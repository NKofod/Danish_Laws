Fremsat den 2. oktober 2002 af  

 justitsministeren (Lene Espersen) Forslag til Lov om ændring af lov om  

 erstatningsansvar og  

 lov om erstatning fra staten til ofre for forbrydelser (Godtgørelse til efterladte ved dødsfald) § 1 I lov om erstatningsansvar, jf. lovbekendtgørelse nr. 750 af 4.  

 september 2002, foretages følgende ændringer:
 1. § 18, stk. 2, ophæves.
 § 18, stk. 3 og 4, bliver herefter stk. 2 og 3.
 2. I § 18, stk. 4, der bliver stk. 3,  

 ændres »stk. 1 og stk. 3« til: »stk. 1-2«.
 3. § 26, stk. 4, affattes således:
»Stk. 4. § 18, stk. 1-2, finder tilsvarende  

 anvendelse på godtgørelse efter stk. 1-3 og på  

 godtgørelse efter § 26 a.« 4. Efter § 26 indsættes:
»Godtgørelse til efterladte § 26 a.
Den, der forsætligt eller ved grov uagtsomhed  

 forvolder en andens død, kan pålægges at betale en  

 godtgørelse til efterlevende, der stod den afdøde særligt  

 nær.
Stk. 2. Ved vurderingen af, om der skal betales  

 godtgørelse efter stk. 1, og ved fastsættelsen af  

 godtgørelsens størrelse, skal der lægges særlig  

 vægt på karakteren af skadevolderens handling og på den  

 lidelse eller krænkelse, som må antages at være  

 påført den eller de efterlevende.« 5. I § 27, stk. 1, ændres »§ 24,  

 stk. 2, og § 26,« til: »§ 24, stk. 2, § 26 og  

 § 26 a,«.
§ 2 I lov om erstatning fra staten til ofre for forbrydelser, jf.  

 lovbekendtgørelse nr. 470 af 1. november 1985, som ændret senest  

 ved § 2 i lov nr. 463 af 7. juni 2001, foretages følgende  

 ændring:
 1. § 2 affattes således:
»§ 2. Afgår skadelidte ved døden, ydes der  

 erstatning mv. efter erstatningsansvarslovens §§ 12-14 a og § 26  

 a.« § 3 Loven træder i kraft dagen efter bekendtgørelsen i Lovtidende  

 og finder anvendelse på erstatningsansvar for skader, der  

 indtræder efter lovens ikrafttræden.
§ 4 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske  

 forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at indsætte en  

 regel i erstatningsansvarsloven om godtgørelse til efterladte ved  

 dødsfald, der er forvoldt forsætligt eller groft uagtsomt.  

 Hermed skabes der mulighed for i særlige tilfælde at tilkende de  

 efterladte en godtgørelse for lidelse eller krænkelse som  

 følge af en nærtståendes død.
En sådan  

 mulighed eksisterer ikke i dag.
Lovforslaget indebærer endvidere, at den  

 særlige regel i erstatningsansvarsloven om, hvornår krav på  

 godtgørelse for personskade falder i arv, ophæves.
Krav på  

 godtgørelse for ikke-økonomisk skade i anledning af en  

 personskade, f.eks. godtgørelse for svie og smerte og for varigt  

 mén, vil herefter falde i arv uden begrænsninger, dvs. uanset om  

 skadelidte har gjort kravet gældende inden sin død.
 Lovforslaget bygger på betænkning nr.  

 1412/2002 om godtgørelse til efterladte ved dødsfald, som er  

 afgivet af en arbejdsgruppe under Justitsministeriet (herefter  

 »betænkningen«, henholdsvis »arbejdsgruppen«). Lovforslaget svarer til  

 arbejdsgruppens lovudkast.
2. Gældende ret 2.1. Erstatning ved dødsfald Den, der forvolder en andens død, skal efter de  

 gældende regler i erstatningsansvarsloven betale erstatning for de  

 efterladtes økonomiske tab som følge af  

 dødsfaldet.
Efter erstatningsansvarslovens § 12 skal der  

 således betales erstatning for tab af forsørger og for rimelige  

 begravelsesudgifter, ligesom der efter § 14 a   med virkning for skader,  

 der indtræder efter den 1. juli 2002 tilkommer den efterlevende  

 ægtefælle eller samlever et overgangsbeløb.
Erstatning for tab af forsørger til  

 ægtefælle eller samlever (erstatningsansvarslovens § 13)  

 udgør 30 pct. af den erhvervsevnetabserstatning, som afdøde  

 må antages at ville have opnået ved et fuldstændigt  

 erhvervsevnetab, dog som hovedregel mindst 663.500 kr. (pr. 1. juli 2002, jf.  

 bekendtgørelse nr. 1055 af 14. december 2001 om regulering af  

 erstatnings- og godtgørelsesbeløb i henhold til lov om  

 erstatningsansvar). Var forsørgeren fyldt 30 år, nedsættes  

 erstatningen efter reglen i erstatningsansvarslovens § 9, jf. § 13,  

 stk. 2, dvs. med 1 pct. for hvert år forsørgeren var ældre  

 end 29 år og med yderligere 2 pct. for hvert år,  

 forsørgeren var ældre end 54 år.
Erstatningen  

 nedsættes dog ikke yderligere efter det fyldte 69. år.
Med  

 virkning for skader, der indtræder efter den 1. juli 2002, er der sket  

 en væsentlig forhøjelse af erstatningsniveauet bl.a. ved tab af  

 forsørger (lov nr. 463 af 7. juni 2001 om ændring af bl.a.  

 erstatningsansvarsloven). Den højeste forsørgertabserstatning  

 udgør således i dag 1.860.150 kr. mod tidligere 1.116.000  

 kr.
 Afdødes børn kan kræve erstatning for  

 tab af forsørger svarende til summen af de bidrag til barnets  

 underhold, som afdøde kunne være pålagt efter lov om  

 børns forsørgelse, hvis afdøde havde været  

 bidragspligtig (erstatningsansvarslovens § 14). Var afdøde  

 eneforsørger, forhøjes erstatningen til det dobbelte.
 Der kan efter erstatningsansvarslovens § 12 endelig  

 ydes forsørgertabserstatning til andre end ægtefælle,  

 samlever og børn, f.eks. til stedbørn og forældre, hvis  

 der har været en faktisk forsørgelse fra afdødes  

 side.
 Efter erstatningsansvarslovens § 12 skal den, der er  

 erstatningsansvarlig for en andens død, endvidere betale erstatning  

 for rimelige begravelsesudgifter.
Det har tidligere været uafklaret, i hvilket omfang  

 andre udgifter som følge af dødsfaldet, f.eks. flytteudgifter  

 og udgifter til hushjælp, kan kræves erstattet.
Med virkning fra  

 den 1. juli 2002 er der imidlertid som nævnt ovenfor indsat en ny  

 § 14 a i erstatningsansvarsloven om overgangsbeløb til de  

 efterladte ved dødsfald.
Efter den nye § 14 a tilkommer der ved  

 dødsfald den efterlevende ægtefælle eller samlever et  

 overgangsbeløb på 111.000 kr., jf. bekendtgørelse nr.  

 1055 af 14. december 2001 om regulering af erstatnings- og  

 godtgørelsesbeløb i henhold til lov om erstatningsansvar.  

 Overgangsbeløbet ydes som en standardiseret kompensation for de  

 forskellige uforudsete og mere eller mindre dokumenterbare udgifter, der som  

 regel vil være forbundet med en ægtefælles eller samlevers  

 død, f.eks. flytteudgifter, udgifter til bistand i hjemmet,  

 begravelsesudgifter mv.
Overgangsbeløbet kan udbetales ved siden af  

 erstatning for tab af forsørger, mens den, der får udbetalt  

 overgangsbeløb, ikke tillige kan kræve særskilt erstatning  

 for begravelsesudgifter.
»Ægtefælle« og »samlever« skal forstås  

 på samme måde som i erstatningsansvarslovens § 13 om  

 forsørgertabserstatning.
Hvis den afdøde ikke efterlader sig  

 ægtefælle eller samlever, kan beløbet tilkendes en anden  

 efterladt person, når særlige omstændigheder taler derfor.  

 Det kan f.eks. være tilfælde, hvor det pågældende  

 familiemedlem i mange år har haft fælles bolig og fælles  

 husholdning med afdøde.
Beløbet vil også kunne udbetales  

 til forældre til større hjemmeboende børn, der bidrog til  

 husholdningen, eller til en søster eller bror, som havde fælles  

 bolig mv. med afdøde.
Erstatningsansvarsloven indeholder derimod ikke regler om  

 godtgørelse for ikke-økonomisk skade hos de  

 efterladte som følge af dødsfaldet, f.eks. tort, psykisk smerte  

 og lidelse.
Der gives heller ikke tortgodtgørelse mv. efter  

 erstatningsansvarslovens § 26 til pårørende til ofre.
 Der henvises til betænkningen side 19 ff.
2.2. Erstatning til efterladte for psykisk skade Erstatningsansvarsloven indeholder dansk rets almindelige  

 regler om udmåling af erstatning og godtgørelse ved personskade  

 mv.
Erstatningsansvarsloven angiver ikke, hvad der nærmere skal  

 forstås ved en »personskade«, men det antages, at en personskade  

 både kan være fysiske og psykiske følger af en  

 ansvarspådragende handling, herunder f.eks. en egentlig psykisk  

 lidelse, der medfører midlertidig eller varig arbejdsudygtighed Betænkningen side 21 ff. indeholder en nærmere  

 gennemgang af gældende ret med hensyn til mulighederne for at få  

 erstatning for personskade i form af psykisk skade.
Det fremgår heraf,  

 at der efter retspraksis som udgangspunkt kan kræves erstatning for  

 psykisk skade, hvis skaden er opstået i forbindelse med, at skadelidte  

 selv har lidt fysisk overlast, f.eks. hvis skadelidte i forbindelse med vold  

 pådrager sig en egentlig psykisk lidelse.
Dette forudsætter, at  

 der efter dansk rets almindelige erstatningsregler i øvrigt er  

 grundlag for at pålægge skadevolderen erstatningsansvar for den  

 psykiske skade, herunder at der kan påvises  

 årsagssammenhæng mellem den ansvarspådragende handling og  

 skaden.
I betænkningen anføres endvidere, at  

 domstolene i flere tilfælde har tilkendt erstatning for psykisk skade i  

 tilfælde, hvor den erstatningssøgende var impliceret f.eks. i en  

 ulykke uden at lide direkte fysisk overlast, men hvor den psykiske skade  

 skyldes, at den pågældende var eller anså sig for at  

 være i fare for at komme fysisk til skade.
Domstolene har også i  

 visse tilfælde tilkendt erstatning, selv om den  

 erstatningssøgende ikke har lidt fysisk overlast og heller ikke uden  

 videre kan siges at have været i fare herfor, hvis skadevolderens  

 handling har været udtryk for grov kådhed eller lignende.
Som det fremgår af betænkningen side 26 ff.,  

 har den erstatningsretlige litteratur været åben over for, at der  

 også i andre tilfælde i et vist omfang vil kunne tilkendes  

 erstatning for psykisk skade   f.eks. hvis den erstatningssøgende har  

 fået en psykisk skade ved at overvære eller blive underrettet om,  

 at en nær pårørende er blevet dræbt eller  

 kvæstet.
Hidtil er der ikke i retspraksis givet erstatning i  

 sådanne tilfælde, men hverken erstatningsansvarsloven   der som  

 nævnt ikke regulerer, hvad der skal forstås ved en »personskade«  

   eller anden lovgivning vil være til hinder for en sådan  

 udvikling.
Det kan i øvrigt nævnes, at der efter  

 arbejdsskadesikringsloven   der gælder, uanset om der findes en  

 erstatningsansvarlig skadevolder   gives erstatning for psykisk skade ved  

 arbejdsskader også i tilfælde, hvor der hidtil ikke er givet  

 erstatning efter dansk rets almindelige erstatningsregler, jf.  

 betænkningen side 30 ff. og side 89 ff.
Der kan f.eks. gives erstatning  

 efter arbejdsskadesikringsloven, hvis den ansatte har været indblandet  

 i en voldsom begivenhed, selv om han eller hun ikke selv har været i  

 fare for at lide fysisk overlast, f.eks. en lokomotivfører, der  

 påkører en person.
Der kan endvidere i visse tilfælde  

 gives erstatning for psykisk skade som følge af, at den ansatte har  

 overværet en alvorlig ulykke mv.
2.3. Arv af krav på godtgørelse for personskade Erstatningsansvarsloven indeholder i § 18,  

 stk. 2, en begrænsning af, hvornår krav på  

 godtgørelse for personskade falder i arv, idet kravet først  

 falder i arv, når det er anerkendt eller gjort gældende ved  

 sagsanlæg eller under en straffesag ved kravets fremsættelse i  

 retten eller i et anklageskrift eller en stævning, der er indleveret  

 til retten.
Dette gælder for krav om godtgørelse for svie og  

 smerte (erstatningsansvarslovens § 3) og for varigt mén  

 (erstatningsansvarslovens § 4). Reglen gælder endvidere for  

 godtgørelse for tort mv., jf. erstatningsansvarslovens § 26,  

 stk. 4.
Baggrunden for reglen er, at krav på  

 godtgørelse for personskade er anset for at være af personlig  

 karakter, således at beslutningen om at gøre kravet  

 gældende bør træffes af den skadelidte selv og ikke  

 efterfølgende af hans eller hendes arvinger.
Når skadelidte har  

 rejst kravet, er der derimod ikke grund til, at det ikke skal falde i  

 arv.
Det kræves efter § 18, stk. 2, at kravet  

 skal være anerkendt eller gjort indenretligt gældende.
Det er  

 derimod ikke nødvendigt, at godtgørelsens størrelse er  

 anerkendt, eller at godtgørelseskravet er gjort gældende med et  

 bestemt beløb.
I retspraksis er krav på godtgørelse  

 endvidere i visse tilfælde   hvor skadelidtes krav findes at  

 måtte forstås sådan, at det (også) omfatter  

 godtgørelse for ikke-økonomisk skade   anset for at falde i  

 arv, selv om skadelidte ikke inden sin død udtrykkeligt har rejst krav  

 om godtgørelse for personskade, men f.eks. blot har »krævet  

 erstatning«.
Erstatningsansvarslovens § 18, stk. 2, omfatter  

 kun godtgørelse for ikke-økonomisk skade.
Det er således  

 overladt til retspraksis at fastlægge, hvornår krav på  

 erstatning for økonomisk skade ved personskade mv. falder i arv.
Krav  

 på erstatning for helbredelsesudgifter, tabt arbejdsfortjeneste og  

 begravelsesudgifter antages at falde i arv uden begrænsninger, dvs.  

 uanset om skadelidte har gjort kravet gældende inden sin død.  

 Andre krav på erstatning for økonomisk skade, f.eks. erstatning  

 for tab af erhvervsevne, antages at falde i arv i hvert fald, hvis kravet er  

 gjort gældende ved sagsanlæg mv. i overensstemmelse med  

 § 18, stk. 2, eller hvis kravet er anerkendt af skadevolderen.
Det  

 er dog i dag i almindelighed antaget, at også disse erstatningskrav som  

 udgangspunkt uden videre falder i arv, jf. betænkningen side 65 ff.
3. Lovforslagets udformning 3.1. Godtgørelse til efterladte ved dødsfald Dansk erstatningsret bygger på det princip, at der  

 som hovedregel kan kræves erstatning for økonomisk skade, mens  

 godtgørelse for ikke-økonomisk skade alene gives, hvor der er  

 et særligt behov herfor.
Tilkendelse af godtgørelse for  

 ikke-økonomisk skade forudsætter, at der er en særlig  

 hjemmel i loven hertil.
En ikke-økonomisk skade er karakteriseret ved, at  

 vurderingen af skaden beror på mere subjektivt prægede kriterier  

 som lidelse, tort, ubehag mv., hvor der ikke uden videre kan opstilles en  

 objektiv økonomisk målestok for skadens omfang/tabets  

 størrelse.
Skaden kan med andre ord ikke opgøres i »kroner og  

 ører«.
Efter arbejdsgruppens opfattelse vil en almindelig regel  

 om, at enhver ikke-økonomisk skade kan kræves erstattet, som  

 følge af den manglende objektive målestok for vurdering af  

 skaden medføre betydelig uforudsigelighed og dermed retsusikkerhed i  

 den praktiske retsanvendelse.
Det er på denne baggrund arbejdsgruppens  

 generelle opfattelse, at regler om godtgørelse for  

 ikke-økonomisk skade kun bør indføres, hvor der er et  

 ganske særligt behov herfor, og hvor der samtidig kan opstilles visse  

 objektive kriterier for reglens anvendelsesområde.
Som det fremgår af punkt 2.1. ovenfor, kan de  

 efterladte i dag alene kræve erstatning for økonomisk skade som  

 følge af et dødsfald.
Erstatningsansvarsloven indeholder  

 derimod ikke regler om godtgørelse for ikke-økonomisk skade som  

 tort, psykisk smerte, lidelse mv. hos de efterladte.
Arbejdsgruppen peger på, at ethvert dødsfald  

 indebærer en betydelig følelsesmæssig belastning for de  

 efterladte i form af sorg, savn, psykisk smerte mv.
Det gælder  

 både dødsfald, der skyldes sygdom eller lignende, og  

 dødsfald, der skyldes en ansvarspådragende handling, hvor der  

 findes en erstatningsansvarlig skadevolder.
Så godt som alle mennesker  

 vil på et eller andet tidspunkt opleve at miste en nær  

 pårørende eller en anden nærtstående, og de  

 efterladtes sorg og savn må i almindelighed antages at være den  

 samme, uanset om den pågældende f.eks. døde som  

 følge af pludselig sygdom, hvor ingen kan gøres ansvarlig,  

 eller blev dræbt i en færdselsulykke, hvor der findes en  

 erstatningsansvarlig skadevolder.
Arbejdsgruppen finder på denne baggrund, at der ikke  

 er grundlag for at indføre en generel regel om  

 godtgørelse til efterladte ved ethvert dødsfald, der  

 skyldes en ansvarspådragende handling.
En sådan generel  

 godtgørelse vil endvidere antagelig i vidt omfang blive oplevet som en  

 almindelig forhøjelse af erstatningsniveauet ved dødsfald og  

 ikke som en særskilt kompensation for psykisk lidelse og smerte mv. som  

 følge af dødsfaldet.
Arbejdsgruppen peger i den forbindelse  

 på, at der med ændringen af erstatningsansvarsloven pr. 1. juli  

 2002 er sket en væsentlig forhøjelse af det generelle  

 erstatningsniveau, herunder ved dødsfald, jf. punkt 2.1. ovenfor, og  

 at der ud fra hensynet til at dække de efterladtes økonomisk  

 skade ved dødsfaldet (tab af forsørger mv.) ikke er behov for  

 en yderligere forhøjelse af det almindelige erstatningsniveau.
Et dødsfald kan imidlertid ske under så  

 kvalificerende omstændigheder, at det typisk vil indebære en helt  

 særlig følelsesmæssig belastning for de efterladte.
Dette  

 gælder f.eks. forsætligt drab, hvor de efterladtes psykiske  

 smerte og lidelse i almindelighed må antages at blive forstærket  

 som følge af deres viden om, at en nærtstående  

 forsætligt er blevet dræbt   navnlig hvis drabet er begået  

 under voldsomme og brutale omstændigheder.
I sådanne  

 tilfælde må det i almindelighed også anses for  

 påregneligt for skadevolderen, at de efterladte påføres en  

 særlig psykisk belastning.
Efter de gældende regler i erstatningsansvarsloven  

 vil gerningsmanden til en voldtægt som udgangspunkt blive dømt  

 til at betale en tortgodtgørelse til ofret efter  

 erstatningsansvarslovens § 26. Hvis gerningsmanden efter  

 voldtægten dræber ofret, er der derimod ikke hjemmel til at  

 tilkende de efterladte en godtgørelse for tort eller lignende i  

 anledning af denne (grovere) forbrydelse.
Tilsvarende skal gerningsmanden til  

 et drab på et mindreårigt barn i dag alene betale erstatning for  

 rimelige begravelsesudgifter (erstatningsansvarslovens § 12).
 Arbejdsgruppen foreslår på denne baggrund, at  

 der indsættes en ny regel i erstatningsansvarsloven om  

 godtgørelse til efterladte ved dødsfald.
 En regel om godtgørelse for ikke-økonomisk  

 skade til efterladte vil bryde med erstatningsansvarslovens princip om, at  

 der ved dødsfald alene gives erstatning for økonomisk skade.  

 Indførelsen af en sådan regel kan således give anledning  

 til principielle overvejelser og betænkeligheder med hensyn til  

 karakteren af den erstatning mv., der bør gives ved dødsfald.  

 Der kan bl.a. være risiko for, at en godtgørelsesregel opfattes  

 som om, at der sættes en »pris« på et menneskeliv som sådan  

 og/eller den følelsesmæssige belastning ved at miste en  

 nær pårørende.
Dette udelukker dog efter arbejdsgruppens opfattelse ikke,  

 at der indføres en godtgørelsesregel med et begrænset  

 anvendelsesområde.
Der peges i den forbindelse bl.a. på, at der  

 allerede i dag findes regler om godtgørelse for ikke-økonomisk  

 skade ved personskade, f.eks. godtgørelse for varigt mén, der  

 kan opleves som udtryk for, at der f.eks. sættes en »pris« på det  

 at miste en arm eller miste synet.
Hertil kommer, at en regel om  

 godtgørelse ved dødsfald vil have en vis lighed med  

 erstatningsansvarslovens § 26 om tortgodtgørelse mv.
I begge  

 tilfælde er der tale om en økonomisk kompensation for en  

 særlig psykisk og/eller følelsesmæssig krænkelse,  

 som ikke ud fra objektive kriterier kan opgøres i kroner og  

 ører.
En regel om godtgørelse ved dødsfald  

 bør efter arbejdsgruppens opfattelse omfatte nære  

 pårørende til den afdøde, dvs. som udgangspunkt  

 ægtefælle og samlever.
Forholdet mellem mindreårige  

 børn og deres forældre bør normalt også være  

 omfattet af reglen.
Arbejdsgruppen finder som nævnt, at  

 godtgørelsesreglen alene bør gælde for dødsfald,  

 der er sket under sådanne kvalificerende omstændigheder, at der  

 må antages at være tale om en særlig  

 følelsesmæssig belastning for og/eller krænkelse af de  

 efterladte.
Arbejdsgruppen foreslår således, at reglen skal  

 omfatte dødsfald, der er forvoldt forsætligt eller groft  

 uagtsomt, idet det navnlig er i disse tilfælde, at der normalt vil  

 være tale om en ekstraordinær belastning for de efterladte.
 Ved vurderingen af, om der skal tilkendes en  

 godtgørelse, og ved fastsættelsen af en eventuel  

 godtgørelses størrelse, bør der efter arbejdsgruppens  

 opfattelse herudover lægges særlig vægt på karakteren  

 af skadevolderens handling og på den lidelse eller krænkelse, som  

 må antages at være påført de efterladte.
 Det er arbejdsgruppens opfattelse, at der ved  

 forsætligt drab som udgangspunkt bør tilkendes en  

 godtgørelse til de efterladte, idet et drab i almindelighed  

 indebærer en helt ekstraordinær belastning for og krænkelse  

 af de efterladte.
Med hensyn til dødsfald, der er forvoldt ved grov  

 uagtsomhed, finder arbejdsgruppen, at tilkendelse af godtgørelse i  

 almindelighed bør forudsætte, at der ud over den grove  

 uagtsomhed konkret foreligger omstændigheder, der må antages at  

 indebære en særlig belastning for og/eller krænkelse af de  

 efterladte.
Der kan bl.a. lægges vægt på, om  

 dødsfaldet er forvoldt på en særlig brutal og/eller  

 krænkende måde, f.eks. at ofret har været udsat for  

 omfattende vold eller seksuelle overgreb inden døden eller er  

 død på en særlig pinefuld måde.
Der kan også  

 lægges vægt på, om de efterladte har været til stede,  

 da ofret blev dræbt, eller er kommet til stede umiddelbart efter.
Hvis  

 skadevolderens adfærd har været af særlig grov karakter og  

 f.eks. må betegnes som grov hensynsløshed, kan dette i sig selv  

 tale for, at der tilkendes de efterladte en godtgørelse.
Arbejdsgruppen foreslår, at godtgørelsens  

 størrelse skal fastsættes ud fra en samlet vurdering af de  

 konkrete omstændigheder i den enkelte sag, og at den maksimale  

 godtgørelse til en efterladt bør være i  

 størrelsesordenen 100.000 kr.
Dette beløb svarer nogenlunde til  

 den højeste tortgodtgørelse til et voldtægtsoffer efter  

 ændringen af erstatningsansvarslovens § 26 ved lov nr. 463 af 7.  

 juni 2001, der lægger op til ca. en fordobling af den  

 tortgodtgørelse, der tilkendes ofre for sædelighedsforbrydelser  

 mv.
En godtgørelse i denne størrelsesorden bør efter  

 arbejdsgruppens opfattelse som udgangspunkt tilkendes i sager om  

 forsætligt drab.
Arbejdsgruppen foreslår endvidere, at der i  

 anledning af det samme dødsfald kan tilkendes en godtgørelse  

 til flere efterladte, der hver især opfylder betingelserne herfor,  

 f.eks. både til den afdødes ægtefælle og til den  

 afdødes mindreårige børn.
I givet fald vil hver af de  

 efterladte kunne få en godtgørelse på som udgangspunkt  

 indtil ca. 100.000 kr.
 Der henvises til betænkningen side 51 ff. og side 59  

 ff.
Justitsministeriet kan tilslutte sig arbejdsgruppens  

 synspunkter, og lovforslaget er udformet i overensstemmelse hermed.
Der  

 henvises til lovforslagets § 1, nr. 4 (den foreslåede § 26 a  

 i erstatningsansvarsloven), og bemærkningerne hertil.
Det kan tilføjes, at der både i Norge,  

 Finland og Island findes lovregler om godtgørelse til de efterladte  

 ved dødsfald, der er forvoldt forsætligt eller groft uagtsomt.
I  

 Sverige er der pr. 1. januar 2002 indført lovregler om erstatning for  

 personskade i form af psykisk skade, men ingen regel om godtgørelse  

 for sorg og savn eller krænkelse hos de efterladte.
De svenske regler  

 indeholder imidlertid en bevislettelse for den erstatningssøgende,  

 således at der ved mindre erstatningskrav f.eks. vedrørende svie  

 og smerte normalt ikke skal stilles krav om, at den psykiske skade  

 dokumenteres nærmere.
Dette synes at indebære, at der i praksis i  

 et vist omfang vil blive tale om en »standardiseret erstatning«, der vil  

 minde om en godtgørelse.
Reglerne i de andre nordiske lande er  

 beskrevet nærmere i betænkningen side 35 ff.
3.2. Erstatning til efterladte for psykisk skade Arbejdsgruppen har overvejet, om der i stedet for eller  

 ved siden af en regel om godtgørelse til efterladte ved  

 dødsfald bør ske en lovregulering af de efterladtes muligheder  

 for at få erstatning for personskade i form af psykisk skade som  

 følge af et dødsfald.
Om dette spørgsmål hedder  

 det i betænkningen side 57 ff. bl.a.:
»  de efterladte [kan] i dag efter retspraksis i  

 begrænset omfang få erstatning for sådanne skader efter de  

 almindelige regler i erstatningsansvarsloven.
Dette forudsætter  

 imidlertid, at de efterladte selv har lidt fysisk overlast i forbindelse med  

 dødsfaldet eller har været i fare herfor.
Dette svarer i det væsentlige til retsstillingen i  

 Finland og Island.
Derimod er der i retspraksis i Sverige og Norge i videre  

 omfang givet erstatning for psykiske skader, herunder for psykiske gener  

 eller lidelser ved at overvære eller blive underrettet om et  

 dødsfald.
I Sverige er der med virkning fra den 1. januar 2002  

 endvidere sket en lovregulering af dette område, som i forhold til  

 hidtidig retspraksis udvider mulighederne for at få erstatning.
 Som nævnt har domstolene i Danmark hidtil fulgt en  

 restriktiv linje med hensyn til at tilkende erstatning for psykiske skader i  

 forbindelse med, at en anden person bliver dræbt eller  

 kvæstet.
I det omfang der hos de pårørende rent  

 faktisk kan påvises en personskade i form af en psykisk lidelse eller  

 lignende som følge af, at en nærtstående bliver  

 dræbt eller kvæstet, bør det efter arbejdsgruppens  

 opfattelse   også i lyset af udviklingen i Sverige og Norge   overvejes  

 i videre omfang end i dag at give erstatning herfor efter de almindelige  

 regler i erstatningsansvarsloven.
I modsætning til indførelsen  

 af en regel om godtgørelse til de efterladte ved dødsfald kan  

 en sådan udvidelse af mulighederne for at få erstatning for  

 psykiske skader ske uden lovændringer.
 Arbejdsgruppen vil i den forbindelse også pege  

 på, at der efter arbejdsskadesikringsloven gives erstatning for  

 psykiske skader i videre omfang end efter dansk rets almindelige  

 erstatningsregler   Der vil således kunne opstå tilfælde,  

 hvor en ansat, der overværer en alvorlig og voldsom ulykke, vil  

 få hændelsen anerkendt som en arbejdsulykke og få  

 erstatning for psykiske skader efter arbejdsskadesikringsloven, mens  

 ægtefællen til den, der bliver dræbt eller alvorligt  

 kvæstet ved ulykken, efter hidtidig retspraksis ikke vil kunne få  

 erstatning for psykiske skader efter dansk rets almindelige  

 erstatningsregler, selv om han eller hun også har overværet  

 ulykken.
 Der er endvidere i den erstatningsretlige litteratur  

 argumenteret for, at erstatningsansvaret formentlig uden for store  

 betænkeligheder kan udvides til også at omfatte psykiske  

 skader/chok ved at overvære eller få meddelelse om en nær  

 pårørendes død eller alvorlige personskade.
 Arbejdsgruppen finder imidlertid ikke, at der på  

 nuværende tidspunkt er tilstrækkeligt grundlag for at  

 foreslå lovregler om de efterladtes muligheder for at få  

 erstatning for psykiske skader som følge af et dødsfald mv.
Dansk rets almindelige erstatningsregler er i vidt omfang  

 udviklet og løbende tilpasset gennem retspraksis.
Det gælder  

 f.eks. den almindelige culparegel, kravet om årsagssammenhæng og  

 adækvans samt regler om, hvilke interesser og goder der er beskyttet af  

 erstatningsreglerne, og hvem der kan kræve disse erstattet.
Arbejdsgruppen finder det mest hensigtsmæssigt, at  

 det som hidtil overlades til retspraksis at fastlægge indholdet af  

 dansk rets almindelige erstatningsregler, herunder også i hvilket  

 omfang der kan gives erstatning for psykiske skader.
Det vil efter  

 arbejdsgruppens opfattelse være naturligt, at domstolene i den  

 forbindelse inddrager udviklingen i de andre nordiske lande samt udviklingen  

 på arbejdsskadeområdet.
Arbejdsgruppen forudsætter, at den foreslåede  

 godtgørelsesregel ikke vil være til hinder for en udvikling i  

 retspraksis mod i videre omfang end i dag at give erstatning for psykiske  

 skader.« Justitsministeriet er enig i, at en udvikling i  

 retspraksis mod i videre omfang at give erstatning til de efterladte for  

 psykisk skade vil kunne finde sted uden lovændringer.  

 Justitsministeriet kan endvidere tilslutte sig, at spørgsmålet  

 om, i hvilket omfang der bør gives erstatning for psykisk skade til de  

 efterladte, er bedst egnet til at blive løst gennem domstolenes  

 løbende udvikling af dansk rets almindelige erstatningsregler på  

 grundlag af stillingtagen til konkrete enkeltsager.
 Der kan i den forbindelse bl.a. peges på, at  

 erstatningsansvarsloven ikke regulerer, hvad der skal forstås ved en  

 »personskade«, og heller ikke angiver de almindelige betingelser for,  

 hvornår en personskade kan kræves erstattet (ansvarsgrundlag,  

 krav om årsagssammenhæng mv.). Det er Justitsministeriets  

 opfattelse, at der som udgangspunkt ikke bør indføres  

 særlige lovregler vedrørende et enkelt element af  

 personskadebegrebet.
Det kan endvidere nævnes, at det i retspraksis  

er anerkendt, at en »personskade« også kan være en psykisk  

 skade, f.eks. en egentlig psykisk lidelse, der medfører tab af  

 erhvervsevne.
Spørgsmålet i retspraksis har derimod bl.a.  

 været, under hvilke omstændigheder en sådan psykisk skade  

 bør kunne kræves erstattet, herunder f.eks. hvor tæt den  

 erstatningssøgende skal have været på ulykken.
Ud over en stillingtagen til sådanne  

 spørgsmål ville en eventuel lovregulering af mulighederne for at  

 få erstatning for psykisk skade efter Justitsministeriets opfattelse  

 rejse en række andre vanskelige spørgsmål bl.a. om den  

 nærmere fastlæggelse af begrebet »psykisk skade« (i hvilket  

 omfang skal der f.eks. være tale om en egentlig psykisk lidelse), om  

 beviset for årsagssammenhæng mellem dødsfaldet og den  

 psykiske skade og om afgrænsningen mellem »sædvanlig« sorg mv. og  

 en egentlig psykisk skade.
Disse spørgsmål er efter  

 Justitsministeriets opfattelse bedst egnede til at blive løst i  

 retspraksis på grundlag af dansk rets almindelige  

 erstatningsregler.
 Lovforslaget indeholder på denne baggrund ikke  

 regler om de efterladtes muligheder for at få erstatning for psykisk  

 skade som følge af dødsfald mv.
3.3. Arv af krav på godtgørelse for personskade Arbejdsgruppen har overvejet, om en ophævelse af  

 erstatningsansvarslovens § 18, stk. 2, om, hvornår krav  

 på godtgørelse for personskade falder i arv, vil kunne  

 være et alternativ til indførelsen af en regel om  

 godtgørelse til efterladte ved dødsfald.
 En ophævelse af § 18, stk. 2, vil  

 indebære, at krav på godtgørelse for svie og smerte,  

 varigt mén og tortgodtgørelse mv. som udgangspunkt vil falde i  

 arv fra samme tidspunkt som krav på erstatning for økonomisk  

 skade i anledning af personskade, dvs. uanset om skadelidte inden sin  

 død har gjort kravet gældende.
Efter arbejdsgruppens opfattelse vil dette imidlertid ikke  

 være tilstrækkeligt til i de særlige tilfælde, der er  

 omfattet af den foreslåede godtgørelsesregel, at sikre de  

 nærtstående efterladte en særskilt kompensation for lidelse  

 eller krænkelse som følge af dødsfaldet.
Arbejdsgruppen  

 peger bl.a. på, at selv om tortgodtgørelse mv. med en  

 ophævelse af § 18, stk. 2, vil falde i arv i videre omfang  

 end i dag, vil der ikke nødvendigvis i alle tilfælde omfattet af  

 den foreslåede regel om godtgørelse til efterladte blive  

 tilkendt en tortgodtgørelse, som vil kunne falde i arv til ofrets  

 arvinger.
Hertil kommer, at der ikke uden videre vil være sammenfald  

 mellem afdødes arvinger, som vil arve en eventuel  

 tortgodtgørelse, og den eller de nærtstående efterlevende,  

 som vil være omfattet af den foreslåede  

 godtgørelsesregel.
 Som det fremgår af punkt 2.3. ovenfor, er § 18,  

 stk. 2, navnlig begrundet i, at krav på godtgørelse for  

 personskade anses for at være af personlig karakter, således at  

 beslutningen om at gøre kravet gældende bør træffes  

 af den skadelidte selv.
Godtgørelse for svie og smerte skal i første  

 række kompensere for skadelidtes fysiske lidelse (smerte) umiddelbart  

 efter skaden og godtgørelse for varigt mén for de varige  

 fremtidige ulemper og gener i skadelidtes personlige livsførelse.
Selv  

 om der kan siges at være tale om forhold af personlig karakter, er der  

 efter arbejdsgruppens opfattelse næppe tvivl om, at disse  

 godtgørelseskrav i praksis er en helt sædvanlig del af  

 skadelidtes samlede erstatningskrav i anledning af en personskade.  

 Tilsvarende må det antages, at skadelidte sædvanligvis vil  

 kræve godtgørelse for tort mv., hvis betingelserne herfor er  

 opfyldt.
På denne baggrund kan det efter arbejdsgruppens  

 opfattelse vanskeligt begrundes, at kun en del af det samlede krav (nemlig  

 erstatning for økonomisk skade) falder i arv, medmindre  

 godtgørelseskravet er gjort gældende ved sagsanlæg mv.
I  

 dag kommer det således skadevolderen til gode, hvis skadelidte  

 tilfældigvis afgår ved døden, inden  

 godtgørelseskravet er gjort gældende i overensstemmelse med  

 § 18, stk. 2.
 Arbejdsgruppen foreslår på denne baggrund, at  

 § 18, stk. 2, ophæves, således at der ikke  

 længere vil gælde en særregel om, hvornår krav  

 på godtgørelse for ikke-økonomisk skade i anledning af en  

 personskade falder i arv.
 Der henvises til betænkningen side 69 ff.
Justitsministeriet kan tilslutte sig arbejdsgruppens  

 synspunkter, og lovforslaget er udformet i overensstemmelse hermed.
Der  

 henvises til lovforslagets § 1, nr. 1 (den foreslåede  

 ophævelse af erstatningsansvarslovens § 18, stk. 2), og  

 bemærkningerne hertil.
3.4. Offererstatningsloven Efter lov om erstatning fra staten til ofre for  

 forbrydelser (offererstatningsloven) yder staten erstatning og  

 godtgørelse for bl.a. personskade og tab af forsørger, der  

 forvoldes ved en overtrædelse af straffeloven.
Udbetalinger efter loven  

 administreres af Nævnet vedrørende erstatning til ofre for  

 forbrydelser (Erstatningsnævnet). Når staten udbetaler erstatning  

 til ofret, indtræder staten i ofrets krav mod gerningsmanden.
Udmåling af erstatning og godtgørelse efter  

 offererstatningsloven sker efter de almindelige regler i  

 erstatningsansvarsloven.
Er ofret afgået ved døden, kan  

 Erstatningsnævnet således i dag udbetale erstatning for tab af  

 forsørger og for rimelige begravelsesudgifter samt et  

 overgangsbeløb, jf. punkt 2.1. ovenfor.
I forbindelse med den foreslåede regel om  

 godtgørelse til efterladte ved dødsfald foreslår  

 arbejdsgruppen derfor en ændring af offererstatningsloven med henblik  

 på, at der også efter denne lov vil kunne ydes en sådan  

 godtgørelse, jf. betænkningen side 80 og side 86.  

 Justitsministeriet er enig heri, og lovforslaget er udformet i  

 overensstemmelse hermed.
Der henvises til lovforslagets § 2 (den  

 foreslåede ændring af offererstatningslovens § 2) og  

 bemærkningerne hertil.
 4. Lovforslagets økonomiske og administrative konsekvenser  

 mv.
4.1. Indførelse af en regel om godtgørelse til efterladte  

 ved dødsfald Ændringen indebærer, at der indsættes en  

 regel i erstatningsansvarsloven om godtgørelse til efterladte ved  

 dødsfald, der er forvoldt forsætligt eller groft uagtsomt.  

 Hermed bliver der som noget nyt mulighed for i særlige tilfælde  

 at tilkende de efterladte en godtgørelse for lidelse eller  

 krænkelse som følge af en nærtståendes  

 død.
Statens merudgifter til offererstatningsordningen  

 skønnes fuldt indfaset at udgøre i størrelsesordenen 10  

 mio. kr. årligt.
Staten har imidlertid mulighed for at rejse regreskrav  

 mod gerningsmanden, og samlet set skønnes nettomerudgifterne for  

 staten som følge af godtgørelsesreglen at udgøre i  

 størrelsesordenen 9-10 mio. kr. årligt ved fuld indfasning.  

 Stigningen i udgifterne vil slå igennem, efterhånden som  

 Erstatningsnævnet udbetaler godtgørelserne.
 Ændringen har ikke økonomiske eller  

 administrative konsekvenser for kommuner og amtskommuner.
Ændringen vil have visse konsekvenser for  

 forsikringsbranchen, men disse vil være beskedne.
Brancheorganisationen  

 Forsikring & Pension skønner således, at den  

 foreslåede regel ikke i sig selv vil give grundlag for  

 præmiestigninger for ansvarsforsikringer.
Det er herved forudsat, at  

 forsikringsselskaberne kun i yderst få sager om året vil skulle  

 udbetale godtgørelse til en eller flere efterladte, og at  

 forsikringsselskaberne kun i begrænset omfang vil blive inddraget i  

 retstvister om tilkendelse af godtgørelse.
 For borgerne vil ændringen betyde, at nære  

 pårørende vil få mulighed for at få tilkendt en  

 godtgørelse på normalt op til ca. 100.000 kr. for lidelse eller  

 krænkelse ved dødsfald, der er forvoldt forsætligt eller  

 groft uagtsomt.
4.2. Ophævelse af erstatningsansvarslovens § 18, stk. 2 Ændringen indebærer, at den særlige  

 regel i erstatningsansvarsloven om, hvornår krav på  

 godtgørelse for personskade falder i arv, ophæves.
Krav på  

 godtgørelse for ikke-økonomisk skade i anledning af  

 personskade, f.eks. godtgørelse for svie og smerte og for varigt  

 mén, vil herefter falde i arv uden begrænsninger, dvs. uanset om  

 skadelidte inden sin død har gjort kravet gældende.
 Ændringen vil kunne medføre merudgifter for  

 amtskommunerne til patientforsikringsordningen på i  

 størrelsesordenen ½-2 mio. kr. årligt, men dette skøn er  

 behæftet med betydelig usikkerhed.
 Ændringen skønnes ikke herudover at have  

 økonomiske eller administrative konsekvenser for staten, kommuner og  

 amtskommuner af betydning.
 Ændringen skønnes ikke at have  

 økonomiske konsekvenser for erhvervslivet af betydning.
4.3. Lovforslagets konsekvenser i hovedtræk Det samlede lovforslag skønnes ikke at have  

 administrative konsekvenser for erhvervslivet af betydning.
Lovforslaget har  

 ingen miljømæssige konsekvenser og indeholder ikke EU-retlige  

 aspekter.
Positive konsekvenser/ Mindre udgifter Negative konsekvenser/ merudgifter Økonomiske og administrative konsekvenser for  

 staten Ingen Merudgifter til offererstatningsordningen på  

 skønsmæssigt 3 mio. kr. i 2003, 8 mio. kr. i 2004 og herefter  

 9-10 mio. kr. årligt Økonomiske og administrative konsekvenser for kommuner  

 og amtskommuner Ingen Merudgifter for amtskommunerne på  

 skønsmæssigt ½-2 mio. kr. årligt Økonomiske konsekvenser for erhvervslivet Ingen Visse konsekvenser, men disse vil være  

 beskedne Administrative konsekvenser for erhvervslivet Ingen Ingen af betydning Miljømæssige konsekvenser Ingen Ingen Økonomiske konsekvenser for borgerne Nære pårørende vil få mulighed for  

 at få tilkendt en godtgørelse på normalt op til ca.  

 100.000 kr. for lidelse eller krænkelse ved dødsfald Ingen Forholdet til EU-retten Ingen EU-retlige aspekter Lovforslaget er omfattet af  

 lovovervågning.
Lovovervågningen vil fokusere på  

 anvendelsen i praksis af den foreslåede regel om godtgørelse til  

 efterladte ved dødsfald.
Justitsministeriet vil i 2005 efter  

 høring af de berørte organisationer mv. udarbejde en  

 redegørelse herom til Folketinget.
5. Høring Betænkning nr. 1412/2002 om godtgørelse til  

 efterladte ved dødsfald har været i høring hos  

 følgende organisationer mv.:
 Præsidenterne for Østre og Vestre Landsret,  

 præsidenten for Sø- og Handelsretten, præsidenten for  

 Københavns Byret, præsidenterne for retterne i Århus,  

 Odense, Aalborg og Roskilde, Den Danske Dommerforening,  

 Dommerfuldmægtigforeningen, Domstolsstyrelsen, Advokatrådet,  

 Amtsrådsforeningen, Arbejderbevægelsens Erhvervsråd, Dansk  

 Arbejdsgiverforening, Dansk Industri, Danske Entreprenører, De  

 Samvirkende Invalideorganisationer, Det Centrale Handicapråd,  

 Finansrådet, Forbrugerrådet, Forenede Danske Motorejere,  

 Foreningen af politimestre i Danmark, Foreningen Stop Volden, Forsikring  

 & Pension, Frederiksberg Kommune, Håndværksrådet,  

 Kommunernes Landsforening, Københavns Kommune, Landsforeningen af  

 Polio-, Trafik- og Ulykkesskadede (PTU), Landsforeningen Hjælp  

 Voldsofre, Landsorganisationen Forebyg vold, hjælp voldsramte,  

 Landsorganisationen i Danmark, Lægemiddelindustriforeningen,  

 Nævnet vedrørende erstatning til ofre for forbrydelser,  

 Patientforsikringsforeningen, Politiforbundet i Danmark,  

 Politidirektøren i København, Politifuldmægtigforeningen,  

 Rigsadvokaten, Rigspolitichefen, Sammenslutningen af Landbrugets  

 Arbejdsgiverforeninger (SALA), Specialarbejderforbundet i Danmark og  

 Ældre Sagen.
Bemærkninger til lovforslagets enkelte  

 bestemmelser Til § 1 Til nr. 1 Det foreslås, at den særlige regel i  

 erstatningsansvarslovens § 18, stk. 2, hvorefter krav på  

 godtgørelse for personskade først falder i arv, når  

 kravet er anerkendt eller gjort gældende ved sagsanlæg mv.,  

 ophæves.
Sådanne godtgørelseskrav vil herefter som  

 udgangspunkt falde i arv fra samme tidspunkt som krav på erstatning for  

 økonomisk skade i anledning af personskade, dvs. uanset om skadelidte  

 har gjort kravet gældende inden sin død.
Hvis skadelidte dør, inden et krav på f.eks.  

 godtgørelse for varigt mén er anerkendt eller fastslået  

 ved dom, er der i retspraksis i visse tilfælde foretaget en  

 nedsættelse af godtgørelsen under henvisning til skadelidtes  

 kortere levetid.
Begrundelsen herfor er, at méngodtgørelsen  

 skal kompensere for skadelidtes varige mén resten af livet og derfor  

 som udgangspunkt bør nedsættes, hvis skadelidte faktisk fik en  

 kortere levetid end gennemsnitligt.
Der er ikke med den foreslåede  

 ophævelse af § 18, stk. 2, tilsigtet nogen ændring af  

 denne praksis.
 Der henvises til de almindelige bemærkninger punkt  

 3.3.
Til nr. 2 Der er tale om en konsekvensændring af den  

 foreslåede ophævelse af erstatningsansvarslovens § 18,  

 stk. 2, jf. lovforslagets § 1, nr. 1.
Til nr. 3 Der er tale om en konsekvensændring af den  

 foreslåede ophævelse af erstatningsansvarslovens § 18,  

 stk. 2, jf. lovforslagets § 1, nr. 1, og af den foreslåede  

 nye regel om godtgørelse til efterladte ved dødsfald, jf.  

 lovforslagets § 1, nr. 4.
Til nr. 4 Det foreslås, at der som noget nyt bliver mulighed  

 for i særlige tilfælde at tilkende de efterladte en  

 godtgørelse for lidelse eller krænkelse som følge af en  

 nærtståendes død.
Der er således ikke tale om en  

 generel adgang til at tilkende de efterladte en godtgørelse ved  

 ethvert dødsfald, der skyldes en ansvarspådragende handling.
Den  

 foreslåede regels anvendelsesområde er begrænset til  

 tilfælde, hvor dødsfaldet er sket under sådanne  

 kvalificerende omstændigheder, at der må antages at være  

 tale om en særlig følelsesmæssig belastning for eller  

 krænkelse af de efterladte.
 Reglen er fakultativ, jf. ordene »kan  

 pålægges« i stk. 1. Det må afgøres efter  

 en konkret vurdering af den enkelte sags omstændigheder, om der skal  

 tilkendes en godtgørelse til en eller flere af de efterladte.
Reglen omfatter alene efterlevende, der stod den  

 afdøde særligt nær, dvs. nære pårørende  

 til den afdøde.
Det omfatter som udgangspunkt ægtefælle,  

 samlever, mindreårige børn og forældre til  

 mindreårige børn.
Der skal ikke foretages en nærmere  

 vurdering af de konkrete følelsesmæssige relationer mellem disse  

 efterlevende og den afdøde.
Der vil dog normalt ikke være  

 grundlag for at tilkende en godtgørelse, hvis  

 ægtefællernes samliv på tidspunktet for dødsfaldet  

 var ophævet på grund af uoverensstemmelser.
Samlever skal forstås på samme måde som  

 i erstatningsansvarslovens § 13 om forsørgertabserstatning og  

 § 14 a om overgangsbeløb.
Dette indebærer bl.a., at der  

 ikke stilles bestemte krav til varigheden af det forudgående samliv.  

 Det afgørende er, om der på tidspunktet for dødsfaldet  

 bestod et samliv af en art, der konkret gør det rimeligt at sidestille  

 den efterlevende med en ægtefælle, herunder om der på  

 tidspunktet for dødsfaldet var fælles bolig, fælles  

 husholdning og fælles økonomi i øvrigt.
Forholdet mellem forældre og deres hjemmeboende  

 og/eller mindreårige børn må normalt også anses for  

 omfattet af reglen   uanset om det er et barn eller en af forældrene,  

 der dør.
Der bør i almindelighed tilkendes en  

 godtgørelse til mindreårige børn uanset deres alder, dvs.  

 at der også kan tilkendes en godtgørelse til helt små  

 børn, selv om de endnu ikke er i stand til at opfatte og forstå  

 de særlige omstændigheder omkring dødsfaldet, der  

 begrunder godtgørelsen.
Hvis der er tale om voksne børn, der er  

 flyttet hjemmefra, vil der derimod i almindelighed ikke være grundlag  

 for at tilkende en godtgørelse i anledning af barnets eller en af  

 forældrenes død, medmindre de pågældende må  

 antages at have bevaret en helt særlig tilknytning, eller barnet f.eks.  

 først er flyttet hjemmefra umiddelbart før  

 dødsfaldet.
Efter omstændighederne vil også andre end  

 ægtefælle, samlever, børn eller forældre kunne anses  

 for omfattet af reglen.
Dette forudsætter dog, at der har været  

 et sådant særligt forhold mellem den pågældende og  

 den afdøde, at der må antages at være tale om en  

 tilsvarende særlig følelsesmæssig belastning som  

 følge af dødsfaldet.
Det kan f.eks. være en søster  

 eller bror, der som voksen i mange år har haft fælles bolig og  

 husholdning med den afdøde.
 Muligheden for at tilkende en godtgørelse til de  

 efterladte er begrænset til dødsfald, der er forvoldt  

 forsætligt eller groft uagtsomt.
Den nærmere afgrænsning af begrebet grov  

 uagtsomhed må ske gennem retspraksis.
Ved vurderingen af, om der i en  

 konkret sag er tale om grov uagtsomhed, vil der   som efter  

 erstatningsansvarslovens § 19, stk. 2, nr. 1 (hvorefter der ved  

 forsæt og grov uagtsomhed er erstatningsansvar for skadevolderen, selv  

 om skaden er dækket af en forsikring)   kunne tages udgangspunkt i, om  

 skadevolderens adfærd har indebåret en indlysende fare for den  

 indtrådte skade.
 Ved siden af denne begrænsning til dødsfald  

 forvoldt forsætligt eller groft uagtsomt skal der efter  

stk. 2 lægges særlig vægt på karakteren  

 af skadevolderens handling og på den lidelse eller krænkelse, som  

 må antages at være påført den eller de  

 efterlevende.
 Tilkendelse af godtgørelse til en efterladt  

 forudsætter ikke, at den pågældende har fået en  

 egentlig psykisk skade (personskade) som følge af  

 dødsfaldet.
 Det er forudsat, at der skal foretages en helhedsvurdering  

 af, om dødsfaldet er forvoldt under sådanne  

 omstændigheder, at det i almindelighed må forventes at  

 påføre de efterladte en ekstraordinær psykisk og/eller  

 følelsesmæssig belastning (lidelse eller krænkelse). Der  

 er således tale om en generel vurdering af dødsfaldets  

 »egnethed« til at medføre en sådan særlig belastning for  

 de efterladte og ikke en konkret medicinsk vurdering af, i hvilket omfang  

 dette rent faktisk har været tilfældet.
 Det forudsættes i den forbindelse, at den  

 foreslåede godtgørelsesregel ikke vil være til hinder for  

 en udvikling i retspraksis mod i videre omfang end i dag at give erstatning  

 for personskade i form af psykisk skade, jf. de almindelige  

 bemærkninger punkt 3.2.
Ved dødsfald, der er forvoldt forsætligt, vil  

 der normalt være tale om en overtrædelse af straffelovens  

 § 237 om drab.
I disse tilfælde vil vurderingen efter stk. 2  

 som udgangspunkt føre til, at der bør tilkendes de efterladte  

 en godtgørelse.
Selv om skadevolderen/gerningsmanden ikke kan straffes  

 som følge af ung alder eller utilregnelighed på grund af  

 sindssygdom eller lignende (straffelovens §§ 15-16), vil skadevolderen  

 som udgangspunkt fortsat være erstatningsansvarlig, således at  

 der vil kunne tilkendes de efterladte en godtgørelse, jf.  

 erstatningsansvarslovens §§ 24 a-b.
 Hvis dødsfaldet er forvoldt ved grov uagtsomhed,  

 indebærer vurderingen efter stk. 2, at der ud over skadevolderens  

 grove uagtsomhed som udgangspunkt konkret skal foreligge  

 omstændigheder, der må antages at indebære, at de  

 efterladte i særlig grad påføres lidelse eller  

 krænkelse som følge af dødsfaldet.
Der kan ved denne vurdering bl.a. lægges vægt  

 på, om dødsfaldet er forvoldt på en særlig brutal  

 og/eller krænkende måde, f.eks. at ofret har været udsat  

 for omfattende vold eller seksuelle overgreb inden døden eller er  

 død på en særlig pinefuld måde.
Der kan også  

 lægges vægt på, om de efterladte har været til stede,  

 da ofret blev dræbt, eller er kommet til stede umiddelbart efter.
Hvis  

 skadevolderens adfærd har været af særlig grov karakter og  

 f.eks. må betegnes som grov hensynsløshed, kan dette i sig selv  

 tale for, at der tilkendes de efterladte en godtgørelse.
 Den foreslåede godtgørelsesregel  

 forudsættes navnlig anvendt i tilfælde, hvor dødsfaldet er  

 forvoldt under omstændigheder, der samtidig indebærer en  

 overtrædelse af straffelovens regler om beskyttelse af menneskers liv  

 og legeme, f.eks. straffelovens § 246 (grov vold, der har medført  

 døden) eller § 252 (bl.a. fremkaldelse af nærliggende fare  

 for nogens liv eller førlighed).
 Forudsat at der konkret er tale om grov uagtsomhed i  

 relation til dødens indtræden, tænkes den foreslåede  

 godtgørelsesregel f.eks. anvendt i tilfælde, hvor ofret har  

 været udsat for grov vold i et sådant omfang og/eller af en  

 sådan karakter, at han eller hun afgår ved døden, eller  

 hvor en bilist under hasarderet og hensynsløs kørsel omfattet  

 af straffelovens § 252 forvolder en medtrafikants død.
 Det bemærkes, at der vil være en række  

 tilfælde, hvor skadevolderen vil kunne blive dømt for  

 overtrædelse af straffelovens § 241 om uagtsomt manddrab, som ikke  

 vil være omfattet af den foreslåede godtgørelsesregel.  

 Dette hænger bl.a. sammen med, at straffelovens § 241 ikke er  

 begrænset til dødsfald forvoldt ved grov uagtsomhed, men  

 også omfatter dødsfald forvoldt ved simpel uagtsomhed.
Godtgørelsens størrelse må  

 fastsættes ud fra en samlet vurdering af de konkrete  

 omstændigheder i den enkelte sag.
Karakteren af skadevolderens handling  

 og den lidelse eller krænkelse, som må antages at være  

 påført den eller de efterlevende, skal også  

 tillægges særlig vægt ved udmålingen af  

 godtgørelse, jf. stk. 2.
Den maksimale godtgørelse forudsættes i  

 almindelighed at være i størrelsesordenen 100.000 kr.
I sager om  

 forsætligt drab bør der som udgangspunkt tilkendes en  

 godtgørelse i denne størrelsesorden.
Det er dog ikke udelukket  

 i helt ekstraordinære tilfælde at tilkende en højere  

 godtgørelse.
 Hvis dødsfaldet er forvoldt ved grov uagtsomhed,  

 må godtgørelsen normalt fastsættes til et mindre  

 beløb, idet det dog forudsættes, at der ikke udmåles helt  

 bagatelagtige beløb.
Godtgørelsen kan udbetales ved siden af eventuelle  

 andre ydelser i anledning af dødsfaldet, f.eks.  

 forsørgertabserstatning efter erstatningsansvarslovens §§ 12-14  

 og overgangsbeløb efter § 14 a.
Godtgørelsen kan endvidere  

 udbetales ved siden af en eventuel erstatning til den efterladte for  

 personskade i form af psykisk skade som følge af dødsfaldet.  

 Godtgørelsens størrelse i den enkelte sag skal ligeledes  

 fastsættes uafhængigt af sådanne ydelser.
Der kan i anledning af det samme dødsfald tilkendes  

 en godtgørelse til flere efterladte, der hver især opfylder  

 betingelserne herfor, f.eks. både til den afdødes  

 ægtefælle og til den afdødes mindreårige  

 børn.
I givet fald vil hver af de efterladte kunne få en  

 godtgørelse på som udgangspunkt indtil ca. 100.000 kr.
Med den foreslåede ophævelse af  

 erstatningsansvarslovens § 18, stk. 2, jf. lovforslagets § 1,  

 nr. 1, vil det kunne forekomme, at en tortgodtgørelse mv. falder i  

 arv, samtidig med at der er grundlag for at tilkende en eller flere af de  

 efterladte en godtgørelse i medfør af den foreslåede  

 § 26 a.
I disse tilfælde kan der ved udmåling af  

 godtgørelsen til en efterladt tages hensyn til, i hvilket omfang den  

 pågældende får del i den tortgodtgørelse mv., der  

 arves.
Der sigtes herved navnlig til tilfælde, hvor der er en vis  

 sammenhæng mellem det forhold, der begrunder kravet på  

 tortgodtgørelse mv., og dødsfaldet, f.eks. hvis gerningsmanden  

 først begår voldtægt mod ofret og kort tid efter  

 dræber den pågældende.
 Der henvises til de almindelige bemærkninger punkt  

 3.1.
Til nr. 5 Der er tale om en konsekvensændring af den  

 foreslåede nye regel om godtgørelse til efterladte ved  

 dødsfald, jf. lovforslagets § 1, nr. 4.
Til § 2 Der er tale om en konsekvensændring af den  

 foreslåede nye regel om godtgørelse til efterladte ved  

 dødsfald, jf. lovforslagets § 1, nr. 4.
 Der henvises til de almindelige bemærkninger punkt  

 3.4.
Til § 3 Det foreslås, at loven træder i kraft dagen  

 efter bekendtgørelsen i Lovtidende, og at den finder anvendelse  

 på erstatningsansvar for skader, der indtræder efter lovens  

 ikrafttræden.
Til § 4 Bestemmelsen vedrører lovens territoriale  

 gyldighed.
Bilag 1 Lovforslaget sammenholdt med gældende lov Gældende ret Lovforslaget § 1 I lov om erstatningsansvar, jf. lovbekendtgørelse nr. 750 af 4.  

 september 2002, foretages følgende ændringer:
 § 18.
 Stk. 2. Krav om godtgørelse for personskade falder i  

 arv, når det er anerkendt eller gjort gældende ved  

 sagsanlæg eller under en straffesag ved kravets fremsættelse i  

 retten eller et anklageskrift eller en stævning, der er indleveret til  

 retten.
 1. § 18, stk. 2, ophæves.
 Stk. 3. Erstatning og godtgørelse som nævnt i  

 stk. 1, der ikke må antages at være forbrugt, indgår  

 ikke i formuefællesskabet mellem ægtefæller ved skifte i  

 anledning af ægteskabs ophør, separation eller bosondring.  

 Erstatningen eller godtgørelsen indgår dog i  

 formuefællesskabet, når den, som erstatningen tilkommer,  

 afgår ved døden, medmindre erstatningen eller  

 godtgørelsen ifølge ægtepagt er særeje.
 § 18, stk. 3 og 4, bliver herefter stk. 2 og 3.
 Stk. 4. Reglerne i stk. 1 og stk. 3 finder ikke  

 anvendelse på krav om erstatning for tabt arbejdsfortjeneste.
 2. I § 18, stk. 4, der bliver stk. 3,  

 ændres »stk. 1 og stk. 3« til: »stk. 1-2«.
 § 26.
 Stk. 2.
 Stk. 3.
 3. § 26, stk. 4, affattes således:
 Stk. 4. § 18, stk. 1-3, finder tilsvarende  

 anvendelse på godtgørelse efter stk. 1-3.
»Stk. 4. § 18, stk. 1-2, finder tilsvarende  

 anvendelse på godtgørelse efter stk. 1-3 og på  

 godtgørelse efter § 26 a.« 4. Efter § 26 indsættes:
»Godtgørelse til efterladte § 26 a.
Den, der forsætligt eller ved grov uagtsomhed  

 forvolder en andens død, kan pålægges at betale en  

 godtgørelse til efterlevende, der stod den afdøde særligt  

 nær.
Stk. 2. Ved vurderingen af, om der skal betales  

 godtgørelse efter stk. 1, og ved fastsættelsen af  

 godtgørelsens størrelse, skal der lægges særlig  

 vægt på karakteren af skadevolderens handling og på den  

 lidelse eller krænkelse, som må antages at være  

 påført den eller de efterlevende.« § 27. Aftaler om fravigelse af reglerne i §§ 1-16,  

 § 24, stk. 2, og § 26, der er indgået inden en skades  

 indtræden, er ugyldige, såfremt fravigelsen er til ugunst for den  

 erstatningsberettigede.
 Stk. 2.
 5. I § 27, stk. 1, ændres »§ 24,  

 stk. 2, og § 26,« til: »§ 24, stk. 2, § 26 og  

 § 26 a,«.
§ 2 I lov om erstatning fra staten til ofre for forbrydelser, jf.  

 lovbekendtgørelse nr. 470 af 1. november 1985, som ændret senest  

 ved § 2 i lov nr. 463 af 7. juni 2001, foretages følgende  

 ændring:
 1. § 2 affattes således:
 § 2. Afgår skadelidte ved døden, ydes der  

 erstatning mv. efter erstatningsansvarslovens §§ 12-14 a.
»§ 2. Afgår skadelidte ved døden, ydes der  

 erstatning mv. efter erstatningsansvarslovens §§ 12-14 a og § 26  

 a.« § 3 Loven træder i kraft dagen efter bekendtgørelsen i Lovtidende  

 og finder anvendelse på erstatningsansvar for skader, der  

 indtræder efter lovens ikrafttræden.
§ 4 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske  

 forhold tilsiger.
