Ved bedømmelsen af, om der foreligger en dispensation omfattet af de  

 børsetiske regler pkt. 4.1., kunne der ikke tages hensyn til en indgået  

 aktionæraftale.
Sagen hjemvist til fornyet behandling i Københavns Fondsbørs.
 Advokat X har på vegne K A/S i skrivelse af 6. april 1990 klaget over, at  

 Finanstilsynet ved skrivelse af 15. marts 1990 (j.nr. ....) tiltrådte  

 Københavns Fondsbørs afgørelse, hvorefter overdragelse af en aktiepost ikke  

 medførte pligt til at fremsætte købstilbud efter de børsetiske regler pkt.  

 4.1.
 Sagens omstændigheder:
Den 5. oktober 1989 meddelte aktieselskab A Københavns Fondsbørs, at  

 selskabet havde solgt nom. 72 mill. kr. aktier i aktieselskab B til  

 aktieselskab C.
Den solgte aktiepost udgør 40% af aktiekapitalen i B på ialt  

 nom. 180 mill. kr.
Efter salget ejede A fortsat ca. 12% af aktiekapitalen i  

 B.
 Ifølge årsregnskab for 1988 for B var A den eneste aktionær, som ejede  

 mere end 10% af aktiekapitalen i B.
 I en halvårsmeddelelse af 12. oktober 1989 til Københavns Fondsbørs fra C  

 omtales aktieoverdragelsen og det oplyses, at det i forbindelse med  

 overdragelsen er aftalt:
»...mellem A og C, at C får mulighed for at vælge 2 medlemmer til  

 bestyrelsen i B, og det er ligeledes aftalt at A vælger fem ud af de syv  

 bestyrelsesmedlemmer.
A og C skal stemme sammen om alle væsentlige spørgsmål  

 vedrørende B.« Klageren henvendte sig den 11. oktober 1989 til Fondsbørsen om den skete  

 aktieoverdragelse på foranledning af flere udenlandske kunder med aktier i B.  

 Der udspandt sig herefter en brevveksling mellem klageren og Fondsbørsen.  

 Klageren gjorde herunder bl.a. gældende, at der var tale om en overdragelse  

 af en kontrollerende aktiepost, og at der derfor skulle fremsættes købstilbud  

 over for de øvrige aktionærer.
Fondsbørsen svarede i skrivelse af 1. december 1989, at man ikke anså den  

 skete overdragelse for overdragelse af en kontrollerende aktiepost, og at der  

 derfor ikke skulle fremsættes købstilbud.
Som begrundelse henvises til den  

 ovenfor gengivne aftale.
Klageren og dennes advokat indbragte denne afgørelse for Finanstilsynet.
I  

 forbindelse hermed gjorde klagers advokat i skrivelse af 12. januar 1990  

 principalt gældende, at den overdragne aktiepost må anses for at være en  

 kontrollerende aktiepost, således at overdragelsen medfører pligt til at  

 fremsætte købstilbud efter de børsetiske regler pkt. 4. Aftalen om fordeling  

 af bestyrelsesposterne og om udøvelse af stemmeret bevirker ingen ændring  

 heri.
Som begrundelse anføres i skrivelsen bl.a.:
 »Aftaler mellem aktionærer i børsnoterede selskaber, som ikke  

 omfatter alle aktionærerne i selskabet, kan ikke fritage aktionærer for at  

 give indløsningtilbud i henhold til § 4 i de børsetiske regler, når  

 betingelserne herfor i øvrigt er opfyldt.
Af hensyn til mulighederne for at kunne administrere de børsetiske regler  

 og interessen i, at disse er klare og forståelige for børsnoterede selskaber,  

 rådgivere og investorer, må det bl.a. af de grunde som fremgår af det  

 følgende være udelukket at aktionærer kan aftale sig uden om klare  

 forpligtelser i de børsetiske regler, herunder navnligt forpligtelsen til at  

 give indløsningstilbud.
Dette hensyn er navnligt relevant i nærværende sag.
Minoritetsaktionærerne har ingen mulighed for at påvirke, øve indflydelse  

 eller få kendskab til de aftaler der er indgået, ligesom de to  

 hovedaktionærer vil kunne foretage ændring, ophævelse og opsigelse af  

 aftalerne, uden at minoritetsaktionærerne får noget kendskab hertil, eller  

 kan øve indflydelse i den forbindelse.
Uden kendskab til de indgåede aftaler  

 er det vanskeligt at vurdere, hvilke konsekvenser aftalerne indebærer ved  

 uenighed mellem de to aktionærer, salg af A aktiepost, stemmeafgivning i  

 bestyrelsen, quorum krav, anden aktieovergang m.v., i hvilke situationer  

 aftalerne kan foreskrive vilkår, som forrykker forholdet imellem de to  

 aktionærer.
Uden andre oplysninger medfører den indgåede aftale, at C formelt  

 kommer til at råde over 52% af aktiekapitalen i B, idet de to aktionærer skal  

 stemme sammen...« Der henvises endvidere til, at kursen på aktierne i B faldt efter  

 overdragelsen.
Subsidiært gøres det gældende, at et indløsningstilbud i hvert  

 fald skal afgives i tilfælde af ændring, ophævelse, misligholdelse eller  

 lignende af den ovennævnte aftale.
Mest subsidiært gøres det gældende, at  

 Fondsbørsens afgørelse er truffet på et ufuldstændigt grundlag, idet  

 Fondsbørsen tilsyneladende ikke har benyttet sig af sine muligheder for at  

 kræve fuld indsigt i de indgåede aftaler.
 I skrivelse af 21. februar 1990 anførte klagers advokat yderligere, at det  

 af dagspressen fremgår, at Fondsbørsen på forhånd havde godkendt, at  

 overdragelsen kunne ske, uden at det ville medføre indløsningstilbud, og  

 gjorde gældende, at Fondsbørsen ved at afgive en sådan forhåndsgodkendelse  

 var blevet inhabil i relation til behandling af klagen.
Finanstilsynet indhentede en udtalelse fra Fondsbørsen, der i skrivelse af  

 16. februar 1990 fastholdt den trufne afgørelse og bl.a. oplyste, at man  

 efter overdragelsen tog kontakt til parterne med henblik på at få afklaret,  

 om der var overdraget en kontrollerende aktiepost.
Efter drøftelser med  

 repræsentanter for A og C samt efter at have modtaget meddelelsen af 12.  

 oktober 1989 fandt Fondsbørsen:»...efter en konkret vurdering ikke, at C  

 ved erhvervelsen af den nævnte aktiepost havde opnået en sådan stilling, at  

 de havde den retlige eller faktiske kontrol over selskabet.
Fondsbørsen lagde  

 herved vægt på, at det af den nævnte meddelelse bl.a. fremgik, at det fortsat  

 var A, som skulle vælge flertallet af bestyrelsens medlemmer, 5 ud af 7, samt  

 at der mellem A og C var indgået aftale om, at de skulle stemme sammen om  

 alle væsentlige spørgsmål vedrørende B.« Det siges endvidere i skrivelsen:
»Fondsbørsen er generelt enig i, at der i forbindelse med  

 overdragelsen af en aktiepost, som repræsenterer såvel 40% af kapitalen som  

 af stemmerne i et børsnoteret aktieselskab, vil være en formodning for, at en  

 sådan aktiepost er af kontrollerende karakter.
Dette gælder i særdeleshed,  

 hvor der i øvrigt ikke er andre meget store aktionærer, eller oplysninger om  

 at andre grupper af, større, aktionærer har en samordnet praksis.
 Fondsbørsen finder det nødvendigt i visse tilfælde at kunne foretage en  

 vurdering af de bagved liggende reelle forhold aktionærer imellem, herunder  

 aktionæraftaler, med henblik på at administrere reglen efter sit formål...
Fondsbørsen anerkender, at det i visse tilfælde kan være vanskeligt at  

 kende indholdet og vurdere konsekvenserne af indgåede aftaler aktionærer  

 imellem.
Fondsbørsen finder dog at have tilstrækkelige muligheder for at få  

 oplysninger herom, idet det tilføjes, at sådanne oplysninger, som Fondsbørsen  

 modtager med henblik på at vurdere spørgsmål af denne karakter, ikke  

 nødvendigvis er af en sådan karakter, at de vil kunne offentliggøres.« Til klagerens subsidiære påstand bemærkede Fondsbørsen, at man  

 »principielt er enig i, at en ophævelse eller ændring af den indgåede  

 aftale må betyde en revurdering af den af Fondsbørsen trufne afgørelse«.
 Til det mest subsidiært anførte bemærkedes, at Fondsbørsen finder, at  

 afgørelsen er truffet på et tilstrækkeligt oplyst grundlag.
 I den påklagede afgørelse af 15. marts 1990 tiltrådte Finanstilsynet  

 Fondsbørsens afgørelse, idet tilsynet kunne henholde sig til Fondsbørsens  

 udtalelse af 16. februar 1990. Vedrørende spørgsmålet om forhåndsgodkendelse  

 anføres i skrivelsen, at Fondsbørsen telefonisk havde oplyst, at man ikke  

 havde givet forhåndsgodkendelse i sagen, som først er blevet behandlet  

 efterfølgende.
 Det er oplyst, at D, der er moderselskab for A, sammen med E og F i  

 februar 1990 erhvervede 91% af aktiekapitalen i C, og at der i forbindelse  

 med denne overdragelse blev givet købstilbud til de øvrige aktionærer.
 Regelgrundlaget:
Efter lov om Københavns Fondsbørs (lovbekendtgørelse nr. 536 af 8.  

 september 1988) § 12, nr. 2, fastsætter Fondsbørsbestyrelsen nærmere  

 bestemmelser om børsetiske regler.
Med hjemmel heri har Fondsbørsbestyrelsen  

 den 3. november 1987 vedtaget børsetiske regler.
Reglernes pkt. 4.1 er  

 sålydende:»I forbindelse med dispositioner der direkte eller indirekte  

 resulterer i overdragelsen af en aktiepost, som retligt eller faktisk giver  

 kontrol over et børsnoteret selskab, skal alle aktionærer have mulighed for  

 at afhænde deres aktier på identiske betingelser.« I den til reglerne knyttede kommentar hedder det bl.a.:
»Aktionærerne har krav på ligelig behandling, også ved overdragelse  

 eller etablering af kontrollerende aktieposter.
Der skabes ofte markant  

 ændrede vilkår og udsigter for det pågældende selskab, når kontrollen med det  

 skifter.
Derfor skal ejere af minoritetsposter sikres mulighed for at afhænde  

 deres aktier til en pris, der svarer til den pris, der er givet for den  

 kontrollerende aktiepost...
En kontrollerende aktiepost behøver hverken være kapitalmæssig eller  

 stemmemæssig majoritet, forstået som mere end 50%. I en række selskaber vil  

 det være muligt at kontrollere selskabet med under 50% af aktierne eller  

 stemmerne.
Kontrollen vil typisk manifestere sig som muligheden for at kunne  

 vælge flertallet af bestyrelsesmedlemmerne...
Reglerne gælder såvel for enkeltpersoner - fysiske som juridiske - som for  

 flere, der samarbejder om at opnå kontrol over et selskab.« Efter nævnte lovs § 43 kan Fondsbørsens afgørelser efter loven indbringes  

 for Finanstilsynet.
Finanstilsynets afgørelser kan ikke indbringes for anden  

 administrativ myndighed.
Klage kan dog ske til Erhvervsankenævnet »for  

 så vidt angår retlige spørgsmål«, § 43, stk. 2, 2. pkt.
 Sagens behandling for ankenævnet:
 Klagerens advokat har over for ankenævnet i klageskrivelsen af 6. april  

 1990 præciseret, at klagen vedrører følgende forhold:
 1)Spørgsmålet om, hvorvidt Fondsbørsen skulle have pålagt C  

 indløsningspligt i forbindelse med aktieoverdragelsen.
 2)Spørgsmålet om, hvorvidt sagsbehandlingen hos Fondsbørsen har været  

 korrekt, herunder om der foreligger inhabilitet eller om afgørelsen er  

 truffet på et ufuldstændigt grundlag.
 Vedrørende det første spørgsmål anføres i skrivelsen, idet der iøvrigt  

 henvises til argumentationen i skrivelsen af 12. januar 1990 til  

 Finanstilsynet:
»Sagen vedrører primært dette punkt, idet det for min klient er helt  

 afgørende at få statueret, at aftaler mellem aktionærer, som ikke er  

 undergivet nogen form for kontrol, som kan ændres, uden at offentligheden  

 eller Fondsbørsen iøvrigt får kendskab herom, ikke kan afskære  

 indløsningspligten.
En sådan afgørelse ville iøvrigt give mulighed for  

 omfattende omgåelser af indløsningspligten i de børsetiske regler i  

 fremtiden.
Københavns Fondsbørs har iøvrigt angivet, at aktionærernes stilling ikke  

 er blevet forrykket ved aktieoverdragelsen.
Der er sket en forrykkelse, som  

 angivet i min klageskrivelse, hvilket dokumenteres alene af det kursfald på  

 50 kurspoint, som er sket umiddelbart efter overdragelsen.
Derudover er  

 tilliden til selskabet forrykket ved skiftet af hovedaktionær, idet tilliden  

 til C i en lang årrække slet ikke har kunnet måle sig med tilliden til  

 A.« Til det andet spørgsmål anføres:
»I det omfang Københavns Fondsbørs ikke har behandlet sagen forinden  

 selve aktiehandelen, men kun efterfølgende, som angivet af Københavns  

 Fondsbørs, er undertegnede enig i, at inhabilitet ikke foreligger.
Københavns  

 Fondsbørs angiver i sin redegørelse af 16/2-1990 at have haft et  

 fyldestgørende grundlag for at træffe sin afgørelse, hvilket grundlag  

 tilsyneladende ikke har kunnet offentliggøres.
Da undertegnede ikke er  

 bekendt med dette grundlag, må det fastholdes, at afgørelsen er truffet på et  

 ufuldstændigt grundlag, indtil det overfor min klient eller jeg dokumenteres,  

 at der har været et tilstrækkeligt grundlag til at træffe afgørelsen.« Københavns Fondsbørs har i en udtalelse af 31. maj 1990 henholdt sig til  

 sin udtalelse af 16. februar 1990 og yderligere fremført:
»Afgørende for, om et købstilbud skal fremsættes til de øvrige  

 aktionærerer, er alene, om den aktiepost, som overdrages, »retligt eller  

 faktisk giver kontrol« over det pågældende selskab.
Fondsbørsen træffer  

 i henhold til de børsetiske regler afgørelse herom.
Afgørelser af denne  

 karakter vil i større eller mindre udstrækning være af skønsmæssig karakter.  

 Dette er også tilfældet i nærværende sag, hvor en samlet vurdering, herunder  

 også af oplysningerne om de da foreliggende aftaler aktionærer imellem, har  

 ført til, at såvel Københavns Fondsbørs som Finanstilsynet har skønnet, at  

 der ikke var tale om overdragelse af en kontrollerende aktiepost.' Under henvisning hertil finder Fondsbørsen, at de påklagede forhold falder  

 uden for begrebet »retlige spørgsmål«.
 Finanstilsynet har i en redegørelse for sagen af 13. juni 1990 fastholdt  

 den påklagede afgørelse og bl.a. udtalt:
 »Finanstilsynet er enig med Fondsbørsen i, at afgørelsen af, om der  

 er tale om overdragelse af en aktiepost, som retligt eller faktisk giver  

 kontrol over et børsnoteret selskab, beror på et skøn, som efter  

 Finanstilsynets opfattelse ikke er omfattet af Fondsbørslovens § 43, stk. 2,  

 2. punktum.
 Endvidere er det fortsat Finanstilsynets opfattelse, at Københavns  

 Fondsbørs ikke har været inhabil i sagen og heller ikke ville have været det,  

 hvis sagen var blevet drøftet med de implicerede selskaber på forhånd,  

 hvilket Københavns Fondsbørs har kompetence til.
Med hensyn til spørgsmålet, om Københavns Fondsbørs har haft et  

 fyldestgørende grundlag for at træffe sin afgørelse, skal man henvise til  

 Fondsbørsens skrivelse af 16. februar 1990, hvoraf fremgår, at Københavns  

 Fondsbørs kontaktede parterne i sagen, der blev drøftet med repræsentanter  

 for A og C.
Endvidere har Fondsbørsen henvist til oplysningerne i  

 halvårsmeddelelsen af 12. oktober 1989 for C, hvori følgende er anført: ....  

 (citeret ovenfor) Københavns Fondsbørs har på tilsynets telefoniske henvendelse supplerende  

 oplyst, at disse oplysninger, som selskabet både har givet til Københavns  

 Fondsbørs og til offentligheden, viser, at sælgeren, A, beholder magten i  

 selskabet, selv om aktieposten blev overdraget, således at køberen ikke har  

 opnået en retlig eller faktisk kontrol over selskabet.
Københavns Fondsbørs  

 har derfor ikke fundet grundlag for at indhente yderligere oplysninger.
Finanstilsynet er enig i denne vurdering.« Klagers advokat har i en supplerende udtalelse af 5. oktober 1990  

 fastholdt sine synspunkter.
Efter at klagen havde været drøftet på et møde i ankenævnet den 19.  

 december 1990, besluttede nævnet at indkalde parterne til en mundtlig  

 forhandling og at opfordre Københavns Fondsbørs til at indtræde som part i  

 sagen med henblik på, at også Fondsbørsen kunne være repræsenteret under den  

 mundtlige forhandling.
Fondsbørsen er derefter indtrådt i sagen.
 Sagen har været mundtligt forhandlet for ankenævnet den 7. juni 1991,  

 hvorunder parterne har gentaget og uddybet deres ovenfor gengivne  

 synspunkter.
Klagers advokat har herunder navnlig henvist til, at sagen er af betydelig  

 principiel interesse for investorer.
Hvis man anerkender, at indgåelse af en  

 aktionæraftale som den foreliggende kan fritage køberen af en aktiepost, som  

 ellers måtte anses for kontrollerende, for pligten til at fremsætte  

 indløsningstilbud, vil det åbne for så rige muligheder for at omgå de  

 børsetiske regler, at reglerne om indløsningspligt ganske udhules.  

 Minoritetsaktionærerne har ikke nogen mulighed for at gøre sig bekendt med  

 indholdet af en sådan aktionæraftale eller kontrollere, at den bliver  

 overholdt.
Fondsbørsen har erkendt, at sagen skal tages op til ny vurdering,  

 hvis aftalen ophæves eller ændres, men det bliver et spørgsmål, hvilken kurs  

 minoritetsaktierne i så fald skal indløses til, for at vilkårene kan være  

 »identiske«.
I den foreliggende sag faldt kursen betydeligt efter overdragelsen,  

 hvilket kan have sammenhæng med, at der i børskredse var større tillid til  

 sælger end til køber.
Det er netop en situation som den foreliggende, som de  

 børsetiske reglers pkt. 4 skal beskytte imod.
Klagers klienter, der omfatter  

 seriøse udenlandske institutionelle investorer, har da også udtrykt megen  

 utilfredshed med Fondsbørsens afgørelse.
Finanstilsynet har anført, at Fondsbørsens og tilsynets afgørelser i sagen  

 hviler på et skøn, som Erhvervsankenævnet efter lovens § 43, stk. 2, 2. pkt.,  

 ikke kan efterprøve.
Ankenævnet kan alene tage stilling til, om der i den  

 skønsmæsige afvejning er indgået momenter, det ikke var korrekt at inddrage i  

 afgørelsen.
Aftaler mellem aktionærer om udøvelse af stemmeret og kontrol  

 over selskabet m.v. anerkendes i dansk selskabsret som lovlige og gyldige, og  

 sådanne aftaler kan ikke siges at være et uvedkommende moment, når  

 Fondsbørsen skal tage stilling til, om en overdraget aktiepost må anses for  

 kontrollerende efter de børsetiske reglers pkt. 4. Dette er ikke ensbetydende  

 med, at Fondsbørsen uden videre skal lægge aktionæraftalen til grund for  

 afgørelsen, og omgåelsesrisikoen kan indgå i vurderingen.
Den foreliggende  

 aftale er indgået i det skøn, som Fondsbørsen skal udøve.
Fondsbørsen har  

 været opmærksom på risikoen for omgåelse, men har i den konkrete sag  

 vurderet, at aftalen bevirkede, at kontrollen forblev hos sælger, hvorfor  

 overdragelsen ikke skulle medføre indløsningspligt.
 At det ville være forkert generelt at se bort fra aktionæraftaler ved  

 administrationen af de børsetiske regler, ses af den situation, hvor en  

 kontrollerende aktiepost etableres, ikke ved overdragelse men ved indgåelse  

 af en aktionæroverenskomst, jfr. den ovenfor citerende udtalelse i  

 kommentarerne til de børsetiske reglers pkt. 4 om »flere, der  

 samarbejder om at opnå kontrol over et selskab«.
Fondsbørsen har tilsluttet sig det af Finanstilsynet anførte.
Om  

 sagsbehandlingen i Fondsbørsen er det oplyst, at man ikke var i forbindelse  

 med parterne om overdragelsen før den 5. oktober 1989. Da man modtog  

 meddelelsen af 5. oktober 1989, henvendte Fondsbørsens administration sig til  

 køber og sælger og holdt et møde med repræsentanter for disse med henblik på  

 at få afklaret, om overdragelsen burde medføre indløsningspligt.
Efter det,  

 der herunder kom frem, fandt Fondsbørsens administration, at kontrollen med  

 selskabet ikke var overdraget.
Fondsbørsen har ikke set et eksemplar af den  

 indgåede aftale og har ikke modtaget andre væsentlige faktiske oplysninger,  

 end hvad der fremgår af de to meddelelser af henholdsvis 5. og 12. oktober  

 1989. Der foreligger ikke noget skriftligt referat fra mødet med parterne.
 Ankenævnet udtaler:
Efter lov om Københavns Fondsbørs § 43, stk. 2, 2. pkt., kan  

 Erhvervsankenævnet tage stilling til, hvilke momenter der kan indgå i en  

 skønsmæssig afgørelse, som er truffet af Fondsbørsen.
Ankenævnet kan derimod  

 ikke efter loven tage stilling til selve resultatet inden for rammerne af den  

 skønsmæssige vurdering.
Som anført i kommentarerne til de børsetiske reglers pkt. 4 skabes der  

 ofte markant ændrede vilkår og udsigter for et børsnoteret aktieselskab, når  

 kontrollen over det skifter.
Bestemmelserne om pligt til at fremsætte  

 indløsningstilbud ved etablering eller overdragelse af en kontrollerende  

 aktiepost er derfor et centralt led i de børsetiske reglers beskyttelse af  

 mindretalsaktionærerne.
Ankenævnet er enig med klageren i, at der åbnes  

 betydelige muligheder for at omgå denne mindretalsbeskyttelse, såfremt det er  

 muligt for en køber af en aktiepost, der ellers måtte anses for  

 kontrollerende, at frigøre sig for indløsningspligten ved at indgå en aftale  

 med sælger, hvorefter sælger - eventuelt blot formelt - bevarer kontrollen  

 over selskabet.
På længere sigt vil noget sådant kunne sætte Fondsbørsens  

 troværdighed - nationalt og internationalt - på spil.
 På denne baggrund finder ankenævnet, at der ikke ved bedømmelsen af, om  

 der foreligger en af de børsetiske reglers pkt. 4.1 omfattet disposition, kan  

 tages hensyn til en sådan aftale om stemmeret eller en aktionæroverenskomst,  

 når der ikke foreligger andre og mere præcise oplysninger om indholdet af  

 aftalen, end hvad der er tilfældet i den foreliggende sag.
 Ankenævnet ændrer derfor Finanstilsynets påklagede afgørelse, således at  

 sagen hjemvises til Københavns Fondsbørs til fornyet behandling under  

 hensyntagen til det af ankenævnet anførte.
Efter afsigelsen af kendelsen har aktieselskabet C anlagt sag mod  

 Erhvervsankenævnet ved Østre Landsret med påstand principalt om, at  

 Fondsbørsens afgørelse skal stå ved magt.
Denne retssag er endnu ikke  

 afsluttet.
