Fremsat den 4. november 1999 af Kaj Ikast (KF),  

 Brian Mikkelsen (KF), Helge Adam Møller (KF),  

 Gitte Lillelund Bech (V), Svend Heiselberg (V),  

 Erik Jacobsen (V), Arne Melchior (CD),  

 Sonja Albrink (CD) og Peter Duetoft (CD) Forslag til folketingsbeslutning om etablering af Copenhagen Malmö Port Folketinget pålægger regeringen snarest muligt  

 at fremsætte lovforslag, der sikrer, at Københavns Havn sammen  

 med Malmö Hamn AB kan etablere selskabet Copenhagen Malmö Port  

 (CMP). Det nye selskab skal varetage havnedriften i København og  

 Malmö.
Bemærkninger til forslaget Forslagsstillerne ønsker, at der fra  

 dansk side åbnes mulighed for, at der kan etableres et fælles  

 selskab Copenhagen Malmö Port (CMP) under Københavns Havn og  

 Malmö Hamn AB.
Københavns Havns bestyrelse har i marts 1999  

 anmodet trafikministeren om at ændre den eksisterende lovgivning,  

 således at Københavns Havn får mulighed for at etablere  

 det fælles havnedriftsselskab.
Af regeringens lovprogram for  

 folketingsåret 1999-2000 fremgår det, at man i anden halvdel af  

 november 1999 vil fremsætte et lovforslag, som eventuelt åbner  

 mulighed for etableringen af CMP.
Det er således uklart, om regeringen  

 vil åbne mulighed for samarbejdet.
Dette finder forslagsstillerne  

 utilfredsstillende.
 Formålene med Københavns Havn skal efter  

 forslagsstillernes opfattelse fastholdes samtidig med, at der åbnes  

 mulighed for, at Københavns Havn kan drive virksomhed med Malmö  

 Hamn AB gennem etablering af et fælles aktieselskab.
Åbningen af den faste forbindelse over  

 Øresund vil medføre en stigende integration i  

 Øresundsregionen.
Udviklingen vil gå i retning af en samlet  

 region, som omfatter Sjælland og Skåne.
Det vil ændre  

 transportmønstrene i regionen, men betyder også, at der er skabt  

 et naturligt grundlag for at etablere større sammenhængende  

 distributions- og logistikcentre.
Københavns Havns og Malmö Hamns bestyrelser  

 godkendte i marts 1999 et fælles »letter of intent«, der indeholder  

 grundforudsætningerne for dannelsen af et fælles selskab.
Et  

 fælles selskab har en række fordele for havnedrift:  

 stordriftsfordele såvel inden for produktion som administration,  

 mindsket investeringsbehov, mulighed for dannelse af et selskab med et  

 stærkt økonomisk udgangspunkt, gevinster ved fælles  

 markedsføring samt bedre overensstemmelse med miljømål og  

 den fysiske planlægning i København og Malmö. Tanken er, at  

 der pr. 1. januar 2000 etableres et fælles selskab »Copenhagen  

 Malmö Port (CMP)«.
Det er ambitionen, at samtlige virksomhedsområder,  

 som i dag findes repræsenteret i Københavns Havn og Malmö  

 Hamn AB, fortsat skal udvikles, hvorved der skal lægges vægt  

 på mulighederne for vidtgående effektivisering og rationalisering  

 med henblik på at tilbyde kunderne bedre service og konkurrencedygtige  

 priser.
Den faste forbindelse over Øresund skal kunne udnyttes som en  

 vigtig ressource.
Københavns Havns udvikling af arealer, der ikke  

 skal anvendes til havneformål, vil fortsat blive varetaget af  

 Københavns Havn, dvs. moderselskabet.
Dermed sikres det, at der sker  

 en koordinering mellem de to kerneområder.
Synergien mellem havnedrift  

 og udlejning til havnerelaterede virksomheder udnyttes, og arealudviklingen  

 sker under hensyntagen til havnedriften, så der sker en løbende  

 afvejning af værdien af at udvikle et areal til byformål over for  

 de gener, det giver havnedriften, og de omkostninger, havnedriften må  

 afholde for at kompensere for generne.
Skriftlig fremsættelse Kaj Ikast (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om etablering af  

 Copenhagen Malmö Port.
(Beslutningsforslag nr.
B 27).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
