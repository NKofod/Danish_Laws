Nr LSF 113 Forslag til Lov om tilskud til Grønlands hjemmestyre Fremsat af finansministeren (Mogens Lykketoft) den 2. juni 1998 Vedtaget ved tredjebehandling den 23. juni 1998 Lov nr. 469 af 02/07/1998 § 1. Staten yder i 1999, 2000 og 2001 et årligt tilskud til  

 Grønlands hjemmestyre på 2.653,5 mio. kr.
 Stk. 2. Såfremt der i perioden 1999-2001 træffes aftale mellem  

 Grønlands hjemmestyre og staten om overdragelse af  

 arbejdsskadeforsikringsområdet, ændres tilskuddet til Grønlands hjemmestyre  

 efter forhandlinger i overensstemmelse hermed.
 § 2. Tilskuddet reguleres i 2000 og 2001 med en procent, der  

 svarer til den gennemsnitlige pris- og lønregulering på statens driftsbudget  

 for det pågældende år.
 § 3. Tilskuddet udbetales forskudsvis med 1/12 hver måned,  

 medmindre der træffes anden aftale om udbetalingsterminer mellem  

 finansministeren og Grønlands hjemmestyre.
 § 4. Staten yder kompensation til Grønlands hjemmestyre i  

 overensstemmelse med den danske regerings og det grønlandske landsstyres  

 aftale af 21. august 1990 som indgået i henhold til artikel 24 i den  

 dansk-grønlandske dobbeltbeskatningsaftale, således som aftalen af 21. august  

 1990 er ændret ved tillægsaftale af 31. august 1997.
 § 5. Loven træder i kraft den 1. januar 1999. Samtidig ophæves lov  

 nr. 374 af 14. juni 1995 om tilskud til Grønlands hjemmestyre.
Oprindeligt fremsat forslag § 1.
 Staten yder i 1999, 2000 og 2001 et årligt tilskud til Grønlands  

 hjemmestyre på 2.653,5 mill. kr.
 Stk. 2. Såfremt der i perioden 1999-2001 træffes aftale mellem  

 Grønlands hjemmestyre og staten om overdragelse af  

 arbejdsskadeforsikrings-området, ændres tilskuddet til Grønlands hjemmestyre  

 efter forhandlinger i overensstemmelse hermed.
 § 2.
 Tilskuddet reguleres i 2000 og 2001 med en procent, der svarer til den  

 gennemsnitlige pris- og lønregulering på statens driftsbudget for det  

 pågældende år.
 § 3.
 Tilskuddet udbetales forskudsvis med 1/12 hver måned, medmindre der  

 træffes anden aftale om udbetalingsterminer mellem finansministeren og  

 Grønlands hjemmestyre.
 § 4.
 Staten yder kompensation til Grønlands hjemmestyre i overensstemmelse med  

 den danske regerings og det grønlandske landsstyres aftale af 21. august  

 1990, som indgået i henhold til artikel 24 i den dansk-grønlandske  

 dobbeltbeskatningsaftale, således som aftalen af 21. august 1990 er ændret  

 ved tillægsaftale af 31. august 1997.
 § 5.
 Loven træder i kraft den 1. januar 1999. Samtidig ophæves lov nr. 374 af  

 14. juni 1995 om tilskud til Grønlands hjemmestyre.
Bemærkninger til lovforslaget Almindelige bemærkninger.
 Lovforslaget indeholder regler om ydelse af statstilskud til Grønlands  

 hjemmestyre.
 Bloktilskudsordningen for Grønland blev etableret i forbindelse med  

 indførelse af hjemmestyre i Grønland den 1. maj 1979.
Hjemmestyreordningen indebærer, at hjemmestyret kan overtage den  

 regelfastsættende og administrative kompetence på en række sagsområder, der  

 er nævnt i bilaget til hjemmestyreloven.
Overgang af sagsområder til  

 hjemmestyret kan ifølge hjemmestyrelovens §§ 4 og 5 enten ske således, at  

 hjemmestyret selv overtager finansieringen af det pågældende område eller  

 således, at der ydes et statstilskud til hjemmestyret svarende til statens  

 besparelse ved områdets overgang til hjemmestyret.
Tilskud til hjemmestyret  

 til varetagelse af de overtagne områder ydes som et samlet generelt tilskud,  

 hvis anvendelse er undergivet hjemmestyrets fri prioritering.
 Hjemmestyrelovens § 7 giver mulighed for, at også andre sagsområder end  

 de, der er nævnt i bilaget, kan overtages af hjemmestyret efter reglerne i  

 lovens §§ 4 og 5. Overførslen kan kun ske efter aftale mellem regeringen og  

 hjemmestyret og skal ske ved lov.
 Hovedparten af de områder, som hjemmestyret har overtaget, er overtaget  

 med hjemmel i § 5.
 Der resterer kun nogle få områder, der yderligere vil kunne overføres til  

 hjemmestyret.
 Bloktilskuddet til Grønlands hjemmestyre fastsættes i tilskudslove, der  

 sædvanligvis er 3-årige.
 Ved lov nr. 374 af 14. juni 1995 er tilskud til Grønlands hjemmestyre  

 fastsat for perioden 1996 - 1998 med et årligt beløb på 2.441,2 mill. kr. - i  

 pris- og lønniveau 1996.
 I nærværende lovforslag er bloktilskudsperioden foreslået 3-årig -  

 gældende for årene 1999 - 2001.
Der blev mellem den danske regering og Grønlands landsstyre den 12. maj 1998 indgået aftale om bloktilskudsfastsættelsen for den nævnte  

 periode.
Aftalen vedlægges som bilag.
 Bloktilskuddet i perioden 1999-2001 fastsættes herefter i 1999-prisniveau  

 til 2.653,5 mill. kr.
Tilskuddet reguleres fra et finansår til det følgende i overensstemmelse  

 med den gennemsnitlige reguleringsprocent for statens samlede driftsudgifter  

 fra pris- og lønniveau for finansloven for et år til pris- og lønniveau for  

 finansloven det følgende år.
Reguleringsprocenten beregnes som den  

 gennemsnitlige forventede pris- og lønudvikling på statens driftsbudget  

 fraregnet indtægtsdækket virksomhed, statsvirksomheder og nettostyrede  

 virksomheder.
 Der vil indtil den endelige vedtagelse af finanslovforslaget i december  

 kunne ske justeringer i pris- og lønforudsætningerne med konsekvenser for  

 bloktilskuddet til Grønlands hjemmestyre, såfremt den forventede pris- og  

 lønudvikling ændres markant i forhold til det ved budgetteringen forudsatte.
 I januar 1998 indgik regeringen og Grønlands landsstyre aftale om, at  

 forvaltningen vedrørende mineralske råstoffer i Grønland, der hidtil har  

 været varetaget i statslig regi, skulle overføres til Grønlands hjemmestyre  

 pr. 1. juli 1998.
 På grundlag af denne aftale gennemførtes herefter ændringer i lov om  

 mineralske råstoffer i Grønland (råstofloven), lov om beskyttelse af  

 havmiljøet og lov om kontinentalsoklen, jf. vedtagelse af lovforslag L 19 den  

 7. maj 1998. I henhold hertil har hjemmestyret pr. 1. juli 1998 overtaget den  

 kompetence til meddelelse af tilladelser vedrørende mineraler og kulbrinter i  

 henhold til råstofloven og de hertil knyttede forvaltningsmæssige opgaver,  

 der hidtil har påhvilet Miljø- og Energiministeriet.
Bortset fra overførslen af forvaltningen opretholdes den dansk/grønlandske  

 råstofordning uændret.
Væsentlige beslutninger på området forudsætter således  

 fortsat aftale mellem regeringen og landsstyret, og reglerne om fordelingen  

 af offentlige råstofindtægter mellem staten og hjemmestyret, samt opgaverne  

 for det dansk /grønlandske Fællesråd vedrørende Mineralske Råstoffer i  

 Grønland er ligeledes uændrede.
Efter overførslen af råstofforvaltningen pr. 1. juli 1998 afholdes alle  

 udgifter vedrørende det nyoprettede grønlandske råstofdirektorats opgaver i  

 henhold til råstofloven af hjemmestyret.
Heri indgår udgifterne ved  

 sekretariatsfunktionerne for fællesrådet og rådets virksomhed i øvrigt.
 For perioden 1. juli - 31. december 1998 yder staten et tilskud til  

 hjemmestyret varetagelse af disse opgaver på 4,5 mill. kr. samt herudover et  

 tilskud på 3 mill. kr. til omkostninger vedrørende etablering af det  

 grønlandske råstofdirektorat.
For bloktilskudsperioden 1999-2001 foreslås der på baggrund af  

 hjemmestyrets overtagelse af råstofforvaltningen en forhøjelse af  

 bloktilskuddet med 9 mill. kr. årligt.
Ved fastsættelsen af dette beløb er  

 der taget udgangspunkt i de hidtidige nettodriftsbevillinger på ca. 12 mill.  

 kr. årligt til Råstofforvaltningen for Grønland, der nu er nedlagt, og  

 samtidigt taget hensyn til, at staten fortsat finansierer de opgaver inden  

 for den dansk/grønlandske råstofordning, der videreføres i statslig regi i  

 Energistyrelsen.
 Hjemmestyret har ønsket at overtage området for arbejdsskadeforsikring  

 efter hjemmestyrelovens § 7, jf. § 5.
 Administrationen af arbejdsskadeforsikringsområdet i Grønland sker i dag i  

 henhold til anordningen nr. 818 af 11. september 1996. Socialministeren har  

 det overordnede politiske ansvar for administrationen af  

 arbejdsskadeforsikringsområdet i Grønland, mens den praktiske administration  

 varetages af hjemmestyret ved det grønlandske nævn for arbejdsskadeforsikring  

 under det grønlandske Direktorat for Sociale Anliggender , Arbejdsmarked og  

 offentlige Arbejder.
 Det grønlandske Direktorat for Sociale Anliggender, Arbejdsmarked og  

 offentlige Arbejder og Arbejdsskadestyrelsen har nedsat en fælles  

 arbejdsgruppe, som har til opgave at afklare de problemstillinger, som kunne  

 opstå i forbindelse med hjemmestyrets overtagelse af arbejdsskadeområdet.
 Det er vurderingen, at hjemmestyrets opgaveovertagelse af praktiske grunde  

 ikke vil kunne ske pr. 1. januar 1999. Det foreslås derfor, at  

 opgaveovertagelsen - efter forhandling mellem regering og Grønlands  

 hjemmestyre - vil kunne finde sted i løbet af bloktilskudsperioden 1999-2001.  

 Der vil i den forbindelse kunne ske ændringer i bloktilskuddet til Grønlands  

 hjemmestyre.
 Staten yder Grønlands hjemmestyre et beløb som kompensation for, at  

 Grønland undlader at beskatte visse indtægter, jf. aftale af 21. august 1990,  

 som ændret ved tillægsaftale af 31. august 1997. Aftalerne er indgået i  

 henhold til artikel 24 i dobbeltbeskatningsaftalen af 18. oktober 1979.
 Aftalen af 21. august 1990, som ændret ved tillægsaftale af 31. august  

 1997, har til formål at løse nogle særlige skattemæsssige problemer, der  

 opstod på grund af forskelle mellem dansk og grønlandsk skattelovgivning.  

 Problemerne, som især ramte udsendte fra Danmark, herunder forsvarets  

 personel og andre offentligt ansatte, vedrørte den skattemæssige behandling  

 af de pågældendes pensionsordninger og dagpenge/rejsegodtgørelse.
Aftalen går ud på, at Grønland undlader at beskatte personer, der er bosat  

 i Grønland af løbende rentetilskrivninger til deres pensionsopsparing i  

 danske pengeinstitutter m.fl.
Grønland undlader også at beskatte offentligt  

 ansatte, der er udsendt fra Danmark af bidrag, som deres arbejdsgiver betaler  

 til visse obligatoriske pensionsordninger, som var etableret inden  

 udsendelsen til Grønland.
Desuden undlader Grønland at beskatte personer, der  

 er bosat i Grønland, af en række pensions- og forsikringsordninger, der  

 ophæves i utide.
Aftalen medfører endvidere, at Grønland ikke kan beskatte dagpenge og  

 rejsegodtgørelse, som staten eller danske kommuner udbetaler i forbindelse  

 med udførelse af offentlig hverv, omfattet af ligningsloven § 9, stk. 5, 2.  

 pkt.
Bestemmelsen i ligningsloven omfatter kun dagpenge og rejsegodtgørelse  

 ved ophold i udlandet på indtil 6 måneder.
Grønland kan således beskatte  

 disse ydelser efter udløbet af denne 6 måneders tidsfrist.
 Aftalen medfører endeligt, at Danmark til gengæld yder kompensation for  

 det grønlandske provenutab ved den manglende beskatning på disse områder.
Grønland modtager et kompensationsbeløb på 16,1 mill. kr. for at undlade  

 beskatning på pensionsområdet og et kompensationsbeløb på 2,4 mill. kr. (dog  

 2,8 mill. kr. for 1999) for at undlade beskatning af  

 dagpenge/rejsegodtgørelse.
Begge beløb bliver fra og med 1999 reguleret i  

 overenstemmelse med den gennemsnitlige pris- og lønregulering på statens  

 driftsbudget.
Økonomiske og administrative konsekvenser Ved aftalen af 12. maj 1998 mellem den danske regering og Grønlands  

 landsstyre blev bloktilskuddet for 1999 - i 1999-prisniveau - fastsat til  

 2.653,5 mill. kr.
 I denne beløbsfastsættelse indgår, at bloktilskuddet forhøjes med 9,2  

 mill. kr. årligt som følge af hjemmestyrets overtagelse af  

 råstofforvaltningen, jf. aftale mellem regeringen og Grønlands hjemmestyre  

 januar 1998.
 Det blev endvidere aftalt, at tilskuddet vil kunne ændres, såfremt der i  

 tilskudsperioden efter forhandlinger mellem regeringen og Grønlands  

 hjemmestyre træffes aftale om overdragelse af arbejdsskadeforsikringsområdet  

 til Grønlands hjemmestyre.
Med aftalen af 21. august 1990 samt tillægsaftale af 31. august 1997  

 mellem den danske regering og Grønlands landsstyre blev der løst en række  

 skattemæssige problemer.
I forbindelse med hjemmestyrets tilbagetræden fra  

 beskatning af visse typer indkomst yder staten kompensation for det  

 grønlandske provenutab.
Kompensationsbeløbet optages på de årlige bevillingslove.
På finansloven  

 for 1998 er på § 38.11.01. Personskatter optaget et beløb svarende til  

 kompensationsbeløbet til Grønland.
 Bestemmelserne i lovforslagets § 4 om kompensation til Grønlands  

 hjemmestyre for beskatning af visse indkomster har således ingen betydning  

 for fastsættelse af bloktilskuddet.
Erhvervs- og miljømæssige konsekvenser Lovforslaget har ikke erhvervsmæssige eller miljømæssige konsekvenser.
Forholdet til EU-retten Forslaget indeholder ikke EU-retlige aspekter.
Forelæggelse for de grønlandske myndigheder Der har mellem regeringen og Grønlands hjemmestyre været ført  

 forhandlinger om tilskuddet for perioden 1999-2001. Med aftale af 12 .  

 maj 1998 blev der opnået enighed om bloktilskudsfastsættelsen for 1999-2001.
Lovforslaget er forelagt Grønlands hjemmestyre og behandlet den 20. maj  

 1998 i Grønlands Landsting.
Landstinget gav tilslutning til lovforslaget.
Bemærkninger til de enkelte bestemmelser Til § 1 Til skuddet til Grønlands hjemmestyre i årene 1999, 2000 og 2001 er  

 foreslået uændret videreført i forhold til tilskudsniveauet for 1998. Der vil  

 dog ske en tilskudsforøgelse på 9,0 mill. kr. som følge af hjemmestyrets  

 overtagelse af forvaltningen af mineralske råstoffer i Grønland.
Opregnet til  

 1999-prisniveau foreslås tilskuddet årligt fastsat til 2.653,5 mill. kr.
 Det foreslås endvidere, at der i bloktilskudsperioden vil kunne ske  

 ændringer i tilskuddet, såfremt der mellem Grønlands hjemmestyre og staten  

 træffes aftale om overdragelse af arbejdsskadeforsikringsområdet til  

 Grønlands hjemmestyre.
Til § 2 og § 3 Bestemmelserne om pris- og lønregulering af tilskuddet og om  

 udbetalingsterminer er foreslået uændret i forhold til den gældende  

 tilskudslov.
Til § 4 Udover mindre redaktionelle ændringer er der i lovbestemmelsen indføjet  

 tillægsaftalen af 31. august 1997 indgået mellem regeringen og Grønlands  

 hjemmestyre, jf. lov nr. 1103 af 29. december 1997 § 3.
Til § 5 Det foreslås, at lovforslaget træder i kraft 1. januar 1999.
Skriftlig fremsættelse (2. juni 1998) Finansministeren (Mogens Lykketoft):
 Jeg tillader mig herved at fremsætte:
 Forslag til lov om tilskud til Grønlands hjemmestyre.
(Lovforslag nr.
L 113).
 Nærværende lovforslag foreslår bloktilskuddet fastsat for en 3-årig  

 periode.
Med lovforslaget søger regeringen en videreførelse af tilskuddet til  

 Grønlands hjemmestyre.
Den hidtidige årlige reguleringsprocent af tilskuddet  

 svarende til den gennemsnitlige pris- og lønregulering på statens  

 driftsbudget foreslås videreført uændret.
 Tilskuddet for 1999 er foreslået til 2.653,5 mill.kr., hvilket svarer til  

 uændret 1998-niveau med en forøgelse på 9 mill. kr., som følge af aftale  

 mellem regeringen og Grønlands Landsstyre om overførsel af  

 råstofforvaltningen til Grønlands hjemmestyre, reguleret for pris- og  

 lønstigning.
 Tilskuddet i 2000 og 2001 foreslås uændret i forhold til 1999-tilskuddet.
 Såfremt der i perioden 1999-2001 træffes aftale mellem Grønlands  

 hjemmestyre og staten om overdragelse af arbejdsskadeforsikringsområdet  

 foreslås det, at tilskuddet til Grønlands hjemmestyre efter forhandlinger  

 ændres i overensstemmelse hermed.
 I lovforslaget er endeligt indarbejdet en hjemmel til at yde hjemmestyret  

 kompensation for tilbagetræden fra beskatning af visse typer indkomst, jf.  

 aftale mellem regeringen og Grønlands hjemmestyre af 21. august 1990, som  

 ændret ved tillægsaftale af 31. august 1997.
 Der blev den 12. maj 1998 indgået en aftale mellem den danske regering og  

 Grønlands landsstyre om tilskuddet til Grønlands hjemmestyre for perioden  

 1999-2001. Nærværende lovforslag er udarbejdet i overensstemmelse hermed.  

 Lovforslaget har endvidere været forelagt Landstingets forårssamling den 20.  

 maj 1998, som tilsluttede sig forslaget.
 Med disse bemærkninger, og idet jeg iøvrigt henviser til lovforslagets  

 bemærkninger, tillader jeg mig at anbefale lovforslaget til velvillig  

 behandling i det høje Ting.
Bilag 1 Finansministeriet og Grønlands Landsstyre København den 12. maj  

 1998 Aftale mellem den danske regering og Grønlands Landsstyre om  

 bloktilskudsfastsættelsen mv. for Grønlands Hjemmestyre i perioden  

 1999-2001 1. En ny bloktilskudslov skal være gældende for perioden 1999-2001.
 2. Bloktilskuddet for 1999-2001 fastsættes i 1999 pris- og lønniveau til  

 2.653,5 mill. kr., heraf 9,2 mill. kr. årligt som følge af aftale om  

 råstofforvaltningens overførsel til Hjemmestyret.
 3. Den nugældende prisreguleringsordning for bloktilskuddet fastholdes.
 4. Såfremt der i perioden 1999-2001 træffes aftale om Hjemmestyrets  

 overtagelse af arbejdsskadeforsikringsområdet ændres tilskuddet til Grønlands  

 Hjemmestyre efter forhandling i overensstemmelse hermed.
 5. Parterne er under forudsætning af vedtagelse af regeringens lovforslag  

 om tips- og lotto enige om, at der til Grønlands Hjemmestyre løbende  

 overføres et beløb svarende til Grønlands andel af overskuddet af den samlede  

 tips- og lottoomsætning p.t. anslået til omkring 12 mill. kr. årligt.  

 Regeringen vil for de bevilgende myndigheder forelægge forslag om, at  

 hjemmestyret allerede for 2. halvår 1998 får sin andel af indtægterne for  

 omsætningen af tips og lotto, foreløbigt opgjort til ca. 6 mill. kr.
 6. Der overføres til Grønlands Hjemmestyre 2,8 mill. kr. årligt fra og med  

 1998 som kompensation for den i Danmark indførte passagerafgift.
7. Parterne konstaterer, at der er igangsat et udredningsarbejde om  

 betaling for grønlandske tjenestemænds pensionsudgifter.
Dette arbejde  

 forventes færdiggjort inden september 1998.
 8. Der er enighed om at overveje statens engagement i Nunaoil A/S i lyset  

 af den nye undergrundsaftale med hensyn til ejerskab og virksomhedsområde.  

 Der er nedsat en arbejdsgruppe herom.
