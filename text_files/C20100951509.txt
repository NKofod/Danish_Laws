Cirkulære om beregning af kremeringstakster (Til menighedsråd (krematoriebestyrelser), provstiudvalg og stiftsadministrationer m.v.) I medfør af § 12, stk. 5, i lov om folkekirkens kirkebygninger og kirkegårde, jf. lovbekendtgørelse nr. 77 af 2. februar 2009, fastsættes:
Begrænsninger ved fastsættelse af takster § 1. Kremeringstakster er underlagt den offentlige rets almindelige principper for beregning af gebyrer.
Beregning af kremeringstakster følger generelt de statslige regler for beregning af gebyrer, jf. www.oeav.dk.
Taksterne må således ikke overstige de faktiske omkostninger, der er forbundet med levering af den pågældende ydelse.
Beregning af omkostninger til brug for takstfastsættelse § 2. Provstiudvalget har ansvaret for, at der foretages en beregning af omkostningerne forbundet med kremering.
Provstiudvalget kan vælge at bistå menighedsrådet eller krematoriebestyrelsen med selve beregningen.
 Stk. 2. Beregningen skal danne grundlag for fastsættelsen af taksterne, jf. § 4 om fastsættelse af takster.
 Stk. 3. Beregningen skal følge principperne i Kirkeministeriets vejledning om beregning af kremeringstakster.
 § 3. Beregningen skal dække de faktiske omkostninger til:
 1) Driftsomkostninger.
 2) Lønomkostninger.
 3) Kapitalomkostninger i form af afskrivning og forrentning af nyværdien af bygninger og teknisk udstyr.
Stk. 2. Beregningen foretages i årets priser.
Grundlaget for prisberegningen skal være retvisende og konsistent.
Fastsættelse af takster § 4. Provstiudvalget fastsætter taksterne for et krematorium i provstiet.
Provstiudvalget kan efter forhandling med menighedsrådet eller krematoriebestyrelsen tage initiativ til at ændre tidligere godkendte vedtægters takstbestemmelser.
 Stk. 2. Der må ydes tilskud til krematorievirksomhed ved at sætte taksterne for medlemmer af folkekirken lavere end de beregnede omkostningsdækkende takster for disse medlemmer.
Stk. 3. Ikke-medlemmer af folkekirken skal betale en takst, der dækker omkostningerne.
For valgmenighedsmedlemmer gælder det, at disse i relation til takster, er at betragte som ikke-medlemmer af folkekirken, idet valgmenighedsmedlemmer ikke betaler kirkeskat.
 Stk. 4. Provstiudvalgets afgørelse om fastsættelse af kremeringstakster efter stk. 1 kan indbringes for stiftsøvrigheden.
Ajourføring af takster § 5. Menighedsrådet eller krematoriets bestyrelse har ansvaret for, at de gældende takster fremgår af kirkegårdens eller krematoriets vedtægt.
Provstiudvalget påser, at taksterne er ajourførte.
 § 6. Provstiudvalget skal som udgangspunkt påse, at takstberegningen er lagt til grund ved ajourføringen af krematoriets takster.
 Stk. 2. Forholdet mellem indtægter og omkostninger skal løbende overvåges af krematoriets bestyrelse.
 Stk. 3. Taksterne skal årligt pristalsreguleres ved brug af Finansministeriets generelle pris- og lønindeks.
 Stk. 4. Taksterne skal ajourføres, når der sker markante ændringer i beregningernes forudsætninger og genberegnes mindst hvert fjerde år.
Betaling af takster § 7. Betaling for en kremering sker til krematoriet.
Ikrafttræden § 8. Cirkulæret træder i kraft med virkning fra 1. oktober 2010. Provstiudvalget skal sikre gennemførelsen af beregningerne i cirkulæret inden udgangen af 1. september 2012. Herved er det muligt at gennemføre en gradvis tilpasning af taksterne.
