En bestemmelse i en kontrakt om, at ingeniøren, indtil 5 år efter  

 godkendt aflevering af byggeriet havde fundet sted, dækkede eventuelle  

 skader, som kunne være forårsaget af ham i forbindelse med projekteringen,  

 fandtes at måtte forstås som en tidsmæssig begrænsning af ingeniørens mulige  

 ansvar.
Voldgiftsretten måtte gå ud fra, at ordet »skader« i  

 kontrakten foruden fysiske skader også omfattede funktionsskader og det  

 fandtes, at der ikke var grundlag for at fastslå, at kun projektfejl i snæver  

 forstand var omfattet af ansvarsbegrænsningen.
Herefter frifandtes  

 ingeniøren, idet det bemærkedes, at der ikke var grundlag for at henføre de  

 begåede fejl til groft uagtsomt forhold.
Bygherrens mulige krav mod  

 entreprenøren ansås derimod ikke bortfaldet på grund af forældelse eller for  

 sen reklamation.
Ved klageskrift af 20. juni 1988 har klageren, K kommune, indbragt en  

 tvist med indklagede 1, A, Rådgivende Elektroingeniører, og indklagede 2, B  

 ApS under konkurs, for en i henhold til »Regler for behandling af sager  

 ved Voldgiftsretten for Bygge- og Anlægsvirksomhed« nedsat voldgiftsret,  

 bestående af direktør, civilingeniør Nicolai Fich, overingeniør Jørgen  

 Enevold og højesteretsdommer H.
Funch Jensen, sidstnævnte som retsformand.
Tvisten vedrører de indklagedes ansvar for fejl og mangler ved de  

 elektriske installationer i kommunens administrationsbygning, der blev opført  

 i årene 1977-1979, i to etaper.
Det fremgår af sagen, at etape 1 blev  

 afleveret den 28. april 1978 og etape 2 den 10. september 1979.  

 Et-årsgennemgang af el-entreprisen, som var blevet udført af indklagede 2,  

 blev foretaget i begyndelsen af december 1980, og den bankgaranti, som  

 indklagede 2 havde stillet, blev frigivet i januar 1981.
 Klageren har nedlagt følgende påstande:
 Indklagede 1 tilpligtes til klager at betale kr. 849.495,00 med tillæg af  

 rente 6% over diskontoen fra klagens indgivelse den 20.06.1988, til betaling  

 sker.
 Indklagede 2 tilpligtes at betale kr. 335.750,00 med tillæg af renter 6%  

 over diskontoen fra klagens indgivelse, til betaling sker.
 Indklagede 1 og 2 tilpligtes solidarisk, eller i det indbyrdes forhold  

 voldgiftsretten måtte skønne, til klager at betale kr. 2.653.664,00 med  

 tillæg af rente 6% over diskontoen fra klagens indgivelse, til betaling sker.
 Den første påstand vedrører udelukkende projektfejl, den anden påstand  

 udelukkende udførelsesfejl og den tredie påstand udførelses- og tilsynsfejl.
 Indklagede 1 har påstået frifindelse og har til støtte herfor gjort  

 gældende, at mulige krav er forældet eller fortabt på grund af manglende  

 rettidig reklamation.
Indklagedes 2's bo er taget under konkursbehandling ved dekret af 1. marts  

 1989. Boet har ikke givet møde under den mundtlige forhandling i sagen den 7.  

 marts 1991, og kurator har meddelt, at boet ikke agter at udnytte sin  

 proceshabilitet.
Sagen mod indklagede 2 er herefter fremmet i henhold til  

 voldgiftsreglernes § 24.
 Inden konkursen nedlagde indklagede 2 i svarskrift af 14. oktober 1988  

 påstand om frifindelse, bl.a. med samme begrundelse som indklagede 1.
 Spørgsmålet om forældelse og reklamation er herefter blevet undergivet  

 særskilt forhandling for voldgiftsretten.
Retsforholdet mellem klageren og indklagede 1 er en aftale af 17. maj  

 1978, d.v.s. et godt stykke tid efter, at arbejdet var påbegyndt.
I aftalen  

 anføres bl.a.:
 K kommune, i det efterfølgende kaldet bygherren, overdrager til rådgivende  

 ingeniørfirma A, ....., i det følgende kaldet ingeniøren, udførelsen af alt  

 normalt ingeniørarbejde ved projektering af og overordnet tilsyn med:
El-anlæg for lys, kraft, varme og ventilation samt diverse svagstrømsanlæg  

 - (fremføringsveje for telefon-, fællesantenneanlæg - samtaleanlæg m.m.) i forbindelse med opførelse af administrationsbygning i x-by.
 Forholdet mellem bygherren og ingeniøren bestemmes af de af Dansk  

 Ingeniørforening i 1958 udgivne »Almindelige bestemmelser vedrørende  

 rådgivende ingeniørvirksomhed« med de i nærværende aftale indeholdte  

 bestemmelser. .....
 Ingeniørens honorar for normal projektering og overtilsyn, svarende til  

 ingeniørforeningens regler af 1958, § 6 A, beregnes ud fra anlægssummen  

 exclusive merværdiafgift under anvendelse af de i Dansk Ingeniørforenings  

 regler af 1923 opstillede takstklasser, og i den i 1954 udgivne vejledning i  

 disse regler. .....
Ingeniøren stiller en konduktør fra ingeniørens tegnestue til rådighed, og  

 det er ingeniørens pligt til enhver tid at sørge for, at denne har indsigt  

 med arbejdet.
Konduktørarbejdet honoreres med 20% af normalhonoraret. .....
 § 10 Ansvar.
 Ingeniøren har tegnet en forsikring, police nr. xyz, der dækker  

 enkeltskader på kr. 846.214,00. Ingeniøren dækker, indtil 5 år efter godkendt  

 aflevering af byggeriet har fundet sted, eventuelle skader, som kan være  

 forårsaget af ham i forbindelse med projekteringen. .....
Nærværende aftale har tilbagevirkende kraft fra det tidspunkt, arbejdet  

 blev overdraget ingeniøren. .....' Retsforholdet mellem klageren og indklagede 2 er en entreprisekontrakt af  

 2. og 22. marts 1978, der ikke indeholder bestemmelser særskilt af betydning  

 for spørgsmålet om forældelse og for sen reklamation.
 Om den nærmere baggrund for denne sag er bl.a. oplyst:
 Ventilationsanlægget i administrationsbygningen havde igennem flere år  

 ikke fungeret tilfredsstillende, hvilket var konstateret ved rapporter fra  

 Arbejdstilsynet og fra det rådgivende ingeniørfirma C i årene 1982-1984.
En voldgiftssag om erstatning for mangler blev forligt ved, at  

 ventilationsfirmaet betalte 1 million kr. til K kommune, som herefter i maj  

 måned 1985 besluttede at installere et helt nyt anlæg.
Klageren rettede  

 henvendelse til det rådgivende ingeniørfirma D A/S om projekteringen af et  

 sådant nyt anlæg.
I forbindelse med projekteringen blev der foretaget en  

 omfattende gennemgang af administrationsbygningen af dette ingeniørfirma.
I  

 en tilstandsrapport, der blev afgivet af ingeniørfirmaet i september 1986,  

 blev der påvist en længere række mangler også ved el-installationerne.
Klageren rettede herefter henvendelse til de indklagede om de konstaterede  

 mangler.
Indklagede 1 afviste ethvert ansvar for manglerne, medens indklagede  

 2 forhandlede med klageren om en forligsmæssig løsning.
 I skrivelse af 1. maj 1987 fra klageren til indklagede 2 anføres bl.a.:
 »Under henvisning til forhandlinger i forbindelse med konstaterede  

 mangler ved el-entreprisen, fremsendes hoslagt en fra D A/S modtaget  

 skrivelse vedrørende de arbejder, der umiddelbart kan udføres, og som indgår  

 i det forlig, man har aftalt med Dem.
 Man skal anmode Dem om at igangsætte disse arbejder hurtigst muligt og  

 aftale det nærmere tidspunkt for arbejdets igangsættelser med fm. cand.jur.  

 E.
 Da De tidligere har meddelt, at De ikke ønsker at underskrive forlig i  

 henhold til de indgåede aftaler, men at De anerkender, at der er mangler ved  

 arbejdet, som De udbedrer uden udgift for K kommune, skal man bede Dem hertil  

 at fremsende en bankgaranti til sikkerhed for arbejdets udførelse.
 D A/S har opmålt arbejdet, der er opnået forlig om, til kr. 500.000,-,  

 hvorfor De anmodes om fremsendelse af bankgaranti på omhandlede beløb.
Bankgarantien vil blive underskrevet i takt med arbejdets udførelse, dog  

 således, at 10% af garantiens pålydende frigives et år efter arbejdets  

 aflevering.« I skrivelse af 12. juni 1987 fra indklagedes 2's advokat, advokat F, til  

 klageren anføres:
 »Idet jeg henviser til vores seneste telefoniske drøftelser,  

 bekræfter jeg venligst aftalen om, at K kommune, uden præjudice, frafalder  

 kravet om bankgaranti, såfremt min klient - B ApS - påtager sig at afhjælpe  

 de i rapporten fra D A/S påtalte forhold.
 Jeg imødeser Deres udkast til en aftale omkring min klients forpligtelser  

 til afhjælpning.
Samtidig hermed har jeg anmodet min klient om at påbegynde udarbejdelsen  

 af den prøve, som skal forelægges for Elektricitetsrådet.
Installatør G fra B  

 ApS vil kontakte Dem forud for arbejdets udførelse.« På foranledning af klageren blev der den 29. juni 1987 udmeldt syn og skøn  

 af Voldgiftsnævnet med klageren som rekvirent og de indklagede som  

 skønsindstævnte.
Parterne blev af syns- og skønsmanden, civilingeniør Hans  

 Engel, indkaldt til skønsmøde, der blev afholdt den 12. august 1987.
 Advokat F tilskrev den 10. september 1987 borgmesteren således:
 »Tak for Deres brev af 1. ds.
 Min klient er fortsat indstillet på at medvirke til en forligsmæssig  

 løsning af sagen, men jeg finder det under de nu foreliggende omstændigheder  

 rigtigst, at de videre forligsforhandlinger afventer fremkomsten af  

 skønserklæringen.
Jeg har noteret mig, at forligsforhandlingerne med B Aps er  

 fortrolige.« Skønserklæring er afgivet den 8. december 1987 og en tillægserklæring den  

 20. juli 1988.
 Direktør for indklagede 2, G, har under den mundtlige forhandling bl. a.  

 forklaret, at indklagede 1 ikke var inddraget i forligsforhandlingerne med  

 klageren, men har i øvrigt ikke givet nogen rimelig forklaring, der er  

 overensstemmende med de ovenfor citerede skrivelser, om grunden til, at  

 udbedringsarbejderne ikke blev påbegyndt.
 En væsentlig del af de forklaringer, som er afgivet for voldgiftsretten,  

 vedrører spørgsmålet, om manglerne har været af en sådan karakter, at  

 klageren er blevet eller burde være blevet klar over manglerne allerede i  

 1980-82, således at kravene er forældet efter 1908-lovens forældelsesregel.  

 Disse forklaringer udelades, da de, jf. nedenfor, er uden betydning for  

 voldgiftsrettens afgørelse.
Vedrørende kravene mod indklagede 1 Indklagede 1 har i første række gjort gældende, at klagerens krav er  

 forældet i medfør af bestemmelserne i kontraktens § 10.
Klageren har heroverfor gjort gældende, at denne bestemmelse ikke er en  

 aftale om forældelse, men alene en positiv bemærkning, som udtrykkeligt  

 fastslår indklagedes dækningspligt i 5 år.
En dækningspligt, som alene er  

 betinget af årsagsforbindelse mellem projektfejl og eventuelle skader.
Der  

 står intet i kontrakten om, at indklagede ikke ud over de 5 år skulle være  

 ansvarlig efter almindelige erstatningsregler.
Selv om det måtte være en  

 forældelsesbestemmelse, vedrører den efter sin ordlyd kun projekteringsfejl,  

 men ikke tilsynsfejl.
I øvrigt må forældelse være udelukket, da begge de  

 indklagede har handlet groft uagtsomt.
 Voldgiftsretten skal udtale:
Det er for voldgiftsretten oplyst, at kontrakten er konciperet af H,  

 revisionsafdelingen.
Der er ikke gennem de afgivne forklaringer tilvejebragt  

 oplysninger om den nærmere fortolkning af kontraktens § 10, og der er heller  

 ikke fra revisionsafdelingen indhentet oplysninger om dette  

 fortolkningsspørgsmål.
 Efter en naturlig sproglig forståelse finder voldgiftsretten, at  

 bestemmelsen må forstås som en tidsmæssig begrænsning af indklagede 1's  

 mulige ansvar.
Voldgiftsretten må efter parternes procedure gå ud fra, at ordet  

 »skader« i kontraktens § 10 foruden fysiske skader også omfatter  

 funktionsskader, d.v.s. tilfælde, hvor bygningen ikke opfylder foreskrevne  

 kvalitets- og funktionskrav.
Voldgiftsretten finder herefter, at der er en  

 sådan sammenhæng mellem projektering, omprojektering under arbejdets  

 udførelse, projektopfølgning og overordnet tilsyn, at der ikke er grundlag  

 for at fastslå, at kun projektfejl i snæver forstand er omfattet af  

 ansvarsbegrænsningen.
Da et eventuelt krav mod indklagede 1 herefter er  

 bortfaldet, tager voldgiftsretten indklagedes frifindelsespåstand til følge.  

 Det bemærkes herved, at der ikke er grundlag for at henføre de fejl, som  

 indklagede har begået, til groft uagtsomt forhold.
Vedrørende kravene mod indklagede 2 Det må lægges til grund, at der efter udarbejdelsen af tilstandsrapporten  

 har været ført forhandlinger mellem klageren og indklagede 2, som, jf.  

 klagerens skrivelse af 1. maj 1987, førte frem til, at denne indklagede  

 anerkendte, at der var mangler ved arbejdet, ligesom indklagede påtog sig at  

 udbedre manglerne uden udgift for klageren.
Under disse omstændigheder finder  

 voldgiftsretten, at indklagede har givet afkald på at gøre en mulig  

 forældelsesfrist gældende, og der er heller ikke grundlag for at fastslå, at  

 klageren har reklameret for sent.
Vedrørende sagens omkostninger I forholdet mellem klageren og indklagede 1 findes hver part efter  

 omstændighederne at burde bære egne omkostninger.
 I forholdet mellem klageren og indklagede 2 udskydes spørgsmålet om  

 sagsomkostninger, indtil tvisten er endeligt afgjort.
 Voldgiftsrettens omkostninger vedrørende denne del af sagen skal betales  

 med 2/3 af klageren og 1/3 af indklagede 2.  THI BESTEMMES:
 Indklagede 1, A, Rådgivende Elektroingeniører, frifindes.
 De mulige krav, som klageren, K kommune, kan gøre gældende mod indklagede  

 2, B ApS under konkurs, anses ikke for bortfaldet på grund af forældelse  

 eller for sen reklamation.
 Klageren og indklagede 1 bærer egne omkostninger.
 Voldgiftsrettens omkostninger vedrørende denne del af sagen skal betales  

 af klageren med 2/3 og 1/3 af indklagede 2.
København, den 9. april 1991 Nicolai Fich Henning Funch Jensen Jørgen Enevold P.v.c.
