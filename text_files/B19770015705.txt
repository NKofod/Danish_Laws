 I henhold til § 68. stk. 1, og § 118, stk. 3, i færdselslov nr. 287 af 10,  

 juni 1976 fastsættes:
§ 1.  Køretøj, der er særligt indrettet til at udføre  

 arbejde på vej, kan være forsynet med en eller flere afmærkningslygter, som  

 afgiver gult blinkende lys, der er synligt fra alle sider.
Lygterne kan  

 anvendes, når køretøjet under arbejde på vej enten holder stille, hvor  

 standsning eller parkering ikke er tilladt, eller kører på en måde, som er i  

 strid med færdselsreglerne eller kan medføre fare for andre trafikanter.
Stk. 2.  Køretøj, der anvendes til arbejde på vej uden  

 at være særligt indrettet hertil, kan, hvis det anses for nødvendigt til  

 advarsel for andre trafikanter, afmærkes med en eller flere  

 afmærkningslygter, når det holder stille ved arbejdsstedet.
Lygterne må ikke  

 være anbragt på køretøjet under kørsel.
§ 2.  Traktor og motorredskaber kan være forsynet med  

 en eller flere afmærkningslygter.
Lygterne kan anvendes under kørsel samt  

 under standsning eller parkering på kørebanen.
Stk. 2.  Blokvogn skal være forsynet med en eller flere  

 afmærkningslygter.
Lygterne kan anvendes, når det på grund af læssets omfang,  

 blokvognens lave hastighed eller af andre grunde anses for nødvendigt til  

 advarsel for andre trafikanter.
 § 3.  Ved slæbning af havareret køretøj bort fra  

 motorvej skal vogntoget afmærkes med en eller flere afmærkningslygter.
 § 4.  Anden anvendelse af afmærkningslygte er forbudt.  

 Politiet kan dog i særlige tilfælde give tilladelse hertil.
 § 5.  Overtrædelse af § 1, stk. 2, 2. pkt., § 2, stk.  

 2, 1. pkt., § 3 og § 4, 1. pkt., straffes med bøde.
 § 6.  Bekendtgørelse træder i kraft den 1. maj 1977.
 Stk. 2.  Bekendtgørelse nr. 30 af 17. februar 1967 om  

 afmærkning af køretøjer med gult blinklys m.v. ophæves.
 Justitsministeriet, den 22. april 1977.
 Orla Møller.
/ P.
Wiese.
