Ankestyrelsens principmeddelelse 41-22 om boligindretning - flytning til ny bolig - bevilget boligindretning - ny ansøgning Principmeddelelsen fastslår Kommunen skal efter serviceloven yde hjælp til indretning af bolig til personer med varigt nedsat fysisk eller psykisk funktionsevne, når indretningen er nødvendig for at gøre boligen bedre egnet som opholdssted for den pågældende.
 Hvis en borger, der har fået hjælp til boligindretning, flytter til en ny bolig, kan borgeren søge om hjælp til indretning af den nye bolig.
Kommunen skal foretage en konkret og individuel vurdering af, om den ansøgte boligindretning er nødvendig for at gøre den nye bolig bedre egnet som opholdssted for borgeren.
Hvis kommunen vurderer, at borgeren har ret til hjælp til boligindretning i den nye bolig, skal kommunen bevilge hjælpen.
 Hjælpen til den nye bolig bevilges som en ny boligindretning  ikke en flytning af en tidligere bevilget boligindretning.
Flytning af en tidligere bevilget boligindretning Hvis borger i sin ansøgning om hjælp til boligindretning ønsker at få flyttet den boligindretning, som borger er bevilget til sin tidligere bolig, kan kommunen lade dette indgå i vurderingen af udmåling af hjælp til boligindretning.
Der er således ikke noget til hinder for, at kommunen, når borger ønsker det, bevilger hjælpen til boligindretning ved at flytte den allerede bevilgede boligindretning fra den tidligere bolig til den nye bolig.
Det forudsætter dog, at det er muligt og i øvrigt tilgodeser borgerens behov for boligindretning.
Den konkrete sag Borgeren var bevilget en døråbner til sin tidligere bolig efter servicelovens regler om boligindretning.
Han ønskede kommunens hjælp til at flytte døråbneren til en ny bolig.
Kommunen vurderede, at borgeren fortsat havde behov for en døråbner i den nye bolig.
 Kommunen gav dog afslag på hjælp til flytning af den allerede bevilgede boligindretning med den begrundelse, at den bevilgede boligindretning var borgers ejendom, og at det var borgers eget ansvar at stå for reparation og vedligeholdelse af boligindretningen.
 Ankestyrelsen ændrede kommunens afgørelse om afslag på hjælp til boligindretning.
Baggrund for at behandle sagen principielt Ankestyrelsen har behandlet sagen principielt.
Det har vi gjort for at fastslå, at en ansøgning om hjælp til flytning af en tidligere bevilget boligindretning efter serviceloven skal behandles som en ny ansøgning om hjælp til boligindretning i den nye bolig.
Reglerne Love og bekendtgørelser Lov om social service (serviceloven), senest bekendtgjort i lovbekendtgørelse nr. 170 af 24. januar 2022.
 § 116, stk. 1, om hjælp til boligindretning Vejledninger Vi har også anvendt Vejledning om hjælp til boligindretning og boligskift nr. 10328 af 19. december 2017  Pkt. 19 om hjælpens omfang  Pkt. 24 om tidligere ydet hjælp  Pkt. 29 om istandsættelse, almindelig vedligeholdelse eller modernisering  Pkt. 30 om reparation og vedligeholdelse af bevilget boligændring  Pkt. 31 om ejendomsret og krav om tilbagelevering Den konkrete afgørelse Du har klaget over [] Kommunes afgørelse om boligindretning. [] Kommune afgjorde sagen den 20. januar 2022.
 Ankestyrelsen har nu afgjort din sag.
 Resultatet er:
  Du har ret til boligindretning i form af døråbner i din nye bolig.
 Det betyder, at vi ændrer [] Kommunes afgørelse.
 [] Kommune skal dække dine udgifter til flytning af den tidligere bevilgede døråbner.
[] Begrundelse for afgørelsen Sådan vurderer vi sagen Ankestyrelsen vurderer, at den ansøgte boligindretning i form af en døråbner er nødvendig for at gøre boligen bedre egnet som opholdssted for dig.
 Vi vurderer herefter, at kommunen ikke kunne give afslag på bevilling af flytning af boligindretningen til din nye bolig med henvisning til, at boligindretningen er din ejendom.
 Vi vurderer også, at kommunen den 7. december 2021 har vejledt dig forkert om muligheden for at få hjælp til flytning af døråbner til din nye bolig.
 Vi vurderer derfor, at du skal stilles som om, du har ansøgt om en boligindretning, herunder flytning af den allerede bevilgede boligindretning, den 7. december 2021, og dermed før du selv flyttede døråbneren.
Hvad er afgørende for resultatet Du er bevilget en døråbner til din tidligere bolig efter servicelovens regler om boligindretning.
Ved flytning til en ny bolig, har du ansøgt om også i den nye bolig at få opsat en døråbner.
Vi lægger vægt på, at du har meddelt kommunen, at du ønsker at medtage den døråbner, du tidligere har fået bevilget.
Du ønsker derfor at få hjælp til at installere den boligindretning, du allerede har.
Vi lægger også vægt på, at kommunen vurderer, at du fortsat har behov for en døråbner for at gøre den nye bolig bedre egnet som opholdssted for dig.
Ved vurderingen har kommunen inddraget det forhold, at du efter eget ønske har mulighed for at flytte den allerede bevilgede boligindretning med.
Vi er enige i, at der ved bevilling af en boligindretning i en ny bolig kan indgå det forhold, at en allerede bevilget boligindretning kan flyttes med, hvis borgeren ønsker det.
 På baggrund af ovenstående har du ret til boligindretning i din nye bolig.
Kommunens vejledningspligt Kommunen begrunder afslaget med, at du har flyttet døråbneren, inden du har søgt om hjælp til at få den flyttet.
 Vi lægger vægt på, at det fremgår af kommunens journal af 7. december 2021, at kommunen vejleder dine forældre om, at du og dine forældre selv skal stå for at få flyttet og installeret døråbneren, som er bevilget til din daværende bolig, da døråbneren er din ejendom.
 Kommunen har desuden henvist til, at vedligeholdelse og reparation af boligindretningen er dit ansvar, og at det samme gør sig gældende for så vidt angår nedtagning og opsætning af døråbneren i forbindelse med flytningen.
 Kommunen har dermed vejledt dig forkert, da vejledningen ikke er i overensstemmelse med reglerne om boligindretning.
På baggrund af kommunens forkerte vejledning får du selv flyttet døråbneren fra din tidligere bolig til din nye bolig.
Efterfølgende søger du kommunen om at få dækket udgiften til flytningen af din døråbner.
 Da kommunens vejledning er forkert, skal du stilles som om, du er blevet vejledt korrekt og har ansøgt om hjælp til boligindretning, inden du selv flytter døråbneren.
 Da du allerede har afholdt udgiften til flytning af døråbneren, skal kommunen refundere udgifterne hertil.
Om reglerne Det er et almindeligt princip i den sociale lovgivning, at ansøgning skal indgives, og bevilling modtages, inden en social ydelse anskaffes.
Vi henviser til principmeddelelse 13-13, hvoraf det fremgår, at der normalt ikke kan gives hjælp til boligindretning, der er iværksat før, der er ansøgt kommunen om hjælp.
Hvis der er tale om en akut/opsættelig udgift, fejlagtig vejledning fra kommunen, en ansøgning om en løbende ydelse eller ydelse, der er forholdsvis nøje beskrevet i loven, vil der efter en konkret vurdering kunne ydes hjælp til udgifter, som en borger har påtaget sig, inden borgeren har ansøgt kommunen om hjælp.
 Kommunen skal efter serviceloven yde hjælp til indretning af bolig til personer med varigt nedsat fysisk eller psykisk funktionsevne, når indretningen er nødvendig for at gøre boligen bedre egnet som opholdssted for den pågældende.
 Hvis en borger, der har fået hjælp til boligindretning, flytter til en ny bolig, kan borgeren søge om hjælp til indretning af den nye bolig.
Kommunen skal foretage en konkret og individuel vurdering af, om den ansøgte boligindretning er nødvendig for at gøre den nye bolig bedre egnet som opholdssted for borgeren.
Hvis kommunen vurderer, at borgeren har ret til hjælp til boligindretning i den nye bolig, skal kommunen bevilge hjælpen.
 Hvis borger i sin ansøgning om hjælp til boligindretning ønsker at få flyttet den boligindretning, som borger er bevilget til sin tidligere bolig, kan kommunen lade dette indgå i vurderingen af udmåling af hjælpen.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
