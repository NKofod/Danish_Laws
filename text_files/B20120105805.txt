Bekendtgørelse om pointtildeling m.v. til fiskerilicensindehavere og førere af fiskerfartøjer i forbindelse med IUU-fiskeri I medfør af § 10, stk. 1, § 39 a, stk. 1, og § 39 b, stk. 1 og 2, i lov om fiskeri og fiskeopdræt (fiskeriloven), jf. lovbekendtgørelse nr. 978 af 26. september 2008, som ændret ved lov nr. 388 af 2. maj 2012 og efter bemyndigelse fastsættes:
 § 1. Denne bekendtgørelse vedrører afgørelser om pointtildelinger til indehavere af fiskerilicenser i overensstemmelse med det pointsystem for alvorlige overtrædelser, der er omfattet af de i § 10 nævnte EU-forordninger om at forebygge, afværge og standse ulovligt, urapporteret og ureguleret fiskeri (IUU-fiskeri), jf. lovens § 39 a, stk. 1.
 Stk. 2. Bekendtgørelsen fastlægger desuden regler om tildelingen af point til en fartøjsfører, der som ansvarlig fører af et fiskerfartøj med fiskerilicens har begået alvorlige overtrædelser, for hvilke der tillige er tildelt indehaveren af fiskerilicensen point, jf. stk. 1.
Fiskerilicensindehavere § 2. Point kan tildeles fiskerilicensindehavere, når en overtrædelse er omfattet af en eller flere af de kategorier, der er nævnt i bilag XXX i Kommissionens forordning (EU) nr. 404/2011 af 8. april 2011.
 Stk. 2. NaturErhvervstyrelsen træffer afgørelse om pointtildeling til fiskerilicensindehavere for overtrædelser, jf. stk. 1, der vurderes som grove under hensyn til kriterier som den forvoldte skade, overtrædelsens omfang, dens værdi eller om den har gentaget sig.
 Stk. 3. Der kan ved afgørelse om pointtildeling indgå en vurdering af, i hvilket omfang vedkommende har tilsidesat den agtpågivenhed, som en erhvervsudøver med sædvanlig professionel agtpågivenhed skal udvise ved udnyttelsen af de akvatiske ressourcer.
 Stk. 4. Point får tidsmæssig virkning ved endelig afgørelse, og afgørelsen skal tillige indeholde oplysning om, hvornår pointene i henhold til EU-reglerne bortfalder.
 § 3. I tilfælde af afgørelse om pointtildeling, hvor det samlede antal point kan overskride 90, hvilket medfører permanent inddragelse af fiskerilicensen, skal der gennemføres en udvidet partshøring.
 Stk. 2. Afgørelsen om pointtildeling, der medfører en permanent inddragelse af fiskerilicensen, skal indeholde oplysning om adgangen til domstolsprøvelse efter lovens § 39 a, stk. 2, og fristen herfor.
Fartøjsførere § 4. Når der er tildelt point til en fiskerilicensindehaver, jf. § 2, stk. 2, kan NaturErhvervstyrelsen træffe afgørelse om tildeling af samme antal point til den fartøjsfører, der har været ansvarlig fører af det pågældende fiskerfartøj, jf. lovens § 39 b, stk. 2.
 Stk. 2. Point får tidsmæssig virkning ved endelig afgørelse, og afgørelsen skal tillige indeholde oplysning om, at pointene bortfalder efter 3 år.
Stk. 3. Hvis fartøjsføreren akkumulerer 18 point, meddeler NaturErhvervstyrelsen samtidig forbud mod at føre et fiskerfartøj i 2 måneder.
Ved 36 point meddeles forbud i 4 måneder, ved 54 point i 8 måneder og ved 72 point i 1 år.
 § 5. I tilfælde af afgørelse om pointtildeling, hvor det samlede antal point kan overskride 90, hvilket medfører permanent forbud mod at føre et fiskerfartøj med fiskerilicens, skal der gennemføres en udvidet partshøring.
 Stk. 2. Afgørelsen om pointtildeling, der medfører permanent forbud mod at føre et fiskerfartøj med fiskerilicens, skal indeholde oplysning om adgangen til domstolsprøvelse efter lovens § 39 b, stk. 3, og fristen herfor.
Ikrafttrædelse § 6. Bekendtgørelsen træder i kraft den 1. december 2012.
