 § 1.  I tilfælde, hvor der gives tjenestemænd eller  

 andre i statens tjeneste ansatte tjenestefrihed til deltagelse i  

 hjemmeværnets eller civilforsvarets skoler og kurser, skal der ikke på grund  

 af den således ydede tjenestefrihed ske afkortning i de pågældendes løn.
 Stk. 2.  Når vedkommende får tildelt tjenestefrihed uden  

 lønafkortning, kan der ikke ydes godtgørelse for tabt arbejdsfortjeneste.  

 Såfremt den styrelse, hvor vedkommende er i lønning, fremsætter begæring  

 herom, indbetaler den pågældende hjemmeværns- eller civilforsvarsenhed til  

 styrelsen et beløb på for tiden 70 kr. pr. arbejdsdag.
 § 2.  Benytter statsansatte ferie- og/eller fridage  

 til at deltage i skoler og kurser ved hjemmeværnet eller civilforsvaret, kan  

 de for disse dage oppebære en godtgørelse svarende til ovennævnte beløb, dog  

 således at vedkommende - uden godtgørelse - selv yder en ferie- eller fridag  

 pr. påbegyndt syv døgn.
 Stk. 2.  Det forudsættes, at den lønudbetalende  

 myndighed på grundlag af indberetning fra hjemmeværnet eller civilforsvaret  

 fører kontrol med personellets opgivelser vedrørende ferie- og fridage.
 § 3.  Dette cirkulære træder i kraft den 1. april  

 1968.
 Stk. 2.  Fra samme dato bortfalder finansministeriets  

 cirkulæreskrivelse nr. 173 af 12. juli 1962 angående tjenestefrihed for  

 statstjenestemænd m. v. på grund af deltagelse i hjemmeværnets skoler m. v.  

 og økonomiministeriets cirkulære nr. 227 af 15. november 1965 om  

 tjenestefrihed for statens personale til deltagelse i civilforsvarets skoler  

 og kurser.
 Ministeriet for statens lønnings- og pensionsvæsen den 18. marts 1968.
P.
M.
V.
