Fremsat den 26. november 2010 af Line Barfod (EL), Per Clausen (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om at sikre midler til retshjælpskontorer i udsatte boligområder Folketinget pålægger regeringen at sikre midler til retshjælpskontorer i udsatte boligområder inden udgangen af denne folketingssamling.
Bemærkninger til forslaget Det er et stort problem, at der i nogle udsatte boligområder opstår en angst for og en modvilje mod »systemet«.
En del af beboerne tror ikke, at nogen myndigheder vil hjælpe dem, og har heller ikke tillid til retssystemet.
Dertil kommer, at meget få af beboerne vil have råd til at betale en advokat.
Nogle steder opstår der tendenser til parallelle retssystemer med imamer, bander eller andre, der finder deres egne »løsninger«.
Nogle gange bliver disse løsninger påtvunget andre, i andre tilfælde følger folk frivilligt rådene, fordi de ikke har tillid til, at de kan få råd og hjælp andre steder.
Derfor er der et stort behov for at sikre en god adgang til juridisk bistand i udsatte boligområder.
Der er gode erfaringer med retshjælpskontorer, som ikke er en del af »systemet«, da de i høj grad er baseret på frivillig arbejdskraft, som man kan komme til helt anonymt, og hvor det er gratis at søge råd og hjælp.
Retshjælpskontorerne skal både kunne yde juridisk rådgivning og hjælpe med kommunikation til diverse myndigheder såsom statsforvaltningerne, politi, domstole, Udlændingeservice og socialforvaltningen.
Retshjælpskontorerne kan også have god kontakt med advokater, konfliktråd, offerrådgivning, krisecentre og mæglere i forbindelse med sager med trusler om familievold.
 Der skal udarbejdes informationsmateriale på flere sprog og udføres et opsøgende arbejde for at fortælle om retshjælpskontorernes arbejde.
 Det er vigtigt, at der ikke kun er aftenåbent, men også ind imellem åbent i dagtimerne, f.eks. om eftermiddagen, så kvinder og børn, der gerne vil søge råd om familiestridigheder, kan gøre det, uden at manden opdager det.
Der findes i dag retshjælpskontorer i Gellerup i Århus, ligesom nogle af de øvrige eksisterende retshjælpskontorer måske ville være interesserede i at oprette filialer i et udsat boligområde.
De midler, der afsættes, skal derfor både kunne bruges til etablering af nye retshjælpskontorer og til udbygning/ekstra støtte til eksisterende.
Folketinget har tidligere sikret særlig støtte til retshjælpen Gadejuristen, der på Vesterbro i København hjælper mennesker på gaden med problemer i forhold til narko, prostitution, hjemløshed m.m., som ikke opsøger almindelige retshjælpstilbud.
På samme måde er der behov for særlig retshjælp i de udsatte boligområder, som kan være opsøgende.
Finansiering: Der bruges i dag omkring 20-25 mio. kr. årligt på de eksisterende retshjælpskontorer i landet.
Det vurderes derfor, at en forhøjelse af beløbet med 5 mio. kr. årligt vil kunne dække udgiften til etablering af yderligere retshjælpskontorer i udsatte boligområder og til udarbejdelse af informationsmateriale på flere sprog, som kan anvendes af retshjælpskontorerne.
 Forslagsstillerne foreslår, at de 5 mio. kr. finansieres med provenuet fra den nye spillovgivning, men er selvfølgelig åbne over for en anden finansiering.
Skriftlig fremsættelse Line Barfod (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre midler til retshjælpskontorer i udsatte boligområder.
(Beslutningsforslag nr.
B 30) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
