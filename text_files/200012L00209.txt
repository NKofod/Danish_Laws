Fremsat den 28. marts 2001 af  

 justitsministeren (Frank Jensen) Forslag til Lov om ændring af straffeloven og  

 retsplejeloven (Forvoldelse af fare for smitte med en livstruende og  

 uhelbredelig sygdom) § 1 I straffeloven, jf. lovbekendtgørelse nr. 849 af 6. september 2000,  

 foretages følgende ændring:
 1. I § 252 indsættes som stk. 3:
»Stk. 3. Justitsministeren fastsætter efter forhandling med  

 sundhedsministeren, hvilke sygdomme der er omfattet af stk. 2.« § 2 I retsplejeloven, jf. lovbekendtgørelse nr. 857 af 12. september  

 2000, som ændret ved lov nr. 106 af 13. februar 2001, foretages  

 følgende ændring:
 1. I § 741 a, stk. 1, 1. og 2. pkt.,  

 indsættes efter »250,«: »§ 252, stk. 2,«.
§ 3 Loven træder i kraft den 1. juli 2001.
§ 4 Loven gælder ikke for Færøerne og Grønland.  

 Lovens § 1 kan dog ved kongelig anordning sættes i kraft for  

 Færøerne med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger Indholdsfortegnelse 1. Indledning 2 2. Strafansvar 2 2.1. Gældende ret 2 2.2. Forbedrede behandlingsmuligheder 3 2.3. Justitsministeriets overvejelser 5 3. Bistandsadvokat 6 3.1. Gældende ret 6 3.2. Justitsministeriets overvejelser 6 4. Lovforslagets økonomiske og administrative konsekvenser  

 mv..
7 5. Hørte myndigheder mv.
7 1. Indledning Lovforslaget har til formål at sikre, at det i lyset  

 af de forbedrede behandlingsmuligheder for hiv/aids også fremover vil  

 være muligt at straffe personer, der forvolder fare for, at andre  

 smittes med en sådan livstruende og uhelbredelig sygdom, og at den  

 forurettede i sådanne sager får mulighed for at få  

 beskikket en bistandsadvokat.
2. Strafansvar 2.1. Gældende ret 2.1.1. Efter straffelovens § 252, stk. 2,  

 straffes med hæfte eller fængsel indtil 4 år den, der  

 på hensynsløs måde gentagne gange eller under i  

 øvrigt særligt skærpende omstændigheder forvolder  

 fare for, at nogen smittes med en livstruende og uhelbredelig sygdom.
 Bestemmelsen blev indsat i straffeloven i 1994, jf. lov  

 nr. 431 af 1. juni 1994 om ændring af straffeloven (Forvoldelse af fare  

 for smitte med livstruende og uhelbredelig sygdom). Der henvises til  

 Folketingstidende 1993-94, tillæg A, sp. 8773-8782, tillæg B, sp.  

 1735-1740 og 1815-1818, og Folketingets forhandlinger, sp. 10586-10603 og  

 11763-11784 samt 11962-11966.
 Baggrunden for ændringen var, at Højesteret i  

 en dom af 14. april 1994 (Ugeskrift for Retsvæsen 1994, s. 520) havde  

 fastslået, at der ikke var grundlag for at anvende straffelovens  

 § 252 (nu straffelovens § 252, stk. 1)   om den, der for  

 vindings skyld, af grov kådhed eller på lignende  

 hensynsløs måde volder nærliggende fare for nogens liv  

 eller førlighed   på en person, der gentagne gange havde haft  

 ubeskyttet seksuel omgang med nogle kvinder, uanset at han var bekendt med at  

 være smittet med hiv.
 Højesteret henviste i den forbindelse bl.a. til, at  

 der i lyset af Folketingets drøftelser ved ophævelsen af  

 kønssygdomsloven i 1988 ikke var tilstrækkelig sikker hjemmel  

 for at straffe sådanne forhold efter straffelovens § 252. Ved  

 fastsættelsen af straffen for samleje med mindreårige piger  

 tillagde Højesteret det imidlertid skærpende virkning, at den  

 pågældende havde udsat de mindreårige piger for risiko for  

 smitte med hiv.
Som begrundelse for at indføre bestemmelsen i  

 straffelovens § 252, stk. 2, blev der bl.a. anført  

 følgende i det lovforslag, der lå til grund for  

 lovændringen (jf.
Folketingstidende 1993-94, tillæg A, sp.  

 8778-8779):
»Udgangspunktet i den danske sundhedspolitiske indsats mod  

 HIV-smitte og AIDS er og bør være, at det påhviler den  

 enkelte at beskytte sig selv mod overførsel af HIV-smitte i  

 forbindelse med kønslig omgang m.v.
Alligevel kan det forekomme  

 stødende for retsbevidstheden, hvis en person, der er klar over at  

 være smittet med HIV-virus, har samleje med eller på anden  

 måde udsætter andre for smitten uden at søge at beskytte  

 de pågældende eller gøre dem bekendt med  

 smitterisikoen.
For at imødegå sådan hensynsløs  

 adfærd foreslås det, at straffelovens § 252 suppleres med en  

 bestemmelse om fareforvoldelse for smitte med denne dødelige  

 sygdom.« 2.1.2. Som det fremgår af straffelovens  

 § 252, stk. 2, skal der være tale om en »livstruende og  

 uhelbredelig sygdom«.
Herom fremgår det af lovforslaget til  

 bestemmelsen (jf.
Folketingstidende 1993-94, tillæg A, sp. 8781):
»Sygdommen skal som nævnt være livstruende og  

 uhelbredelig.
Heri ligger, at det skal være overvejende sandsynligt, at  

 personer, der smittes med sygdommen, i almindelighed afgår ved  

 døden indenfor maksimalt 10-15 år.
Kan sygdommen bringes til ro,  

 f.eks. gennem sædvanlig lægelig behandling, således at  

 smittede personer i de fleste tilfælde lever længere end dette  

 tidsrum, kan bestemmelsen ikke anvendes.
Sygdommen skal også være  

 uhelbredelig.
Dette indebærer, at sygdomme som   hvis patienten  

 undergives rettidig, sædvanlig lægelig behandling   almindeligvis  

 kan helbredes, heller ikke omfattes af bestemmelsen.
Det gælder f.eks.  

 livstruende sygdomme som kopper, kolera, tyfus, menigitis og lignende.  

 Bestemmelsens anvendelsesområde bliver således især AIDS og  

 smitte med HIV-virus.
Også andre sygdomme kan imidlertid tænkes  

 omfattet efter en konkret vurdering.« 2.1.3. Udtrykket »gentagne gange eller under i  

 øvrigt særligt skærpende omstændigheder« fandtes  

 ikke i det oprindelige lovforslag, men blev indsat efter 1. behandlingen i  

 Folketinget.
Sigtet med dette krav   som har givet anledning til kritik  

   var, at begrænse det strafbare område i straffelovens  

 § 252, stk. 2, til forhold, der har en særlig grovhed.
Herom  

 fremgår det af Retsudvalgets betænkning (jf.
Folketingstidende  

 1993-94, tillæg B, sp. 1739-1740):
 »Om der foreligger sådanne særligt  

 skærpende omstændigheder, må således bero på en  

 samlet vurdering, hvori såvel antallet af tilfælde som forholdene  

 omkring det enkelte tilfælde indgår.
Bestemmelsen omfatter således ikke et  

 enkeltstående tilfælde af ubeskyttet samleje m.v. mellem en  

 HIV-smittet og en rask person.
Kun hvis der i et sådant  

 enkeltstående tilfælde foreligger særligt skærpende  

 omstændigheder, kan bestemmelsen finde anvendelse.
Som eksempler  

 på sådanne særligt skærpende omstændigheder kan  

 nævnes, at der er tale om voldtægt eller om samleje med en  

 mindreårig, eller at gerningsmanden har givet urigtige oplysninger om  

 sine helbredsforhold.
Foreligger det oplyst, at en HIV-smittet i flere  

 tilfælde har haft ubeskyttet samleje m.v., må det bero på  

 en samlet bedømmelse, om bestemmelsen kan finde anvendelse.
I denne  

 vurdering kan bl.a. indgå det antal tilfælde, hvor den  

 pågældende har haft ubeskyttet seksuel omgang, og den periode,  

 hvori disse forhold har fundet sted.
Endvidere kan indgå, om den  

 pågældende i øvrigt har vist vilje til at beskytte sin  

 seksuelle partner med smitte, således at de foreliggende tilfælde  

 alene har karakter af undtagelser.
Tænker man sig således  

 eksempelvis en HIV-smittet, der over en ret kort tidshorisont, f.eks. et par  

 måneder, i en række tilfælde har haft ubeskyttet seksuel  

 omgang med en eller flere personer, vil bestemmelsen kunne anvendes, forudsat  

 at de øvrige betingelser herfor er opfyldt.
Omvendt kan strafansvar  

 ikke gøres gældende, hvor der er tale om nogle få  

 tilfælde af ubeskyttet samleje over en længere periode, og det  

 må lægges til grund, at den pågældende i  

 øvrigt har søgt at beskytte sin partner mod  

 smitteoverførsel.« 2.2. Forbedrede behandlingsmuligheder 2.2.1. Omkring 1995-96 blev der indført en ny  

 og forbedret behandling af hiv-smittede og aids-syge (den såkaldte  

 kombinationsbehandling). Behandlingen har medført en markant nedgang  

 af såvel antallet af personer, der diagnosticeres med aids, som  

 antallet af personer, der dør af sygdommen.
 I lyset af de forbedrede behandlingsmuligheder rejste der  

 sig en debat i pressen om, hvorvidt levetidsprognosen for hiv-smittede  

 måtte havde ændret sig, således at forudsætningen i  

 forarbejderne om, at personer, der smittes med sygdommen, i almindelighed  

 afgår ved døden inden for maksimalt 10-15 år, ikke  

 længere var opfyldt.
 Justitsministeriet indhentede på den baggrund i  

 september 1998 en udtalelse fra Sundhedsministeriet om levetidsprognosen for  

 hiv-smittede.
Af Sundhedsministeriets udtalelse fremgik det bl.a., at  

 det trods positive resultater med kombinationsbehandlingen endnu ikke var  

 muligt at udtale sig om behandlingens effekt på levetiden for de  

 smittede personer, men at det måtte formodes, at hiv-smittede ville  

 kunne leve længere end 15 år fra det tidspunkt, hvor de blev  

 smittet.
Hvor meget længere var det ikke muligt nærmere at  

 angive.
 Sundhedsministeriet oplyste imidlertid supplerende, at  

 ministeriet formodentlig i slutningen af 1999   på grundlag af  

 yderligere erfaringer med kombinationsbehandlingen   ville have et bedre  

 grundlag for at udtale sig om levetidsprognosen for personer, der smittes med  

 hiv.
 På den baggrund fandt Justitsministeriet ikke  

 på daværende tidspunkt anledning til at foreslå  

 straffelovens § 252, stk. 2, ændret.
 Justitsministeriet anmodede i november 1999 på ny  

 Sundhedsministeriet om en udtalelse om, hvorvidt man på baggrund af de  

 indhøstede erfaringer nu var i stand til at give en mere sikker  

 prognose for levetiden for smittede personer, der modtager  

 kombinationsbehandlingen.
 Sundhedsministeriets oplyste i den forbindelse, at  

 ministeriet   på baggrund af en udtalelse fra Sundhedsstyrelsen   kunne  

 tiltræde en udtalelse, som Retslægerådet havde afgivet til  

 brug for en konkret straffesag, hvor en person var tiltalt for bl.a.  

 overtrædelse af straffelovens § 252, stk. 2, i anledning af  

 en række seksuelle overgreb mod mindreårige drenge, jf.  

 Østre Landsrets dom af 24. marts 2000, der er omtalt nedenfor pkt.  

 2.2.2.
 Retslægerådet konkluderede i udtalelsen, at  

 hiv-infektionen fortsat betragtes som uafvendeligt dødelig, men nu  

 inden for en tidshorisont af ca. 20 år.
2.2.2. Østre Landsrets dom af 24. marts 2000 (Ugeskrift for  

 Retsvæsen 2000, s. 1478) Ved dom af 24. marts 2000 fandt Østre Landsret, at  

 straffelovens § 252, stk. 2   uanset de forbedrede  

 behandlingsmuligheder   fortsat finder anvendelse.
I retsbelæringen  

 konkluderede retsformanden bl.a. følgende:
»Jeg vil tage udgangspunkt i Retslægerådets  

 erklæringer, der går ud på, at ubehandlede HIV-smittede i  

 gennemsnit lever 10 år inden udvikling af AIDS og herefter 18-24  

 måneder, altså i alt 11½-12 år.
Med de nye behandlinger  

 forlænges levetiden med gennemsnitligt 3-6 år, og man når  

 dermed op på 14½-18 år.
Retslægerådet har i sin  

 sidste erklæring rundet de 14½ år op til 15 år og har  

 anført en gennemsnitlig levetid for HIV-smittede på 15-18  

 år.
Man må på dette grundlag konstatere, at den nedre del  

 af Retslægerådets angivelser ligger på 14½-15 år, og  

 at denne nedre del af angivelsen ikke falder klart uden for det tidsrum  

 på maksimalt 10-15 år, som Justitsministeren i 1994  

 anførte i bemærkningerne til lovforslaget.
Jeg vil også fremhæve for Dem, at professor  

 Peter Skinhøj oplyste, at angivelsen på 15-18 år kun er et  

 kvalificeret gæt, hvilket jo hænger sammen med, at man endnu kun  

 har erfaringer med de nye behandlinger over en 3-årig periode.
Det  

 siger derfor sig selv, at forventningen om en forlængelse af den  

 gennemsnitlige levetid med 3-6 år foreløbig må være  

 et skøn og altså   som han sagde et »kvalificeret  

 gæt«.
Konklusionen må efter min opfattelse være, at  

 der ikke for øjeblikket foreligger sikkerhed for, at de nye  

 behandlingsformer forlænger levetiden for hiv-smittede i et  

 sådant tidsrum, at justitsministerens forudsætninger fra 1994  

 ikke holder stik.« Straffelovens § 252, stk. 2, er også  

 anvendt i en sag afgjort ved retten i Holbæk, som i en upåanket  

 dom af 19. april 2000 fandt, at bestemmelsen kunne anvendes på en  

 hiv-smittet person, der havde haft ubeskyttet seksuelt samvær med sin  

 ægtefælle.
Straffen blev fastsat til 3 måneders betinget  

 fængsel.
Straffen blev gjort betinget på grund af den tid, der  

 var gået, siden forholdet blev begået (4½ år).
2.2.3. Sundhedsstyrelsens udtalelse af 25. januar 2001 Spørgsmålet om anvendelsen af straffelovens  

 § 252, stk. 2, blev taget op igen på et møde i  

 december 2000 mellem repræsentanter for Justitsministeriet,  

 Rigsadvokaten, Retslægerådet, Sundhedsministeriet og  

 Sundhedsstyrelsen.
 Justitsministeriet anmodede i forlængelse af  

 mødet på ny Sundhedsstyrelsen om en udtalelse om bl.a., hvorvidt  

 levetidsprognosen for hiv-smittede   på baggrund af de forbedrede  

 behandlingsmuligheder må antages at have ændret sig,  

 således at det ikke længere er sandsynligt, at personer, der  

 smittes med sygdommen, i almindelighed afgår ved døden inden for  

 maksimalt 10-15 år.
 Sundhedsstyrelsen har i en udtalelse af 25. januar 2001  

 bl.a. oplyst, at det må forventes, at af de personer, der i dag smittes  

 med hiv, vil mindre end 15 pct. dø af sygdommen inden for 10-15  

 år.
 Sundhedsstyrelsen oplyste dog samtidig, at der   hverken  

 nu eller i nærmeste fremtid   er udsigt til at kunne helbrede  

 sygdommen, ligesom kombinationsbehandlingen kan medføre en række  

 bivirkninger og opleves som en belastning på grund af et stort indtag  

 af lægemidler.
 Udtalelsen er optaget som bilag 1 til lovforslaget.
2.3. Justitsministeriets overvejelser 2.3.1. Det er fortsat regeringens opfattelse, at  

 udgangspunktet for den danske sundhedspolitiske indsats mod hiv/aids  

 bør være, at det påhviler den enkelte at beskytte sig selv  

 mod overførsel af hiv-smitte i forbindelse med kønslig omgang  

 mv.
 Uanset de forbedrede behandlingsmuligheder er hiv/aids  

 stadig en livstruende og uhelbredelig sygdom, og det ville være  

 stødende for retsbevidstheden, hvis det ikke længere var muligt  

 at straffe personer, der er klar over at være smittet med hiv, og som  

 har samleje med eller på anden måde udsætter andre for  

 smitten.
 På baggrund af Sundhedsstyrelsens udtalelse om  

 levetidsprognosen for hiv-smittede er der rejst tvivl om, hvornår  

 levetidsprognosen med de forbedrede behandlingsmuligheder må antages at  

 have ændret sig så meget, at det ikke længere er  

 overvejende sandsynligt, at hiv-smittede personer almindeligvis afgår  

 ved døden inden for maksimalt 10-15 år, og dermed hvor  

 længe det fortsat vil være muligt at straffe personer for  

 overtrædelse af straffelovens § 252, stk. 2.
 Justitsministeriet finder det på den baggrund  

 rigtigst, at straffelovens § 252 ændres, således at der  

 uanset fremtidige ændringer i levetidsprognosen for hiv-smittede  

 fortsat vil være mulighed for at straffe personer, der på  

 hensynsløs måde udsætter andre for smitte med hiv,  

 så længe sygdommen fortsat er livstruende og uhelbredelig.
 I den forbindelse tegner der sig umiddelbart tre mulige  

 modeller for at ændre straffelovens § 252:
 1)	En ændring af forudsætningerne bag straffelovens  

 § 252, stk. 2, således at det ikke længere skal  

 være overvejende sandsynligt, at personer, der smittes med sygdommen, i  

 almindelighed afgår ved døden inden for maksimalt 10-15 år  

 (levetidsprognosen).
 2)	En ændring af straffelovens § 252, stk. 2,  

 således at det direkte af loven fremgår, hvilke sygdomme der er  

 omfattet af bestemmelsen.
 3)	En ændring af straffelovens § 252, således at  

 bestemmelsen suppleres med en bemyndigelse til justitsministeren til at  

 fastsætte, hvilke sygdomme der er omfattet af straffelovens § 252,  

 stk. 2.
Med den medicinske udvikling kan det ikke udelukkes, at  

 levetidsprognosen for hiv/aids fortsat vil ændre sig, således at  

 personer smittet med sygdommen vil leve endnu længere end i dag.
Selv  

 efter en ændring af bestemmelsens forudsætning om  

 levetidsprognosen for sygdomme omfattet af straffelovens § 252,  

 stk. 2, jf. model 1, vil der således efter en periode  

 eventuelt på ny kunne rejses tvivl om, hvorvidt bestemmelsen kan  

 anvendes.
 En ændring af straffelovens § 252, stk. 2,  

 således at det direkte af loven fremgår, hvilke sygdomme der er  

 omfattet af bestemmelsen, jf. model 2, vil være fremmed for  

 straffeloven, der indeholder generelle og abstrakt beskrevne forbrydelser.  

 Hertil kommer, at det ikke kan udelukkes, at der vil komme nye sygdomme, der  

 er livstruende og uhelbredelige, og som overføres ved smitte, hvilket  

 på ny kan medføre behov for at ændre bestemmelsen.
 Justitsministeriet finder det på den baggrund mest  

 hensigtsmæssigt, at den nugældende bestemmelse om forvoldelse af  

 fare for smitte med en livstruende og uhelbredelig sygdom suppleres med en  

 bemyndigelse til justitsministeren til   efter forhandling med  

 sundhedsministeren (dvs. i praksis Sundhedsstyrelsen)   at fastsætte,  

 hvilke sygdomme der skal være omfattet af straffelovens § 252,  

 stk. 2, jf. model 3.
 Dette svarer til den lovgivningsteknik, der f.eks. kendes  

 fra lov om euforiserende stoffer, jf. lovbekendtgørelse nr. 391 af 21.  

 juli 1969, som ændret senest ved lov nr. 1054 af 11. december 1996.  

 Efter lovens § 1, stk. 1, er indenrigs- og boligministeren (nu  

 sundhedsministeren) således bemyndiget til at bestemme, hvilke  

 euforiserende stoffer der ikke må forefindes her i landet.
 2.3.2. Det er forsat alene livstruende og  

 uhelbredelige sygdomme, der kan være omfattet af straffelovens  

 § 252, stk. 2.
 Det skal imidlertid ikke længere være en  

 betingelse, at det skal være overvejende sandsynligt, at personer, der  

 smittes med sygdommen, i almindelighed afgår ved døden inden for  

 et nærmere bestemt tidsrum (10-15 år).
At sygdommen skal være livstruende og uhelbredelig,  

 indebærer efter forslaget i stedet alene, at der skal være tale  

 om en sygdom, der   uanset rettidig, sædvanlig lægelig behandling  

   med overvejende sandsynlighed medfører døden for personer,  

 der smittes med sygdommen.
Selv om der således ikke længere  

 stilles krav om, at døden indtræder inden for et nærmere  

 bestemt tidsrum, må det dog kræves, at den forventede levetid som  

 følge af smitten med sygdommen for et flertal af de smittede bliver  

 mærkbart reduceret.
 Ved vurderingen af, hvor stor en reduktion af den  

 forventede levetid der ved justitsministeren og sundhedsministerens vurdering  

 efter den foreslåede bestemmelse skal stilles krav om, vil det kunne  

 indgå, om sygdommen uanset et langt sygdomsforløb  

 medfører en alvorlig forringelse af smittede personers  

 livsførelse, herunder funktionsevne, f.eks. på grund af den  

 svækkelse, sygdommen i sig selv medfører, eller på grund  

 af alvorlige bivirkninger ved den behandling, som en person på grund af  

 smitten eller sygdommen modtager.
Svarende til den nugældende bestemmelse i  

 straffelovens § 252, stk. 2, forudsættes det, at sygdomme,  

 som   hvis de undergives rettidig, sædvanlig lægelig behandling  

 almindeligvis kan helbredes, ikke omfattes af bestemmelsen.
Der er  

 således ikke tilsigtet nogen realitetsændring på dette  

 punkt.
Bestemmelsen er ikke begrænset til hiv/aids (humant  

 immundefekt virus/»acquired immune deficiency syndrome« = erhvervet  

 immundefekt syndrom), men for tiden er det alene denne sygdom, der opfylder  

 betingelserne for at være omfattet af bestemmelsen.
Afgørende i  

 den forbindelse er, om sygdommen er livstruende og uhelbredelig.
Også  

 andre livstruende og uhelbredelige sygdomme, der overføres ved smitte,  

 kan således efter omstændighederne ved fremtidige ændringer  

 af den bekendtgørelse, der skal udstedes, blive omfattet af  

 straffelovens § 252, stk. 2.
3. Bistandsadvokater 3.1. Gældende ret Efter retsplejelovens § 741 a, stk. 1, skal  

 retten ved alle voldsforbrydelser og seksualforbrydelser efter anmodning  

 beskikke en bistandsadvokat for den forurettede.
Efter bestemmelsen kan retten dog afslå at beskikke  

 en bistandsadvokat, hvis lovovertrædelsen er af mindre alvorlig  

 karakter, og advokatbistand må anses for åbenbart  

 unødvendigt.
Dette kan f.eks. være tilfældet, hvis der er  

 tale om værtshusklammeri, hvor der ikke er opstået skade, eller  

 en blufærdighedskrænkelse, hvor offeret nok kan være ilde  

 berørt, men ikke har været udsat for en væsentlig  

 krænkelse, jf.
Folketingstidende 1996-97, tillæg A, s. 3171.
 Bistandsadvokatens rolle er bl.a. at støtte ofret  

 under afhøringen hos politiet og i retten og yde bistand ved  

 opgørelsen af eventuelle erstatningskrav.
Bistandsadvokaten har således adgang til at  

 overvære afhøringen af den forurettede både hos politiet  

 og i retten og ret til at stille yderligere spørgsmål til den  

 forurettede.
Advokaten skal underrettes om tidspunktet for afhøringer  

 og retsmøder, jf. retsplejelovens § 741 c, stk. 1.
Bistandsadvokater har også adgang til at gøre  

 sig bekendt med den forurettedes forklaring til politirapport.
Når der  

 er rejst tiltalte i sagen, har advokaten tillige adgang til at gøre  

 sig bekendt med det øvrige materiale i sagen, som politiet har  

 tilvejebragt, jf. 741 c, stk. 2.
Retsplejeloven indeholder i øvrigt ikke en  

 nærmere regulering af den beskikkede advokats processuelle stilling i  

 retten.
Det er imidlertid i forarbejderne til bestemmelsen forudsat, at  

 bistandsadvokaten ikke bør kunne virke som en yderligere anklager  

 under sagen, og advokaten har derfor ikke adgang til at udtale sig om  

 skyldsspørgsmålet og strafudmålingen.
Derimod fremgår det af forarbejderne, at det vil  

 være rimeligt at give bistandsadvokaten adgang til at udtale sig om en  

 række spørgsmål, f.eks. såfremt der opstår  

 spørgsmål om at behandle sagen for lukkede døre, om  

 afhøring af den forurettede uden tiltaltes tilstedeværelse eller  

 lignende.
Er der spørgsmål om erstatning til den forurettede,  

 varetager advokaten ofrets interesser i forbindelse med erstatningens  

 opgørelse.
3.2. Justitsministeriets overvejelser Som nævnt ovenfor skal retten ved alle  

 seksualforbrydelser og voldsforbrydelser beskikke en bistandsadvokat for den  

 forurettede, hvis den pågældende begærer det.
Baggrunden herfor er bl.a., at der af psykologiske og  

 praktiske grunde kan være behov for, at den forurettede får  

 bistand til opgørelse af et eventuelt erstatningskrav, således  

 at erstatningsopgørelsen og udbetalingen ikke trækker  

 længere ud end nødvendigt.
Endvidere kan det for nogle  

 forurettede være af stor betydning at blive forberedt på  

 afhøringen i retten, herunder navnlig at blive gjort bekendt med  

 mulighederne for at få afhøringerne gennemført uden  

 tiltaltes tilstedeværelse og/eller med dørlukning eller  

 referat/navneforbud, jf. betænkning nr. 1102/1987 om den forurettedes  

 stilling i voldtægts- og voldssager, s. 159-160.
I betænkningen s. 40-41 anføres det  

 endvidere, at der i sager om seksualforbrydelser skal ske en afhøring,  

 der bl.a. omfatter spørgsmålet om den forurettedes eventuelle  

 frivillige medvirken til et seksuelt forhold.
Under en sådan belastende  

 afhøring kan der være et særligt behov for  

 advokatbistand.
 Efter Justitsministeriets opfattelse kan tilsvarende  

 forhold gøre sig gældende i sager om overtrædelse af  

 straffelovens § 252, stk. 2, bl.a.   men ikke udelukkende   i  

 tilfælde hvor faren for hiv-smitte er forvoldt i forbindelse med  

 kønslig omgang.
 Det foreslås derfor, at hovedreglen også i  

 sager om overtrædelse af straffelovens § 252, stk. 2, bliver,  

 at et offer efter anmodning skal have beskikket en bistandsadvokat.
Ligesom ved volds- og seksualforbrydelser foreslås  

 det, at retten i mindre alvorlige sager skal kunne afslå en  

 begæring om advokatbeskikkelse, når advokatbistand er  

 åbenbart unødvendig.
Det forudsættes dog i den  

 forbindelse, at det også i sager om overtrædelse af straffelovens  

 § 252, stk. 2, kun helt undtagelsesvis bliver aktuelt afslå  

 en anmodning om bistandsadvokat.
 4. Lovforslagets økonomiske og administrative konsekvenser  

 mv.
 Lovforslaget skønnes ikke at have økonomiske  

 eller administrative konsekvenser for det offentlige af betydning.
Lovforslaget har ikke økonomiske eller  

 administrative konsekvenser for erhvervslivet.
Lovforslaget har ingen  

 miljømæssige konsekvenser og indeholder ikke EU-retlige  

 aspekter.
Positive konsekvenser/ mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter 5. Hørte myndigheder mv.
 Lovforslaget er samtidig med fremsættelsen sendt til  

 høring hos:
 Præsidenterne for Østre Landsret, Vestre  

 Landsret, Københavns Byret samt retterne i Århus, Odense,  

 Ålborg, Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen,  

 Politidirektøren i København, Foreningen af politimestre i  

 Danmark, Politifuldmægtigforeningen, Politiforbundet i Danmark,  

 Advokatrådet, Det Danske Center for Menneskerettigheder, Nævnet  

 for Etnisk Ligestilling, AktHIVhuset, Danmarks Bløderforening,  

 Foreningen Sex og Samfund (AIDS-linien), HIV-Danmark, Landsforeningen for  

 Bøsser og Lesbiske, Positivgruppen og STOP AIDS.
Bemærkninger til lovforslagets enkelte  

 bestemmelser I bilag 2 til lovforslaget er de foreslåede  

 bestemmelser sammenholdt med de nugældende bestemmelser.
Til § 1 Til nr. 1 (straffelovens § 252, stk. 3) Bestemmelsen indebærer, at justitsministeren efter  

 forhandling med sundhedsministeren (dvs. i praksis Sundhedsstyrelsen) ved  

 bekendtgørelse fastsætter, hvilke livstruende og uhelbredelige  

 sygdomme der er omfattet af straffelovens § 252, stk. 2.
 Der henvises til pkt. 2.3. i de almindelige  

 bemærkninger til lovforslaget.
Til § 2 Til nr. 1 (retsplejelovens § 741 a, stk. 1) Bestemmelsen indebærer, at der også i sager om  

 overtrædelse af straffelovens § 252, stk. 2, som hovedregel  

 skal beskikkes en bistandsadvokat for den forurettede, hvis den  

 pågældende begærer det.
Hvis der er tale om en mindre  

 alvorlig sag, og advokatbistand må anses for åbenbart  

 unødvendig, kan retten dog helt undtagelsesvis afslå en  

 begæring om advokatbeskikkelse.
 Der henvises til pkt. 3.2. i de almindelige  

 bemærkninger til lovforslaget.
Til § 3 Det foreslås, at loven træder i kraft den 1.  

 juli 2001 Til § 4 Bestemmelsen indebærer, at loven ikke gælder  

 for Færøerne og Grønland.
Loven kan dog sættes i  

 kraft for Færøerne ved kongelig anordning.
For Grønland  

 gælder der en særlig kriminallov, og der er derfor ikke  

 foreslået en hjemmel til at sætte loven i kraft for  

 Grønland.
Bilag 1 Sundhedsstyrelsen 25. januar 2001  

 J.nr. 337-4-99/sp Justitsministeriet  

 Lovafdelingen  

 Slotsholmsgade 10  

 1216 København K Att.
Jens Kruse Mikkelsen Vedr.: Levetidsprognose for hiv-smittede   Straffelovens § 252,  

 stk. 2.  

 Justitsministeriets sagsnr. 1999-730-0052 Justitsministeriet har med brev af 11. januar 2001 anmodet  

 Sundhedsstyrelsen om en udtalelse om, hvorvidt levetidsprognosen for  

 hiv-smittede nu må antages at have ændret sig, således at  

 det ikke længere er overvejende sandsynligt, at personer, der smittes  

 med sygdommen, i almindelighed afgår ved døden inden for  

 maksimalt 10-15 år.
 Sundhedsstyrelsen kan udtale følgende vedr. de fire  

 underspørgsmål i henvendelsen:
 Levetidsprognosen før og efter indførsel af de  

 såkaldte kombinationsbehandlinger.
Spontanforløbet af hiv-infektionen viser store  

 individuelle forskelle fra person til person.
I Danmark er set udvikling af  

 aids og død på mindre end 1 år efter smitte.
På den  

 anden side er der patienter, der blev smittet med hiv i 1980, og som fortsat  

 ikke viser sygdomstegn eller tegn på betydende immunsvækkelse.  

 Disse til dels uforklarede individuelle variationer i sygdomsforløbet  

 nødvendiggør anvendelsen af medianer og  

 gennemsnitsangivelser.
Flere store undersøgelser viser, at tiden fra  

 smitte til udvikling af aids hos halvdelen af patienterne uden  

 behandling er 10 år.
For aldersgruppen 15-24 år har halvdelen  

 udviklet aids efter 11 år, og for aldersgruppen 45-54 år er det  

 tilsvarende tal 7 ½ år.
Median-overlevelsen, det vil sige tiden fra  

 smitte til 50 % af patienterne er døde, er 12 ½ år for de 15-24  

 årige og 8 år for patienter i alderen 45-54 år.
I  

 begyndelsen af aids-epidemien var medianoverlevelsen for patienter med aids  

 under 1 år uden behandling.
I 1995 og 1996 indførtes kombinationsbehandlingen  

 med 2-4 mere effektive midler mod hiv-infektion.
Dette medførte et  

 dramatisk fald i antallet af aids-dødsfald, ligesom antallet af nye  

 aids-patienter faldt, fordi behandlingen forsinkede udviklingen af sygdommen  

 hos de hiv-positive.
Erfaringerne med behandlingseffekten er på  

 nuværende tidspunkt begrænset til de seneste 5 år.
De  

 undersøgelser af behandlingseffekten, der er tilgængelige i dag,  

 er i vid udstrækning baseret på patienter smittet før  

 introduktionen af kombinationsbehandlingen.
Disse patienter har således  

 i en del af deres sygdomsforløb ikke fået optimal behandling  

 efter de nu gældende standarder.
Det må derfor forventes, at  

 behandlingseffekten bliver mere markant i fremtiden.
Undersøgelsen fra England viser, at for  

 aldersgruppen 15-44 år vil mere end 82-84% af patienterne være i  

 live 10 år efter, at de er blevet hiv-smittede.
Det tilsvarende tal for  

 de 45-64-årige er 67%. Man må forvente, at overlevelsen i Danmark  

 er tilsvarende, og at overlevelsen forbedres de kommende år.
 I tilknytning hertil bedes det oplyst, hvor stor en del af de  

 personer, der smittes i dag, vil afgå ved døden indenfor  

 maksimalt 10-15 år.
 For personer, der smittes i dag og som derfor tidligt kan  

 tilbydes den effektive behandling, må det forventes, at mindre end 15%  

 vil dø af sygdommen indenfor 10-15 år.
 Hvor mange hiv-smittede og aids-syge personer der i  

 øjeblikket findes i Danmark, herunder hvor mange personer, der  

 årligt afgår ved døden som følge af sygdommen  

 aids.
Man formoder, at der lever ca. 4.500 hiv-smittede i  

 Danmark, men det nøjagtige tal kendes ikke, da ikke alle lader sig  

 teste.
Af disse var 467 aids-syge pr. 30.06.2000.
Antallet af hiv-smittede personer stiger i disse år  

 som følge af de nye kombinationsbehandlinger, der har medført  

 et markant fald i antal aids-tilfælde og aids-dødsfald.
I 1998  

 fik 73 personer diagnosticeret sygdommen aids, i 1999 fik 72 personer  

 påvist aids og i første halvdel af 2000 fik 24 påvist  

 aids.
I 1998 døde 42 personer af aids, i 1999 døde 38 personer  

 og i første halvdel af 2000 døde ni af aids.
 Hvordan hiv/aids med hensyn til behandling/bivirkninger og negativ  

 påvirkning af livskvaliteten mv. adskiller sig fra andre  

 kroniske/dødelige sygdomme, herunder om der er udsigt til, at en  

 helbredende behandling i fremtiden kan tilbydes hiv-smittede eller aids-syge  

 personer.
 Hiv/aids adskiller sig på flere punkter fra andre  

 kroniske/dødelige sygdomme:
1.	Sygdommen er en infektion og altid smitsom.
Den er pådraget  

 typisk i forbindelse med seksuelle aktiviteter.
Den smittede kan både  

 med og uden viden udsætte andre for infektionen.
Både på  

 grund af den reelle smittefare ved seksuel aktivitet og på grund af  

 fordomme og uvidenhed omkring smittemåder kan den hiv-smittede opleve  

 afvisning og diskriminering med negativ påvirkning af livskvaliteten  

 til følge.
2. 	Sygdommen er fortsat i nogen grad tabubelagt, og i modsætning  

 til f.eks. kræftsygdomme er der ingen udsigt til helbredelse hverken nu  

 eller i den nærmeste fremtid.
Hiv-infektionen kræver livslang  

 kontrol og på et tidspunkt medicinsk behandling med flere  

 lægemidler, der hver for sig medfører risiko for bivirkninger.  

 Der skal indtages et stort antal tabletter dagligt, typisk 10-16 tabletter,  

 hvilket i sig selv er en belastning.
Der kan være bivirkninger i form  

 af kvalme, mavesmerter, søvnbesvær, hovedpine og træthed  

 varierende for de i alt 15 lægemidler, der anvendes ved behandlingen i  

 dag.
Erfaringerne med langtidsbivirkningerne er beskedne.
Der ses dog et  

 stigende antal patienter, der udvikler abnorm fordeling af kropsfedtet med  

 ejendommeligt udseende til følge.
Sideløbende hermed har man  

 set udvikling af tegn på sukkersyge samt øget fedtindhold i  

 blodet, der medfører risiko for hjertekarlidelser såsom blodprop  

 i hjertet.
Med venlig hilsen Sigrid Poulsen Bilag 2 Lovforslaget sammenholdt med gældende lov Lovforslaget Gældende formulering § 1 I straffeloven, jf. lovbekendtgørelse nr. 649 af 6. september 2000,  

 foretages følgende ændring:
 I § 252 indsættes som stk. 3:
»Stk. 3. Justitsministeren fastsætter efter forhandling  

 med sundhedsministeren, hvilke sygdomme der er omfattet af stk. 2.« § 252. Med hæfte eller fængsel indtil 4 år  

 straffes den, der for vindings skyld, af grov kådhed eller på  

 lignende hensynsløs måde volder nærliggende fare for  

 nogens liv eller førlighed.
 Stk. 2. På samme måde straffes den, der på  

 hensynsløs måde gentagne gange eller under i øvrigt  

 særligt skærpende omstændigheder forvolder fare for, at  

 nogen smittes med en livstruende eller uhelbredelig sygdom.
§ 2 I retsplejeloven, jf. lovbekendtgørelse nr. 857 af 12. september  

 2000, som ændret ved lov nr. 106 af 13. februar 2001, foretages  

 følgende ændringer:
 I § 741 a, stk. 1, 1. og 2. pkt., indsættes  

 efter »250,«: »252, stk. 2,«.
§ 741 a.
I sager, der vedrører overtrædelse af  

 straffelovens § 119, § 123, § 210, §§ 216-223,  

 §§ 224 eller 225, jf. §§ 216-223, § 232, § 237, jf.  

 § 21, §§ 244-246, §§ 249 og 250, §§ 260-262 eller  

 § 288, beskikker retten en advokat for den, der er forurettet ved  

 lovovertrædelsen, når den pågældende fremsætter  

 begæring om det.
I sager om overtrædelse af straffelovens  

 § 119, § 123, § 218, stk. 1, §§ 219-221, § 222,  

 stk. 1 og stk. 2, 1. led, § 223, stk. 2, § 232,  

 § 237, jf. § 21, §§ 244-246, §§ 249 og 250,  

 §§ 260-262 eller § 288 kan beskikkelse af advokat dog afslås,  

 hvis lovovertrædelsen er af mindre alvorlig karakter og advokatbistand  

 må anses for åbenbart unødvendig.
Det samme gælder i  

 sager, der vedrører overtrædelse af straffelovens § 224  

 eller § 225, jf. § 218, stk. 1, §§ 219-221, § 222,  

 stk. 1 og stk. 2, 1. led, eller § 223, stk. 2.
