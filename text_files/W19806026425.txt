 I forbindelse med en klage over prisforhøjelser på Scientology Kirkens  

 bøger, afslog monopoltilsynet at give kirken adgang til dokumenter, der gav  

 mulighed for at identificere klageren.
Scientology Kirken ønskede oplysningerne for at stoppe et  

 »mønster af chikane-aktiviteter«.
Monopoltilsynet fandt, at det ved  

 administrationen af den midlertidige prislovgivning var af afgørende  

 betydning, at offentligheden bistod tilsynet med oplysninger om eventuelle  

 lovstridige prisforhøjelser, og derfor uden frygt for ubehageligheder kunne  

 klage til tilsynet, uden at den indklagede virksomhed kunne kræve klagerens  

 navn udleveret.
 Scientology Kirken havde endvidere ikke godtgjort, at kendskab til  

 anmelderens identitet kunne have betydning for varetagelsen af kirkens tarv.
 Monopol-ankenævnet er enigt med tilsynet i, at klagerens navn ikke kan  

 kræves udleveret.
År 1980, den 24. juli, blev i sagen j.nr. 6/80, Scientology Kirken  

 København, afsagt sålydende KENDELSE:
 I skrivelse af 5. marts 1980 har Scientology Kirken København klaget over  

 en af monopoltilsynet ved skrivelser af 10. januar og 28. februar 1980  

 truffet afgørelse, hvorefter tilsynet under henvisning til lov nr. 280 af 10.  

 juni 1970 om offentlighed i forvaltningen (offentlighedsloven) afslog at give  

 klagerne fuld aktindsigt i en skrivelse af december 1979 til tilsynet, hvori  

 klagerne blev anmeldt for overtrædelse af lov nr. 546 af 14. november 1979 om  

 stop for priser m.v. (prisstoploven).
 Klagerne har nedlagt påstand om, at der meddeles dem fuld aktindsigt i den  

 omhandlede skrivelse.
 Monopoltilsynet har påstået afgørelsen stadfæstet.
Over for nævnet er der redegjort for sagen i indlæg af 5. marts og 30. maj  

 1980 fra klagerne og i indlæg af 17. marts 1980 fra monopoltilsynet.
Parterne  

 er gjort bekendt med hinandens indlæg.
 Sagen har været behandlet på nævnets møde den 22. juli 1980. Parterne har  

 ikke ønsket mundtlig forhandling af sagen for nævnet.
 Den omhandlede afgørelse er indeholdt i sålydende skrivelse af 10. januar  

 1980 fra monopoltilsynet til Scientology Kirken København:
 »I skrivelse af 18. december 1979 har organisationen med  

 henvisning til lov om offentlighed i forvaltningen, § 1, stk. 1, jfr. § 10,  

 og § 3, jfr. § 11, stk. 1, fremsat begæring om aktindsigt i en sag, i hvilken  

 monopoltilsynet ved skrivelse af 13. december 1979 har anmodet organisationen  

 om at fremkomme med en redegørelse for prisberegningen for den af  

 organisationen udbudte bog »Selvanalyse« og for de af  

 organisationen i øvrigt markedsførte dianetikbøger.
Idet bemærkes, at sagen er rejst efter klage fra en person, til hvem  

 Scientology Kirken i København uopfordret har tilbudt bogen  

 »Selvanalyse« og samtidig fremsendt en brochure over andre af  

 organisationens bogudgivelser, skal man med henvisning til  

 offentlighedslovens § 10, stk. 1, 2. pkt., meddele, at monopoltilsynet  

 finder, at hensynet til såvel det offentliges som klagerens interesser  

 afgørende taler imod at give organisationen adgang til at gøre sig bekendt  

 med klageskrivelsen eller andre dokumenter, herunder journaler m.v., der  

 giver mulighed for at identificere klageren.
Tilsynet kan derfor ikke  

 imødekomme begæringen om aktindsigt i sagens originale dokumenter.
Derimod  

 vil der være mulighed for at give organisationen en afskrift af klagerens  

 skrivelse med udeladelse af hans navn og adresse m.v., om dette måtte ønskes.
 I forbindelse med sagen skal man henlede opmærksomheden på Østre Landsrets  

 dom i Ugeskrift for Retsvæsen 1970 A, side 554.
I øvrigt må monopoltilsynet gentage sin anmodning i skrivelse af 13.  

 december 1979 om nærmere angivne oplysninger.' I sålydende skrivelse af 28. februar 1980 fra monopoltilsynet til  

 Scientology Kirken København har tilsynet fastholdt sin afgørelse.
 »Monopoltilsynet anerkender herved modtagelsen af organisationens  

 skrivelse af 13. februar 1980 angående en begæring i henhold til lov om  

 offentlighed i forvaltningen.
 Som meddelt i tilsynets skrivelse af 10. januar 1980 finder  

 monopoltilsynet, at hensynet til såvel det offentliges som klagerens  

 interesser afgørende taler imod at give Scientology Kirken adgang til at gøre  

 sig bekendt med dokumenter, der giver mulighed for at identificere klageren.  

 Da den i organisationens fornævnte skrivelse omhandlede klageskrivelse er  

 håndskrevet, vil en fotokopi af denne derfor ikke kunne udleveres.
 Også den med klageskrivelsen fulgte skrivelse er af en sådan karakter, at  

 den vil kunne muliggøre identifikation af klageren, hvorfor man heller ikke  

 ønsker at udlevere fotokopi eller afskrift af den pågældende skrivelse.
Med hensyn til andet materiale i sagen skal bemærkes, at det kun består af  

 den med organisationen førte korrespondance samt nogle trykte brochurer  

 vedrørende nogle af organisationen udsendte publikationer  

 (»Dianetik«, »Selvanalyse« m.fl.).' Den omhandlede anmeldelse, der af monopoltilsynet er fremsendt til  

 Scientology Kirken i afskrift og med udeladelse af afsenderens navn og  

 adresse er sålydende:
»Afskrift København, den ... december 1979 Til monopoltilsynet.
Da »Scientology Kirken« åbenbart finder det morsomt at genere  

 mig med at sende mig brochurer om deres bøger, synes jeg til gengæld, at det  

 kunne være morsomt, hvis jeg kunne genere dem ved at melde dem for brud på  

 det pågældende løn- og prisstop.
Af den tilsendte brochure fremgår det  

 tydeligt, at man har foretaget prisforhøjelse pr. 1. december; det fremgår  

 ikke af det medfølgende brev, at der ikke skulle ske denne prisstigning pr.  

 1. december; firmaet må altså klart have overtrådt pris- og lønstoppet.
 Brochuren + medfølgende brev vedlægges. (Der er ingen grund til at sende  

 det tilbage til mig efter, at De har behandlet sagen, da jeg alligevel ikke  

 vil købe noget af det i brochuren omtalte).
Evt. spørgsmål besvares gerne! Udfaldet af sagen afventes med spænding! Med venlig hilsen navn .' Skrivelsen, der blev fremsendt til monopoltilsynet i december 1979, var  

 vedhæftet en personlig skrivelse på Scientology Kirkens brevpapir til  

 anmelderen samt en brochure vedrørende den af Scientology Kirken udgivne bog  

 »Selvanalyse«.
Brochuren anfører følgende om bogens pris:
»Bestil nu Priserne på dianetikbøger stiger med 10 pct. om måneden - stigningen  

 træder i kraft hver måned - midnat den sidste dag i foregående måned.
Pris (incl. moms & porto): August kr. 73,20 - September kr.  

 80,50.« Klagerne har til støtte for deres påstand bl.a. anført, at  

 monopoltilsynet i strid med bestemmelserne i offentlighedsloven har nægtet  

 kirken adgang til:
1) fotokopi af den falske anmeldelse, 2) kopi/afskrift af det til den falske anmeldelse vedlagte materiale, 3) klagerens navn og adresse, 4) anmeldelsesskrivelsens dato, 5) indførelser i journaler, registre og andre fortegnelser vedrørende den  

 pågældende sags dokumenter, 6) evt. notater i henhold til lovens § 4.
 Monopoltilsynets afgørelser er således i strid med offentlighedslovens §  

 3, hvorefter adgangen til at få oplysninger omfatter alle dokumenter med de i  

 §§ 2 og 5 omhandlede undtagelsesbestemmelser.
 Vedrørende tilsynets henvisning til lovens § 10, stk. 1, pkt. 2, anfører  

 klagerne, at hensynet til »klagerens interesser«, d.v.s. »...  

 det kunne være morsomt, hvis jeg kunne genere dem ved at melde dem for brud  

 på det gældende løn- og prisstop ...« - hvilket »brud« som  

 bekendt aldrig blev begået - næppe tilsidesætter den betydning det har for  

 kirken at varetage sine interesser for at komme til rette med en falsk  

 anmeldelse til offentlig myndighed (jfr. f.eks. straffelovens § 165). Der  

 henvises i denne forbindelse til offentlighedslovens § 10, stk. 4.
 Med hensyn til kirkens interesse i at få oplyst brevskriverens navn  

 anfører klagerne, at der har været »et mønster af anonyme og falske  

 klager samt andre chikane-handlinger af en person muligvis under falsk  

 identitet, hvilke aktiviteter kirkerne, herunder Scientology Kirken  

 København, forståeligt nok er interesseret i bliver bragt til ophør«.
 Da der er tale om et »mønster af chikane-aktiviteter«, finder  

 klagerne ikke, at imødekommelse af kirkens ønske om aktindsigt kan danne  

 præcedens for normale klagesager.
 Monopoltilsynet  har til støtte for sin påstand henvist til Østre  

 Landsrets dom, UfR 1970, s. 554, og til monopol-ankenævnets kendelse af 15.  

 maj 1979, offentliggjort i Monopoltilsynets Meddelelser 1979, side 316. I den  

 nævnte dom blev det fastslået, at monopoltilsynet i henhold til  

 partsoffentlighedslovens § 2 havde været berettiget til at nægte at give en  

 virksomhed oplysning om navnene på nogle personer, der havde klaget over  

 virksomhedens prisberegning.
Monopoltilsynet har endvidere anført, at det ved administrationen af den  

 midlertidige prislovgivning er af afgørende betydning, at offentligheden yder  

 monopoltilsynet bistand ved at henlede opmærksomheden på mistænkelige  

 prisforhøjelser.
Hvis det i sådanne sager skulle gælde som almindelig regel,  

 at den, hvis prisberegning undersøges som følge af en klage fra en forbruger,  

 har krav på oplysning om klagerens identitet, ville det uden tvivl medføre,  

 at en sådan medvirken fra offentlighedens side ikke kunne opnås i ønskeligt  

 omfang, idet det da måtte forventes, at forbrugerne i vid udstrækning ville  

 afholde sig fra at foretage anmeldelse af frygt for ubehageligheder fra  

 vedkommende virksomheds side.
Dette afgørende hensyn til retshåndhævelsen må  

 helt klart gives fortrin i et tilfælde som det foreliggende, hvor klagerne  

 ikke har godtgjort, at kendskab til anmelderens identitet kan have betydning  

 for varetagelsen af organisationens tarv.
 Til det således foreliggende skal nævnet udtale:
 Nævnet må være enigt med monopoltilsynet i, at klagernes ønske om gennem  

 yderligere aktindsigt at få oplyst navnet på afsenderen af skrivelsen af  

 december 1979 ikke kan imødekommes, jfr. § 10, stk. 1, 2. pkt., i  

 offentlighedsloven.
 Herefter bestemmes:
 Monopoltilsynets afgørelser af 10. januar og 28. februar 1980 stadfæstes.
