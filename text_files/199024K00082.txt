Nr BTL 82 Betænkning over Forslag til lov om ændring af lov om aktieselskaber, lov  

 om anpartsselskaber, lov om visse selskabers aflæggelse af årsregnskab m.v.  

 og lov om forsikringsvirksomhed (Gennemførelse af EF-direktiverne om  

 storaktionærer, filialer af udenlandske selskaber og enkeltmandsselskaber  

 m.v.)   

 Nr L 82 1990-91, 2. samling Afgivet af Erhvervsudvalget Afgivet: 19910411 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt og i samråd.
 Endvidere har udvalget modtaget en skriftlig henvendelse fra Foreningen af  

 Danske Børsmæglerselskaber.
 Der er af industriministeren og et flertal stillet nogle ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse med de af industriministeren og af flertallet stillede  

 ændringsforslag.
Flertallet er opmærksom på udsagnet om, at en sænkning af grænsen for  

 anmeldelse af en aktiebesiddelse fra 10 pct. til 5 pct. vil øge muligheden  

 for at finde frem til aktiebesidderne.
Dette kan på den ene side gøre det  

 lettere for eventuelle opkøbere at foretage såkaldt fjendtlig overtagelse af  

 et selskab.
På den anden side vil den mindre grænse indebære advarsel på et  

 tidligere tidspunkt.
 Flertallet tillægger det afgørende betydning, at sådanne opkøb allerede  

 signaleres, når opkøbere har skaffet sig blot 5 pct. af aktiekapitalen,  

 ligesom det generelt mener, at større åbenhed og gennemsigtighed er af  

 væsentlig betydning for en god udvikling på markedet.
Endvidere har det for flertallet spillet en rolle at bringe de danske  

 regler i bedre overensstemmelse med tilsvarende regler i udlandet.
Selv om  

 direkte procentsammenligninger ikke uden videre lader sig foretage, har  

 flertallet alligevel hæftet sig ved, at anmeldelseskravet er en  

 aktiebesiddelse på 5 pct. i USA og 3 pct. i England.
I Sverige og Norge er  

 det nok 10 pct. formelt, men reelt er det 0 pct., da aktiebogen i begge lande  

 er offentligt tilgængelig og samtlige aktier navnenoterede.
 Et mindretal (Det Konservative Folkepartis, Venstres,  

 Centrum-Demokraternes og Kristeligt Folkepartis medlemmer af udvalget)  

 indstiller lovforslaget til vedtagelse med de af industriministeren  

 stillede ændringsforslag.
Mindretallet er enig i, at åbenhed og gennemsigtighed er af væsentlig  

 betydning for markedsdeltagerne.
Dette hensyn må dog ikke være enerådende,  

 men må ses i en bredere erhvervspolitisk sammenhæng.
Efter lovforslaget vil gennemsigtigheden i de børsnoterede selskaber blive  

 forøget, idet der for børsnoterede selskaber gennemføres en udvidet  

 definition af, hvad der er »besiddelse« af aktier.
Bl.a. vil  

 alliancer mellem aktionærer blive bedømt som en samlet enhed.
Selv om  

 lovforslaget opretholder den hidtidige grænse på 10 pct., vil  

 anmeldelsespligten for aktionærer i børsnoterede selskaber således blive  

 skærpet.
En skærpelse af anmeldelsespligten herudover er ikke hensigtsmæssig.
En sænkning af minimumsgrænsen til 5 pct. giver ikke øget  

 informationsværdi vedrørende potentielle overtagelsesforsøg.
Derimod vil de  

 mere detaljerede informationer om ejerforholdene i dansk erhvervsliv gøre det  

 lettere for den, der i forbindelse med et overtagelsesforsøg søger  

 aktionærer, der vil være villige til at sælge deres aktieposter. Ønsker en  

 opkøber af aktier at skjule sin hensigt om overtagelse af selskabet, kan  

 dette ske ved først at indkredse aktieposter, der er til salg, og herefter  

 købe disse på een gang.
De direktivforslag inden for selskabsretten - 5. direktiv om  

 aktieselskabers struktur og 13. direktiv om overtagelsestilbud - der for  

 tiden behandles i EF, er af stor betydning for grundlæggende danske regler.  

 Erhvervslivet er betænkelig ved disse forslag, idet man finder, at danske  

 selskaber bliver mere sårbare over for virksomhedsovertagelser end  

 selskaberne i andre EF-medlemsstater.
Dette skyldes forskelle i såvel  

 erhvervsstruktur som de beskyttelsesforanstaltninger, som selskaberne har til  

 rådighed ved uønskede overtagelsesforsøg.
Denne tendens vil blive yderligere  

 forstærket, når minimumsgrænsen sænkes til 5 pct.
I Sverige og Norge, der sædvanligvis er blandt de lande, vi sammenligner  

 os med, er minimumsgrænsen på 10 pct., og man har ingen planer om at sænke  

 denne grænse.
Endvidere er besiddelsesbegrebet i disse lande snævrere end  

 efter den danske aktieselskabslov.
Aktiebogen er i begge lande offentligt tilgængelig, men for Sveriges  

 vedkommende begrænses værdien af denne offentlighed af krydsende regler.
Dels  

 er det kun for så vidt angår selskaber, som er optaget i værdipapircentralen,  

 at der kan indhentes samlede oplysninger om den enkelte aktionærs  

 besiddelser, dels er der mulighed for, at banker og lignende kan registreres  

 som »forvalter« af aktierne i stedet for aktionæren.
 Også Tyskland, som er et børsmæssigt betydningsfuldt land, har i  

 lovforslaget til gennemførelse af storaktionærdirektivet fastsat en  

 minimumsgrænse på 10 pct.
 På denne baggrund finder mindretallet, at der på nuværende tidspunkt må  

 udvises tilbageholdenhed med at fastsætte en lavere minimumsgrænse for  

 anmeldelse af aktiebesiddelser.
 Et andet mindretal (Fremskridtspartiets medlem af udvalget)  

 indstiller ligeledes lovforslaget til vedtagelse med de af  

 industriministeren stillede ændringsforslag.
Ændringsforslag Af et flertal (S, SF og RV):
Til § 1 1) I den under nr. 1 foreslåede § 28 a ændres i  

stk. 1, nr. 1, »10 pct. af aktiekapitalens stemmerettigheder,  

 eller deres pålydende værdi udgør mindst 10 pct. af aktiekapitalen« til:  

 »5 pct. af aktiekapitalens stemmerettigheder, eller deres pålydende  

 værdi udgør mindst 5 pct. af aktiekapitalen.« 2) I den under nr. 1 foreslåede § 28 a ændres i  

stk. 1, nr. 2, »15 pct.« til: »10 pct.« Af industriministeren, tiltrådt af udvalget:
Til § 5 3) I stk. 1 ændres »1. april 1991« til: »1.  

 juli 1991«.
 4) I stk. 2 ændres »31. marts 1991« til:  

 »30. juni 1991«.
Bemærkninger Til nr. 1 og 2 Ved at gøre 10 pct.s kravet til et 5 pct.s krav bringes forholdene i bedre  

 overensstemmelse med kravene i de lande, som Danmark normalt sammenlignes  

 med.
Til nr. 3 og 4 I lovforslagets § 5, stk. 1, er lovens ikrafttræden fastsat til den 1.  

 april 1991.
 Idet denne dato allerede er passeret, foreslås det, at lovens ikrafttræden  

 udsættes til den 1. juli 1991, således at erhvervslivet får et passende  

 tidsrum til at forberede sig på de nye regler.
 Samtidig foreslås fristen i § 5, stk. 2, ændret til 30. juni 1991.
