Betænkning afgivet af Miljø- og Fødevareudvalget den 17. juni 2020 Betænkning over Forslag til folketingsbeslutning om at give kommunerne bemyndigelse til ud fra en helhedsvurdering at kunne afslå ansøgninger om udvidelse af husdyrproduktion [af Søren Egge Rasmussen (EL) m.fl.]:
1. Indstillinger Et flertal i udvalget (S, V, DF, KF, NB og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF, RV, EL og Susanne Zimmer (UFG)) indstiller beslutningsforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialistisk Folkeparti og Enhedslisten Socialistisk Folkepartis og Enhedslistens medlemmer af udvalget finder det dybt kritisabelt, at kommunerne i dag efterlades magtesløse og ikke kan sige nej til kæmpe udvidelser af f.eks. grisefabrikker, selv om de vil smadre lokalmiljøet og mindre landsbyer fuldstændig med massiv stank, støj og tung trafik.
Kommunerne kan heller ikke sige nej til en udvidelse af en grisefabrik, selv om kommunen har andre planer for området som f.eks. udvikling af naturen eller turismen i området, eller hvis det strider mod kommunens klimamål.
Kommunerne er sat fuldstændig ud på et sidespor i sagerne om husdyrudvidelser og har mistet deres selvbestemmelse, hvis landmanden ellers overholder reglerne.
SF og EL finder det dybt bekymrende, at regeringen ikke vælger at lytte til sit parlamentariske grundlag eller lytte til de socialdemokratiske borgmestre og til de mange borgere, der står med konsekvenserne af massive udvidelser af f.eks. grisefabrikker, men i stedet vælger at stå skulder ved skulder med blå blok og sætte nogle få landmænds mulighed for en øget indtjening over kommunernes selvbestemmelse og mulighed for at passe på deres borgere, landsbyer, natur og drikkevand og mulighed for at nå deres kommunale klimamål.
Som i led i de borgerlige partiers fødevare- og landbrugspakke blev lovforslag nr.
L 114 (folketingssamlingen 2016-17) vedtaget, hvor § 34 i lov om miljøgodkendelse m.v. af husdyrbrug blev ændret, så ministeren fik beføjelser på bekostning af kommunernes indflydelse.
Enhedslisten og Socialistisk Folkeparti mener, at det bør rulles tilbage.
Socialistisk Folkeparti og Enhedslisten bemærker dog, at regeringen har oplyst, at man vil igangsætte en undersøgelse af sundhedsrisici for naboer til svinefabrikker, som miljøministeren har lovet vil ligge klar efter sommerferien, og at ministeren herefter vil vurdere, om reguleringen af store husdyrbrug skal ændres, jf. svar på MOF alm. del  spørgsmål 721 og spørgsmål 775. Imidlertid er det Socialistisk Folkepartis og Enhedslistens opfattelse, at kommunerne skal have lov til at sige nej til udvidelser uagtet niveauet af sundhedsrisici.
Naboer til grisefabrikkerne rammes hårdt på deres livskvalitet, og dette kombineret med de miljø- og klimamæssige konsekvenser ved grisefabrikkerne burde være mere end rigelig begrundelse, til at man lokalt skulle have lov til at sige fra.
3. Udvalgsarbejdet Beslutningsforslaget blev fremsat den 27. februar 2020 og var til 1. behandling den 5. maj 2020. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 5 bilag på beslutningsforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om beslutningsforslaget.
Spørgsmål Udvalget har under udvalgsarbejdet stillet 16 spørgsmål til miljøministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Christian Rabjerg Madsen (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Rasmus Helveg Petersen (RV) Carl Valentin (SF) Anne Valentina Berthelsen (SF) Signe Munk (SF) Søren Egge Rasmussen (EL) Mai Villadsen (EL) Susanne Zimmer (UFG) Erling Bonnesen (V) Hans Christian Schmidt (V) Marie Bjerre (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Pia Kjærsggaard (DF) Lise Bech (DF) Mette Abildgaard (KF) Orla Østerby (KF) Peter Seier Christensen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
