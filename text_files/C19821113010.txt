 Den 1. april 1982 træder den nye lov om personnavne i kraft (lov nr. 193  

 af 29. arpil 1981). Loven afløser lov nr. 140 af 17. maj 1961. Med hjemmel i  

 lovens § 17 har justitsministeriets fastsat nye administrative regler om  

 udfærdigelse af navnebeviser (cirkulære af 1. marts 1982). Cirkulæret afløser  

 cirkulære nr. 237 af 13. november 1974. Nogle eksemplarer af det nye  

 cirkulære vedlægges.
I den nye personnavnelov er betegnelsen »slægtsnavn« erstattet  

 med »efternavn«.
En persons efternavn kan være tillagt ud fra  

 slægtsmæssig tilknytning eller tillagt på andet grundlag, f.eks. som nyt  

 navn, jfr. lovens § 6. Efternavnet kan endvidere være erhvervet på grundlag  

 af ægteskab (giftenavn). Da den nye lov giver såvel kvinder som mænd adgang  

 til ved indgåelse af ægteskab at antage den anden ægtefælles efternavn som  

 giftenavn, har man fundet det hensigtsmæssige, at indføre betegnelsen  

 »eget efternavn« som betegnelse for det efternavn, en person har  

 fået i forbindelse med fødslen eller senere har opnået på andet grundlag end  

 ægteskab.
Eget efternavn svarer således til det for kvinder tidligere anførte  

 »pigenavn«.
Ifølge 1961-lovens § 9, stk. 3, skal en ansøgers barn, adoptivbarn,  

 stedbarn eller plejebarn under 18 år, der bærer ansøgerens navn, medtages,  

 når der udfærdiges et navnebevis til ansøgeren, medmindre der af særlige  

 grunde træffes anden bestemmelse.
Den nye lov indeholder ikke en tilsvarende  

 regel.
Man skal derfor anmode om, at statsamtet gør ansøgere opmærksom på, at  

 børn kun medtages i navnebeviset, når det udtrykkeligt er anført, at de er  

 omfattet af ansøgningen.
Der henvises til cirkulærets § 4, stk. 3. Man skal  

 endvidere henlede opmærksomheden på, at børn over 12 år, der ønskes medtaget  

 i navnebeviset, skal samtykke i ansøgningen.
Ifølge den nye lovs § 8, nr. 1, kan der udfærdiges navnebevis på et navn,  

 der bæres eller har været båret som efternavn af en af ansøgerens forældre,  

 bedsteforældre eller oldeforældre, medmindre navnet er erhvervet på grundlag  

 af ægteskab.
Personkredsen er i forhold til den tilsvarende bestemmelse i  

 1961-loven udvidet til også at omfatte ansøgerens oldeforældre, således at  

 der ikke længere kræves samtykke fra ansøgerens forældre eller bedsteforældre  

 til opnåelse af oldeforældres efternavn.
Bestemmelsens formulering indebærer  

 imidlertid, at der ikke længere er mulighed for at antage f.eks.  

 tipoldeforældres efternavn med mellemledssamtykke.
Fornavne Anmeldelse af fornavnsændringer sker ifølge den nye lov til  

 ministerialbogen (personregistret). Anmeldelse om forandring af fornavn til  

 et ikke godkendt fornavn, det vil sige et fornavn, der ikke er optaget på  

 kirkeministeriets »Fortegnelse over godkendte fornavne«, skal af  

 ministerialbogsføreren forelægges for kirkeministeriet.
Ifølge lovens § 15,  

 stk. 1, kan en navneforandring, der kan ske ved anmeldelse, også ske ved  

 navnebevis i forbindelse med navneforandring efter lovens §§ 6 - 9 og § 11,  

 stk. 2. Ansøges der herunder om forandring af fornavn til et ikke godkendt  

 fornavn, skal sagen fortsat forelægges justitsministeriet.
Ifølge personnavnelovens § 10, stk. 2, skal forældrene anmelde et fornavn  

 for barnet senest 6 måneder efter fødslen.
Ved overskridelse af fristen kunne  

 forældrene tidligere pålægges at betale administrative tvangsbøder.
Denne  

 ordning ophæves nu, således at eventuel bødestraf idømmes af domstolene.  

 Efter forhandling med kirkeministeriet er det fastsat, at  

 ministerialbogsføreren ved udløbet af 6 måneders fristen skal anmode  

 forældre, der endnu ikke har navngivet deres barn om at tillægge barnet  

 fornavn.
Samtidig gøres forældrene opmærksom på, at manglende navngivning kan  

 medføre bødestraf, og at indberetning vil blive givet til statsamtet (i  

 København overpræsidiet), såfremt navngivning ikke har fundet sted inden 4  

 uger.
Hvis der herefter er gået 6 uger, uden at navngivning har fundet sted,  

 afgiver ministerialbogsføreren indberetning herom til statsamtet (i København  

 overpræsidiet). Statsamtet må herefter på ny rette henvendelse til forældrene  

 under trussel om bødestraf.
Hvis navngivning ikke er sket inden rimelig tid,  

 oversendes sagen til politiet.
 Plejeforhold.
Det fremgår af lovens § 8, nr. 2, at der kan udfærdiges navnebevis på  

 plejefaderens eller plejemoderens efternavn, hvis denne giver samtykke.  

 Bestemmelsen suppleres af cirkulærets § 16. Det fremgår ikke af loven eller  

 cirkulæret, hvad der forstås ved »plejeforhold«.
Ved afgørelsen af,  

 om der foreligger et »plejeforhold«, må der særlig lægges vægt på,  

 om plejebarnet er under 18 år, om der foreligger eller har foreligget en  

 plejetilladelse, og om der har været tale om et længerevarende  

 opfostningsforhold.
Længstlevende ægtefælles hævd Der er fortsat mulighed for, at længstlevende ægtefælle kan fortsætte sin  

 egen og førstafdødes navnehævd og således opnå navnebevis på det uafbrudt og  

 upåtalt brugte navn i henhold til lovens § 8, nr. 5. Sådanne sager skal  

 forelægges ministeriet.
Giftenavne Der kan ikke efter den 1. april 1982 udfærdiges navnebevis på en kvindes  

 efternavn som eget efternavn for manden.
Baggrunden herfor er, at begge  

 ægtefæller nu har mulighed for at antage den andens efternavn som giftenavn.  

 Der kan heller ikke udfærdiges navnebevis på den enes ægtefælles mellemnavn  

 som mellemnavn for den anden ægtefælle.
Derimod kan brug af den anden  

 ægtefælles mellemnavn som mellemnavn fortsat meddeles til folkeregisteret i  

 henhold til folkeregisterinstruksens § 28, ligesom brug af eget efternavn som  

 mellemnavn foran et giftenavn fortsat kan meddeles til folkeregistret.
Efter  

 den 1. april 1982 udvides folkeregisterinstruksens § 28 til også at omfatte  

 gifte mænd.
Meddelelse om brug af eget efternavn som mellemnavn foran et giftenavn vil  

 endvidere efter den 1. april 1982 kunne ske ved henvendelse til  

 vielsesmyndigheden på det sted, hvor ægteskabet (er indgået eller) skal  

 indgås.
Navnebrugen fremgår af vielsesattester udstedt efter 1. april 1982.
 Ved udstedelse af navnebevis på et giftenavn skal både mand og kvinde  

 anføres med: »f. ....«.
Kravet i cirkulærets § 3 vedrører dokumentation af det ansøgte navn og af  

 et beskrevent slægtsskabsforhold.
Herudover skal ansøgerens aktuelle navn  

 kunne konstateres på grundlag af de fremlagte attester.
Vielsesattester  

 udstedt efter den 1. april 1982 udviser en persons navn efter vielsen samt  

 ægtefællernes eget efternavn.
Hvis en kvinde ved ægteskab indgået før den 1.  

 april 1982 har beholdt sit eget efternavn, kan dette dokumenteres ved en  

 særlig attestation fra vielsesmyndigheden.
Blanketter Den nye navnelov nødvendiggør en del ændringer i de bestående blanketter  

 til brug for udstedelse af navnebevis.
Flere af blanketterne vil blive  

 udskiftet løbende, når eksisterende oplag er brugt, mens andre blanketter  

 skal anvendes fra den nye personnavnelovs ikrafttræden den 1. april 1982:
JU 70: Meddelelse om navneforandring.
Udskiftes, når oplag er brugt.
JU 71: Ansøgning om navneforandring.
Ny blanket anvendes fra 1. april  

 1982.
JU 72: Indberetningsblanket.
Udskiftes, når oplag er brugt.
JU 73: Forespørgsel om nyt navn.
Udskiftes, når oplag er brugt.
JU 74: Navnebevis.
Ny blanket anvendes fra 1. april 1982.
 JU 75: Navnebevis (dobbelt). Ny blanket anvendes fra 1. april 1982.
 Blanketterne kan rekvireres hos Direktoratet for Statens Indkøb, Bredgade  

 20, 1260 København K.
 Indberetning om navneforandring til folkeregistret sker fortsat på blanket  

 CPR-N 1. Der vil gennem Statens Indkøb blive fremsendt nye  

 indberetningsblanketter, der skal anvendes efter den 1. april 1982.
 Justitsministeriet har i samarbejde med Statens Informationstjeneste  

 udarbejdet en brochure med titlen: »Navn og navneforandring«.  

 Brochuren vil blive udsendt omkring den 1. april 1982 og kan af statsamtet  

 udleveres på begæring.
 P.M.V.
Niels Madsen /M.
Levy Cirkulæreskrivelse til statsamterne.
