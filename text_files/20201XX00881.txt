Skriftlig fremsættelse (24. marts 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om Arbejdsmarkedets Tillægspension (Udvidelse af bestyrelsens indstillingsret vedrørende tarifgrundlaget m.v.) (Lovforslag nr.
L 196) ATP udgør en del af den økonomiske grundtryghed, og det overordnede mål med lovforslaget er at forbedre mulighederne for at fastholde ATP som en garanteret livslang pension, der udgør et reelt supplement til folkepensionen.
Det er særligt vigtigt for de ca. 40 pct. af folkepensionisterne, der i dag ikke har andet forsørgelsesgrundlag end ATP og folkepension.
Ændringerne skal bl.a. optimere ATPs forretningsmodel til en længere periode med forventede lavere renter samt forventede lavere afkast.
Det øgede investeringsmæssige råderum, der samtidig tilvejebringes med ændringerne, giver større mulighed for, at ATP kan fortsætte med at foretage ansvarlige investeringer i aktiver, der fremmer den grønne omstilling eller understøtter samfundsudviklingen bredere, hvilket fremgår af lovforslagets almindelige bemærkninger.
Med lovforslaget får ATP dels mulighed for at øge den investeringsmæssige merrisiko for fremtidige bidragsindbetalinger for op til 25 pct. af det indbetalte garantibidrag, og dels får ATP mulighed for at ændre afdækningsstrategien.
Det er hensigten, at ændringerne, set over en årrække, skal give en bedre forrentning og bidrage til realværdisikring af midlerne.
Forslaget ændrer ikke medlemmernes pensionsrettigheder og sigter samtidig efter at bevare garantierne og den livslange udbetaling.
Med lovforslaget kodificeres den eksisterende praksis, hvorefter ATP kan tildele bonus alene til pensionisterne. Ændringen skal øge muligheden for, at alle pensionerne kan følge med løn- og prisudviklingen, hvilket skal tilstræbes efter ATP-loven.
Udbetalingsbonus kan efter lovforslaget kun gennemføres efter en vurdering af ATPs bestyrelse af, om det er forsvarligt i forhold til ATPs muligheder for at tilstræbe realværdisikring til alle medlemmer.
 Med lovforslaget gennemføres endelig tekniske ændringer og moderniseringer.
 Det foreslås, at lovforslaget træder i kraft 1. juli 2021. Beskæftigelsesministeren fastsætter dog tidspunkt for ikrafttrædelse af lovens § 1, nr. 5, 7, 14 og nr. 24.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
