Bekendtgørelse om tilskud til fiskerikontrol1) I medfør af akt nr. 353 af 23. september 2021 og tekstanmærkning nr. 195 ad 24.63.30. til § 24 på finansloven for finansåret 2021 fastsættes:
Kapitel 1 Anvendelsesområde § 1. Fiskeristyrelsen kan støtte udvikling og gennemførelse af en EU-fiskerikontrolordning, som omhandlet i artikel 36 i forordning nr. 2013/1380/EU og nærmere specificeret i forordning nr. 2009/1224/EU og forordning nr. 2008/1005/EU.
 Stk. 2. Aktiviteterne i stk. 1, skal bidrage til at opnå målsætningerne i den fælles fiskeripolitik om fremme af effektiv fiskerikontrol og -håndhævelse, herunder bekæmpelse af IUU-fiskeri, jf. artikel 14, stk. 1, litra d, i forordning nr. 2021/1139/EU.
 § 2. Tilsagn om tilskud kan gives til Fiskeristyrelsen.
Kapitel 2 Definitioner § 3. I denne bekendtgørelse forstås ved:
1) Direkte sammenlignelige tilbud: Tilbud, som er udspecificerede og omfatter den samme vare eller tjenesteydelse.
Hvis et tilbud indeholder poster eller elementer, som det andet tilbud ikke gør, er det muligt at trække udgiften for disse poster fra, så priserne kan sammenlignes.
 2) EHFAF: Den Europæiske Hav-, Fiskeri- og Akvakulturfond (2021-2027).
 3) EHFF: Den Europæiske Hav- og Fiskerifond (2014-2020).
 4) Fiskeristyrelsens tilskudsadministrative system: Ved styrelsens tilskudsadministrative system forstås den ansøgningsportal, som tilgås fra Fiskeristyrelsens hjemmeside, og hvor der søges om tilsagn og udbetaling, og kommunikeres i ansøgningsprocessen med anvendelse af en sikker digital kommunikation (TAS).
 5) IUU: Ulovligt, urapporteret og ureguleret fiskeri, som omhandlet i Rådets forordning (EF) 1005/2008 af 29. september 2008.
 6) Omkostningsart: Udgiftskategori i tilsagnsbudgettet.
 7) Rimelige priser: Det, der svarer til markedspris for den pågældende vare eller tjenesteydelse sammenholdt med projektbeskrivelsen, omfanget og arten af varen eller tjenesteydelsen.
8) Udbudsloven og tilbudsloven: De på ansøgningstidspunktet gældende udbudsregler.
Ved udbudsloven forstås udbudsloven.
Ved tilbudsloven forstås lov om indhentning af tilbud i bygge- og anlægssektoren.
Kapitel 3 Administration Obligatorisk digital kommunikation § 4. Al skriftlig kommunikation med Fiskeristyrelsen i forbindelse med tilskud efter denne bekendtgørelse skal ske til Fiskeristyrelsens tilskudsadministrative system.
Ansøgning om tilsagn om tilskud § 5. Ansøgning om tilsagn om tilskud efter denne bekendtgørelse kan indsendes i den periode, der annonceres på Fiskeristyrelsens hjemmeside.
 Stk. 2. Ansøgningsskemaet til tilsagn om tilskud, som findes i Fiskeristyrelsens tilskudsadministrative system, skal være udfyldt med de påkrævede oplysninger og vedlagt:
 1) Aktivitetsbeskrivelser for ansattes og konsulenters arbejde i projektet.
 2) To direkte sammenlignelige tilbud for udgifter over 50.000 kr. til dokumentation for rimelige priser, jf. dog stk. 3. De to tilbud skal være afgivet af leverandører med forskellige CVR numre, og leverandørerne skal være uafhængige af hinanden og af ansøger.
Stk. 3. Fiskeristyrelsen kan på baggrund af en konkret vurdering dispensere fra stk. 2, nr. 2, hvis der kun findes en leverandør på markedet.
Ansøger skal have gennemført en markedsundersøgelse og sammen med ansøgningen indsende en underskrevet erklæring, som findes på Fiskeristyrelsens hjemmeside, om, at der kun er en leverandør på markedet.
 Stk. 4. Hvis det fremgår af ansøgningen, at der vil blive gennemført et udbud efter udbudslovens eller tilbudslovens regler for en eller flere af de tilskudsberettigede udgifter, forlanger Fiskeristyrelsen ikke, at ansøger sender to direkte sammenlignelige tilbud i henhold til stk. 2, nr. 2, sammen med ansøgningen.
Afgørelse på baggrund af oplysninger i ansøgningen § 6. Ansøgning om tilsagn kan ikke tages under behandling, hvis den er uantagelig i medfør af artikel 11, i forordning nr. 2021/1139/EU.
§ 7. Fiskeristyrelsen kan give helt eller delvist afslag på ansøgningen, hvis 1) det ansøgte projekt er fysisk afsluttet eller fuldt ud gennemført, før ansøgningen er sendt til Fiskeristyrelsen, 2) ansøgningen indsendes uden for den periode, der annonceres i henhold til § 5, stk. 1, 3) de ansøgte tilskudsberettigede udgifter ikke er rimelige, jf. § 5, stk. 2, nr. 2, 4) de påkrævede oplysninger i ansøgningen, jf. § 5, stk. 2, ikke er afgivet, eller 5) udgifterne ikke er tilskudsberettigede, jf. § 10 og § 11.
Kriterier for udvælgelse af projekter til tilsagn § 8. Projekter udvælges til tilsagn om tilskud, hvis de yder et effektivt bidrag til at opfylde målsætningen i § 1, og vedrører enten 1) vedligeholdelse og udvikling af it-systemer, herunder opgradering af digitale løsninger, 2) implementering af kontrolkrav i forbindelse med den kommende kontrolforordning, som f.eks. digitalisering af sporbarhed, fartøjsregistrering i det rekreative fiskeri eller elektronisk overvågningsudstyr, herunder elektronisk monitorering, 3) uddannelse og kompetenceudvikling af nyt og eksisterende kontrolpersonale, 4) anskaffelser af kontrolmateriel, herunder droner og mindre både til kontrol, eller 5) kontrolindsatser, herunder gennemførelse af det særlige kontrol og inspektionsprogram (SCIP).
 Stk. 2. Ved udvælgelsen af projekter, tager Fiskeristyrelsen hensyn til, om de udgør det mest hensigtsmæssige forhold mellem støttens størrelse, de udfyldte aktiviteter, og opfyldelsen af målsætningen i § 1.
Kapitel 4 Betingelser for at beholde tilsagn § 9. Tilsagn om tilskud er betinget af, at 1) tilsagnshaver ejer investeringerne i projektet, 2) projektet gennemføres af tilsagnshaver, 3) projektet gennemføres i overensstemmelse med tilsagnet, 4) tilsagnshaver under hele projektperioden og i en periode på fem år efter slutudbetalingen opfylder betingelserne om antagelighed i artikel 11, i forordning nr. 2021/1139/EU, 5) alle dokumenter vedrørende projektet med tilhørende regnskabsbilag holdes tilgængelige for Fiskeristyrelsen i mindst 5 år regnet fra den 31. december i det år, projektet er slutudbetalt, jf. artikel 82, i forordning nr. 2021/1060/EU, 6) dokumentation for, at reglerne i udbudsloven eller tilbudsloven er overholdt, holdes tilgængelig i mindst 5 år regnet fra den 31. december i det år, projektet er slutudbetalt, hvis projektet eller dele heraf er omfattet af disse regler, 7) projektet afsluttes senest den dato, der er anført i tilsagnet, jf. dog § 14, 8) tilsagnshaver sender udbetalingsanmodning, opgørelse over tilskudsberettigede udgifter, alle udgiftsbilag, dokumentation for betaling, dokumentation for eventuelt afholdte udbud og slutrapport rettidigt til Fiskeristyrelsen, jf. § 15, stk. 4, og 9) kontrolmyndigheden sikres adgang til projektområdet og det fysiske projektmateriale i forbindelse med kontrol.
Stk. 2. Det er, udover hvad der fremgår af stk. 1, en betingelse for opretholdelse af tilsagn om tilskud, at tilsagnshaver afgiver de oplysninger, som Fiskeristyrelsen beder om, herunder om forventede effekter, og på styrelsens anmodning indsender en evalueringsrapport om projektets effekter, efter projektet eller investeringen er afsluttet.
Oplysningerne er nødvendige for at kunne overvåge og evaluere Hav-, Fiskeri- og Akvakulturprogrammet, navnlig med hensyn til at opfylde specifikke mål og prioriteter, jf. artikel 46, stk. 3, i forordning nr. 2021/1139/EU.
Stk. 3. Tilsagnshaver skal synliggøre, at projektet er støttet af Den Europæiske Hav-, Fiskeri og Akvakulturfond, jf. artikel 50 i forordning nr. 2021/1060/EU.
Dette gøres på tilsagnshavers hjemmeside, på sociale medier og i kommunikationsmateriale.
 Stk. 4. Fiskeristyrelsen kan fastsætte yderligere betingelser i tilsagnet.
 Stk. 5. Fiskeristyrelsen kan offentliggøre oplysninger om de projekter, som modtager tilskud.
Kapitel 5 Tilskudsberettigede udgifter § 10. De tilskudsberettigede udgifter kan omfatte følgende:
 1) Investeringer i vedligeholdelse, udvikling og opgradering af fiskerisystemet.
 2) Gennemførelse af kontrolindsatser og det særlige kontrol og inspektionsprogram (SCIP), herunder udgifter til drift.
 3) Investeringer i fartøjer, udstyr og materiel.
 4) Løn til tilsagnshavers personale, der er beskæftiget med projektet.
 5) Personalets uddannelse og kompetenceudvikling.
6) Udgifter i forbindelse med personalets rejser.
For rejser med tog, bus og fly gives tilskud til økonomiklasse.
For rejser med egen bil gives tilskud efter statens laveste kørselstakst.
 7) 15 pct. i overhead af den direkte lønudgift for tilsagnshavers personale, der er beskæftiget med projektet.
 8) Udgifter til pilotprojekter, studier, analyser, workshops og møder.
9) Udgifter til konsulenter.
Konsulenters udgifter til rejser, kørsel, fortæring og repræsentation skal være indeholdt i timeprisen.
 10) Øvrige kontrolrelaterede omkostninger.
 Stk. 2. Udgifterne skal være direkte relaterede til og nødvendige for at gennemføre projektet.
 Stk. 3. Fiskeristyrelsen giver tilsagn til den billigste pris på baggrund af de to direkte sammenlignelige tilbud, jf. § 5, stk. 2, nr. 2.
Stk. 4. Hvis Fiskeristyrelsen ikke forlanger, at der sendes to tilbud til dokumentation for rimelige priser, jf. § 5, stk. 4, kan styrelsen i stedet give tilsagn til de anslåede priser i ansøgningen.
Inden for rammerne af budgettet i tilsagnet er udgifter, som er omfattet af udbud, maksimalt tilskudsberettigede til det beløb, som følger af den gennemførte udbudsforretning.
 § 11. De tilskudsberettigede projektudgifter kan ikke omfatte følgende:
 1) Almindelige driftsomkostninger, som ikke er omfattet af § 10, stk. 1, nr. 2.
 2) Udgifter, som er afholdt uden for projektperioden.
 3) Udgifter, hvortil der gives andre EU-tilskud.
 4) Udgifter, hvor fakturaen ikke er udstedt til tilsagnshaver.
 5) Udgifter, som ikke er betalt, inden ansøgning om udbetaling indsendes.
 6) Udgifter til køb af brugt udstyr og materialer.
 7) Udgifter til moms.
 8) Udgifter til gebyrer, medmindre de er nødvendige for at gennemføre projektet.
 9) Udgifter i form af naturalydelser, som omhandlet i artikel 67, i forordning nr. 2021/1060/EU.
Kapitel 6 Beregning af tilskud § 12. Den afsatte bevillingsmæssige ramme er på gennemsnitligt årligt 66,3 mio. kr.
Rammen er indikativ.
 Stk. 2. Der kan maksimalt opnås tilskud til 100 pct. af de tilskudsberettigede udgifter.
Kapitel 7 Ændring af projekt og forlængelse af projektperioden § 13. Væsentlige projektændringer kan godkendes af Fiskeristyrelsen på betingelse af, at de er i overensstemmelse med formålet med det ved tilsagnet godkendte projekt.
Tilsagnshaver kan for egen regning og risiko igangsætte ændringerne, inden Fiskeristyrelsen har godkendt anmodningen.
 Stk. 2. Anmodning om en væsentlig ændring af et projekt skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 3. Tilsagnsbeløbet kan ikke forhøjes i forbindelse med ændring af et projekt.
 Stk. 4. Anmodning om ændring af projektet kan ikke godkendes, hvis ændringen betyder, at projektet i sin ændrede form falder uden for formålet med ordningen.
 Stk. 5. Ændringer, der ikke påvirker formålet med det ved tilsagnet godkendte projekt, kan gennemføres uden Fiskeristyrelsens forudgående godkendelse.
 Stk. 6. Stk. 5 gælder ikke, hvis investeringer som følge af ændringen overstiger 50.000 kr., da der i så fald skal indsendes to tilbud, jf. § 5, stk. 2, nr. 2. Bestemmelsen i stk. 5 finder dog anvendelse hvis der vil blive gennemført et udbud efter udbudslovens eller tilbudslovens regler for en eller flere af de udgifter, der er omfattet af projektændringen, jf. § 5, stk. 4.
 Stk. 7. Hvis et gennemført udbud, jf. § 10, stk. 4, medfører en lavere omkostning end anført i ansøgningen om tilsagn, kan der ikke ved en anmodning om ændring af projektet ske omfordeling i budgettet af de frigjorte midler til en anden omkostningsart.
 Stk. 8. Hvis Fiskeristyrelsen har godkendt en anmodning om ændring i strid med stk. 7, inden dokumentation for afholdte udbud er modtaget, jf. § 15, vil godkendelsen blive tilbagekaldt.
 § 14. Forlængelse af projektperioden kan godkendes af Fiskeristyrelsen.
 Stk. 2. Anmodning om forlængelse af projektperioden skal være modtaget i Fiskeristyrelsen senest to måneder før den dato, hvor projektet senest skal være afsluttet.
 Stk. 3. Anmodningen skal indeholde en beskrivelse af årsagen til, at projektet er forsinket, en angivelse af datoen for, hvornår projektet forventes afsluttet, og en begrundet redegørelse for, hvordan projektet kan gennemføres inden for den angivne forlængede periode.
Kapitel 8 Udbetaling af tilskud § 15. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Ansøgningsskemaet til udbetaling af tilskud skal udfyldes og vedlægges 1) alle udgiftsbilag, 2) dokumentation for betaling af udgifterne, og 3) dokumentation for eventuelt afholdte udbud.
 Stk. 2. Anmodning om slutudbetaling skal endvidere være vedlagt en slutrapport.
 Stk. 3. Tilskud kan udbetales i en eller flere rater og en slutudbetaling.
 Stk. 4. Anmodning om slutudbetaling skal være modtaget i Fiskeristyrelsen senest tre måneder efter, at projektet skal være afsluttet.
 Stk. 5. Fiskeristyrelsen kan afvise at behandle en udbetalingsanmodning, hvis bilagene og dokumentationen, som omhandlet i stk. 1, ikke indsendes i overskuelig form, herunder hvis der vedlægges bilag, som ikke er relevante for tilsagnet.
 Stk. 6. Inden slutudbetaling er det en betingelse, at Fiskeristyrelsen har godkendt slutrapporten.
Stk. 7. Alle udgifter skal være afholdt og betalt af tilsagnshaver.
De skal være betalt senest på tidspunktet, hvor udbetalingsanmodningen indsendes.
 § 16. Fiskeristyrelsen overfører tilskuddet til tilsagnshavers NemKonto.
Kapitel 9 Bortfald af tilsagn, tilbagebetaling og nedsættelse af tilskud § 17. Fiskeristyrelsen træffer afgørelse om bortfald af tilsagn og tilbagebetaling af tilskud, hvis tilsagnshaver har afgivet urigtige eller vildledende oplysninger eller har fortiet oplysninger af betydning for sagens afgørelse.
 § 18. Fiskeristyrelsen kan træffe afgørelse om hel eller delvis bortfald af tilsagn, nedsættelse og tilbagebetaling af tilskud, hvis betingelserne i § 9 ikke er overholdt.
 Stk. 2. Afgørelse om en forholdsmæssig reduktion af tilskuddet efter stk. 1, fastlægges i en størrelse, som står i rimeligt forhold til arten, grovheden, varigheden og hyppigheden af overtrædelsen og dens finansielle virkning for EU-budgettet, jf. dog stk. 3, og §§ 19-22.
 Stk. 3. Stk. 2, finder kun anvendelse for overtrædelser, hvor projektet fortsat efter Fiskeristyrelsens vurdering lever op til ordningens formål, da tilsagnet ellers bortfalder.
 Stk. 4. For at fastlægge omfanget af en overtrædelse vurderer Fiskeristyrelsen, hvor stor en del af projektet, som er berørt af overtrædelsen, og der sker kun nedsættelse for den del.
 § 19. Fiskeristyrelsen nedsætter tilskuddet som følger, hvis projektet afsluttes efter datoen for projektets afslutning, som fastsat i tilsagnet, jf. dog § 14:
 1) 0-30 kalenderdage for sen afslutning af projektet medfører 5 pct. nedsættelse.
 2) 31-60 kalenderdage for sen afslutning af projektet medfører 10 pct. nedsættelse.
 3) 61-90 kalenderdage for sen afslutning af projektet medfører 15 pct. nedsættelse.
 4) Mere end 90 kalenderdage for sen afslutning af projektet medfører bortfald af tilsagn og krav om tilbagebetaling af eventuel tidligere udbetalt rate.
 § 20. Fiskeristyrelsen nedsætter slutudbetalingen med 1 pct. pr. kalenderdag ved for sent modtaget anmodning om udbetaling, jf. § 15, stk. 4, til og med den 20. kalenderdag.
 Stk. 2. En forsinkelse på mere end 20 kalenderdage medfører 100 pct. nedsættelse af slutudbetalingen og eventuel bortfald af tilsagn.
 § 21. Ved manglende overholdelse af begge tidsfrister, jf. §§ 19 og 20, vil der kun ske nedsættelse eller bortfald efter § 19.
 § 22. Fiskeristyrelsen annullerer op til 3 % af tilskuddet til projektet, hvis tilsagnshaver ikke opfylder sine forpligtelser til at synliggøre, at projektet er støttet af den Europæiske Hav-, Fiskeri- og Akvakulturfond, og hvis tilsagnshaver ikke har foretaget afhjælpende foranstaltninger.
§ 23. Fiskeristyrelsen kan efter en konkret vurdering træffe afgørelse om bortfald af tilsagn eller foretage en forholdsmæssig nedsættelse af den samlede værdi af de tilskudsberettigede udgifter, der skulle have været i udbud, hvis udbudslovens eller tilbudslovens regler ikke er overholdt.
Nedsættelsen fastlægges i en størrelse som står i rimelig forhold til arten, grovheden, varigheden og hyppigheden af overtrædelsen og dens finansielle virkning for EU-budgettet.
Kapitel 10 Force majeure § 24. Fiskeristyrelsen kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet, og som ikke medfører bortfald af tilsagn og tilbagebetaling eller nedsættelse af tilskud, jf. denne bekendtgørelses kapitel 9.
Stk. 2. Hvis tilsagnshaver ønsker at påberåbe sig force majeure eller andre ekstraordinære omstændigheder, skal dette meddeles Fiskeristyrelsen skriftligt senest 15 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 3. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 11 Kontrol § 25. Fiskeristyrelsen forestår den fysiske og administrative kontrol samt den efterfølgende regnskabskontrol af projekter, der modtager tilskud.
Kapitel 12 Ikrafttræden § 26. Bekendtgørelsen træder i kraft den 12. november 2021.
Fiskeristyrelsen, den 8. november 2021 Nanna Møller / Marie Louise Flach de Neergaard 1) I bekendtgørelsen er der medtaget visse bestemmelser fra Europa-Parlamentets og Rådets forordning (EU) 2021/1139 af 7. juli 2021 om oprettelse af Den Europæiske Hav-, Fiskeri og akvakulturfond og om ændring af forordning (EU) 2017/1004, EU-Tidende 2021, nr.
L247, side 1, Europa-Parlamentets og Rådets forordning (EU) 2021/1060 af 24. juni 2021 om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europiske Hav-, Fiskeri- og Akvakulturfond og om finansielle regler for nævnte fonde og for Asyl- Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, EU-Tidende 2021, nr. 231, side 159, Europa-Parlamentets og Rådets forordning 2013/1380/EU af 11. december 2013 om den fælles fiskeripolitik, ændring af Rådets forordning (EF) nr. 1954/2003 og (EF) nr. 1224/2009 og ophævelse af Rådets forordning (EF) nr. 2371/2002 og (EF) nr. 639/2004 samt Rådets afgørelse 2004/585/EF, som senest ændret ved Europa-Parlamentets og Rådets forordning (EU) 2019/1241 af 20. juni 2019 om bevarelse af fiskeressourcerne og beskyttelse af marine økosystemer ved hjælp af tekniske foranstaltninger, om ændring af Rådets forordning (EF) nr. 2019/2006 og (EF) nr. 1224/2009 og Europa-Parlamentets og Rådets forordning (EU) nr. 1380/2013, (EU) 2016/1139, (EU) 2018/973, (EU) 2019/472 og (EU) 2019/1022 og om ophævelse af Rådets forordning (EF) nr. 894/97, (EF) nr. 850/98, (EF) nr. 2549/2000, (EF) nr. 254/2002, (EF) nr. 812/2004 og (EF) nr. 2187/2005, EU-Tidende 2019, nr.
L 198, side 105, Rådets forordning (EF) 1224/2009 af 20. november 2009 om oprettelse af en kontrolordning for Unionen med henblik på at sikre overholdelse af reglerne i den fælles fiskeripolitik, om ændring af forordning (EF) nr. 847/96, (EF) nr. 2371/2002, (EF) nr. 811/2004, (EF) nr. 768/2005, (EF) nr. 2115/2005, (EF) nr. 2166/2005, (EF) nr. 388/2006, (EF) nr. 509/2007, (EF) nr. 676/2007, (EF) nr. 1098/2007, (EF) nr. 1300/2008, (EF) nr. 1342/2008 og om ophævelse af forordning (EØF) nr. 2847/93, (EF) nr. 1627/94 og (EF) nr. 1966/2006, som senest ændret ved Europa-Parlamentets og Rådets forordning (EU) 2019/1241 af 20. juni 2019 om bevarelse af fiskeressourcerne og beskyttelse af marine økosystemer ved hjælp af tekniske foranstaltninger, om ændring af Rådets forordning (EF) nr. 2019/2006 og (EF) nr. 1224/2009 og Europa-Parlamentets og Rådets forordning (EU) nr. 1380/2013, (EU) 2016/1139, (EU) 2018/973, (EU) 2019/472 og (EU) 2019/1022 og om ophævelse af Rådets forordning (EF) nr. 894/97, (EF) nr. 850/98, (EF) nr. 2549/2000, (EF) nr. 254/2002, (EF) nr. 812/2004 og (EF) nr. 2187/2005, EU-Tidende 2019, nr.
L 198, side 105, og Rådets forordning (EF) 1005/2008 af 29. september 2008 om en EF-ordning, der skal forebygge, afværge og standse ulovligt, urapporteret og ureguleret fiskeri, om ændring af forordning (EØF) nr. 2847/93, (EF) nr. 1936/2001 og (EF) nr. 601/2004 og om ophævelse af forordning (EF) nr. 1093/94 og (EF) nr. 1447/1999, som senest ændret ved Kommissionens forordning (EU) nr. 202/2011 af 1. marts 2011 om ændring af bilag I til Rådets forordning (EF) nr. 1005/2008 for så vidt angår definitionen af fiskevarer og om ændring af Kommissionens forordning (EF) nr. 1010/2009 for så vidt angår skemaer for forhåndsmeddelelser, benchmarks for havneinspektioner og anerkendte fangstdokumentationsordninger, der er vedtaget af regionale fiskeriforvaltningsorganisationer, EU-Tidende 2011, nr.
L 57, side 10. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningernes umiddelbare gyldighed i Danmark.
