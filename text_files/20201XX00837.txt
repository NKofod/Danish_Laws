Skriftlig fremsættelse (12. marts 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge og barselsloven (Forlængelse af den midlertidige periode med ret til sygedagpenge for lønmodtagere, der er i øget risiko ved smitte med covid-19, og for lønmodtagere, der er pårørende til personer, der er i øget risiko ved smitte med covid-19, forlængelse af den midlertidige periode med udvidet ret for arbejdsgiver til refusion og for selvstændige til sygedagpenge som følge af covid-19, forlængelse af den midlertidige periode med ret til dagpenge ved pasning af børn som følge af covid-19 og indførelse af periode, der kan ses bort fra ved vurderingen af, om beskæftigelseskravet for selvstændige er opfyldt) (Lovforslag nr.
L 192) Lovforslaget forlænger tre midlertidige ordninger på syge- og barselsdagpengeområdet, der er indført som følge af covid-19, frem til den 30. juni 2021. Derudover indføres der med lovforslaget en periode, der kan ses helt eller delvis bort fra ved vurderingen af, om beskæftigelseskravet for selvstændiges ret til syge- og barselsdagpenge er opfyldt.
Den ene ordning giver lønmodtagere, der er i øget risiko for et alvorligt sygdomsforløb ved smitte med covid-19, en midlertidig ret til sygedagpenge i perioden.
Det samme gælder for lønmodtagere, der er pårørende til personer i øget risiko.
Den anden ordning giver arbejdsgivere en udvidet ret til refusion fra medarbejderens første fraværsdag.
Det gælder for arbejdsgivere til lønmodtagere, der er smittet eller antaget smittet med covid-19. Ordningen giver også ret til refusion for den periode, hvor lønmodtagere ikke kan passe deres arbejde på grund af en anbefaling fra sundhedsmyndighederne om hjemmeophold på grund af konkrete forhold i forbindelse med covid-19. Selvstændige, der er i samme situationer, har også ret til sygedagpenge fra kommunen fra første fraværsdag.
Den tredje ordning giver forældre til børn, der som følge af et eller flere konkrete covid-19 smittetilfælde i dagtilbud, skole eller institution m.v. hjemsendes i overensstemmelse med sundhedsmyndighedernes anbefalinger, og forældre til børn, der er konstateret smittet med covid-19, ret til dagpenge efter barselsloven.
Det gælder både forældre, som er lønmodtagere og forældre, der er selvstændige.
 Derudover indføres det med lovforslaget, at der ved vurderingen af, om beskæftigelseskravet er opfyldt, kan ses helt eller delvis bort fra perioden fra og med den 1. december 2020 til og med den 30. april 2021, hvor den selvstændige evt. ikke har kunnet drive virksomhed pga. myndighedernes nedlukning af en række erhverv.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Lovforslagets hastende karakter er også årsagen til, at lovforslaget alene har været sendt i høring i perioden den 5. til den 9. marts, og at det ikke har været muligt at sikre vedtagelse af lovforslaget senest 4 uger før den 1. januar eller den 1. juli.
 Det foreslås, at lovforslaget træder i kraft den 31. marts 2021.
 Det vurderes med betydelig usikkerhed, at ændringerne vil medføre offentlige merudgifter på 450 mio. kr. efter skat og tilbageløb i 2021.
 Idet jeg i øvrigt henviser til lovforslaget og bemærkningerne hertil, skal jeg anbefale lovforslaget til Folketingets velvillige behandling.
