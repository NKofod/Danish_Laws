Bekendtgørelse om pristalsreguleret  

 alderdomsopsparing  

 i pengeinstitutter I medfør af § 3 og § 12, stk. 4, i lov om  

 pristalsreguleret alderdomsforsikring og alderdomsopsparing, jf.  

 lovbekendtgørelse nr. 724 af 15. september 1999 og efter aftale med  

 økonomiministeren, fastsættes:
Kapitel 1 Indledning § 1. Indekskontrakter på opsparingsbasis har  

 i tiden 1. april 1957 til og med 24. november 1971 kunnet oprettes i danske  

 banker og sparekasser og i overformynderiet, i det følgende  

 sammenfattende benævnt »pengeinstitutter«.
 Stk. 2. En person kan være interessent i indtil i alt 6  

 indekskontrakter, idet både kontrakter oprettet på  

 opsparingsbasis og kontrakter oprettet på forsikringsbasis medregnes.
§ 2. Indekskontrakter er oprettet ved en  

 indeksaftale mellem interessenten og pengeinstituttet.
En indeksaftale kan  

 omfatte enten én indekskontrakt eller flere i samme kalenderår  

 oprettede indekskontrakter, for så vidt disse har samme aftalte  

 udbetalingsperiode, jf. stk. 3.
 Stk. 2. Indeksaftalen skal have en af Finansministeriet  

 godkendt form.
 Stk. 3. Aftalen skal omfatte dels en indbetalingsperiode, der  

 løber fra oprettelsesåret til udgangen af det kalenderår,  

 i hvilket interessenten fylder 66 år, dels en aftalt udbetalingsperiode  

 på 10-15 år, som regnes fra den 1. dag i måneden efter  

 interessentens fyldte 67. år.
 Stk. 4. Aftaler om oprettelse af indekskontrakter er  

 stempelfri.
§ 3. En i et pengeinstitut oprettet indekskontrakt  

 kan ved overenskomst mellem parterne overflyttes til et andet pengeinstitut  

 omfattet af Lov om banker og sparekasser m.v.
Indekskontrakter, der omfattes  

 af samme indeksaftale, skal overflyttes samtidigt.
 Stk. 2. Et pengeinstitut kan ikke nægte overflytning af  

 indekskontrakter uden påvisning af en særlig interesse ud over  

 den almindelige forretningsmæssige i at bevare indestående  

 så længe som muligt.
Stk. 3. Der gives ved overflytning indeksaftalen  

 påtegning herom, og aftaledokumentet oversendes fra det afgivende til  

 det modtagende pengeinstitut.
Samtidig med overflytning af det på  

 indekskontoen indestående beløb giver det afgivende  

 pengeinstitut alle nødvendige administrative oplysninger til det  

 modtagende pengeinstitut.
Kapitel 2 Grundbeløb, indbetalinger, grundrente § 4. Indekskontrakter, der er oprettet i samme  

 kalenderår, skal alle have samme årlige grundbeløb for  

 udbetalingerne.
§ 5. Grundrenten, der skal anvendes som  

 beregningsgrundlag for ind- og udbetalinger under indekskontrakter, er for  

 kontrakter oprettet i perioden indtil 31. december 1965 3 1/2 pct., og for  

 kontrakter oprettet i perioden 1. januar 1966 til 24. november 1971 4 1/4  

 pct.
Den på tidspunktet for en indekskontrakts oprettelse  

 gældende grundrente skal benyttes som grundrente i forbindelse med  

 denne indekskontrakt i hele kontraktens løbetid, jf. dog stk. 2  

 og stk. 3.
 Stk. 2. De interessenter, der inden den 1. november 1974 har  

 truffet aftale efter de tidligere gældende regler om, at  

 egenudbetalingerne beregnes på basis af en forhøjet fast  

 grundrente på 6 pct. p.a., kan fortsat fastholde denne.
Stk. 3. Efter aftale mellem interessenten og pengeinstituttet  

 truffet før udbetalingernes påbegyndelse kan egenudbetalingerne  

 beregnes på basis af en variabel grundrente, der skal være ens  

 for alle de af aftalen omfattede indekskontrakter.
Rentens højde  

 fastsættes af Finansstyrelsen hvert år i begyndelsen af oktober  

 med virkning for det følgende kalenderår.
Ved fastsættelse  

 af den variable grundrente tages den typiske forrentning af indekskonti som  

 udgangspunkt, idet det tilsigtes at undgå en væsentlig  

 forlængelse eller forkortelse af udbetalingsperioden i forhold til det  

 aftalte.
 Stk. 4. Hvis interessenten på et senere tidspunkt  

 ønsker, at egenudbetalingerne skal beregnes på basis af den  

 variable grundrente, kan der træffes aftale med pengeinstituttet herom.  

 Denne aftale skal også indeholde bestemmelse om, hvorvidt  

 beregningskapitalen fortsat skal benyttes til beregning af  

 egenudbetalingerne, eller saldoen ved overgang til beregning med den variable  

 grundrente skal benyttes.
§ 6. For hver indekskontrakt er størrelsen  

 af en årlig grundindbetaling fastsat i hele kroner.
Den årlige  

 grundindbetaling er beregnet som det beløb, der ved indbetaling den  

 31. december hvert år i indbetalingsperioden for vedkommende  

 indekskontrakt ville berettige til udbetaling af kontraktens  

 grundbeløb den 31. december hvert år derefter i et antal  

 år svarende til den aftalte udbetalingsperiode, når forrentningen  

 i såvel indbetalings- som udbetalingsperioden baseres på  

 kontraktens grundrente.
Stk. 2. Den første årlige indbetaling skulle ske  

 i det kalenderår, hvori kontrakten blev oprettet, og sidste indbetaling  

 skal ske i det kalenderår, hvori interessenten fylder 66 år.
En  

 interessent, der fylder 60 år den 1. juli 1999 eller senere, kan efter  

 lovens § 3 a dog vælge, at udbetalingerne skal begynde fra det  

 fyldte 65. år, og at indbetalingerne på indekskontrakten dermed  

 ligeledes skal ophøre fra det samme tidspunkt.
Indbetalingerne kan  

 helt eller delvis foretages af interessentens arbejdsgiver efter overenskomst  

 mellem interessenten og arbejdsgiveren.
 Stk. 3. Den årlige indbetaling erlægges med et  

 beløb svarende til grundindbetalingen gange forholdet mellem den for  

 indbetalingsåret gældende pristalsregulerede ydelse, jf.  

 § 18, og det for vedkommende indekskontrakt fastsatte grundbeløb.
Stk. 4. Den årlige indbetaling efter stk. 3 kan  

 forhøjes med et beløb svarende til størrelsen af  

 eventuelle bidrag til Arbejdsmarkedsfonden, som pengeinstitutterne efter  

 § 11, stk. 5, i lov om en arbejdsmarkedsfond skal indeholde i  

 indbetalinger foretaget af en arbejdsgiver.
Indbetalingen kan dog ikke  

 forhøjes med mere, end hvad der svarer til arbejdmarkedsbidraget af  

 den for den enkelte kontrakt fastsatte indbetaling.
Stk. 5. Den i et kalenderår forfaldne årlige  

 indbetaling kan indbetales i årets løb, men forfalder til samlet  

 betaling den 31. december.
Retten til indekstillæg bevares ved  

 indbetaling senest 1 år efter forfaldstidspunktet.
 § 7. De under en indeksaftale foretagne  

 indbetalinger indsættes på en indekskonto, som pengeinstituttet  

 opretter i interessentens navn.
 Stk. 2. Indekskontoen forrentes til enhver tid med den for  

 vedkommende pengeinstitut gældende højeste indlånsrente,  

 eventuelt med tillæg af en overrente.
§ 8. Interessenten kan ikke overdrage,  

 pantsætte eller på anden måde råde over rettighederne  

 efter en indekskontrakt.
Rettighederne kan ikke gøres til genstand for  

 retsforfølgning fra kreditorers side.
Kommer interessenten under  

 konkurs, finder dog reglen i forsikringsaftalelovens § 117 tilsvarende  

 anvendelse.
Kapitel 3 Uopfyldte indekskontrakter § 9. En indekskontrakt er uopfyldt, når en  

 indbetaling ikke er foretaget senest 1 år efter forfaldstidspunktet,  

 jf. § 6, stk. 5. De under en uopfyldt indekskontrakt  

 henstående beløb kan forblive indestående i  

 pengeinstituttet til fortsat forrentning og udbetaling i henhold til aftalen.  

 Den uopfyldte kontrakt medregnes i det i § 1, stk. 2, nævnte  

 antal indekskontrakter.
Meddelelse om manglende opfyldelse skal gives  

 skriftligt til kontohaverne.
En uopfyldt indekskontrakt kan ikke have konto  

 fælles med indekskontrakter, der er opfyldte.
Til en konto for  

 uopfyldte indekskontrakter kan der ikke foretages nye indbetalinger.
 Stk. 2. En indekskontrakt betragtes som opfyldt, indtil det  

 konstateres, at indbetalingsbetingelserne ikke er overholdt.
 Stk. 3. En indekskontrakt betragtes som opfyldt, selv om den  

 årlige indbetaling efter § 6 reduceres med bidrag til  

 Arbejdsmarkedsfonden, jf. § 6, stk. 4.
Kapitel 4 Udbetalinger § 10. Pr. den første dag i måneden  

 efter interessentens fyldte 67. år (»opgørelsesdagen«)  

 opgøres for hver indekskonto en »beregningskapital«.
For en  

 interessent, som efter lovens § 3 a har valgt, at udbetalingerne skal  

 begynde fra det fyldte 65. år, er opgørelsesdagen den  

 første dag i måneden efter interessentens fyldte 65. år.  

 Beregningskapitalen andrager summen af:
1)	det på indekskontoen pr. forfaldsdagen for sidste indbetaling  

 indestående beløb, 2)	indbetalingsrestancer pr. den i nr. 1 nævnte forfaldsdag, og 3)	rentetilskrivning til de i nr. 1 og 2 anførte beløb i  

 tiden mellem forfaldsdagen og opgørelsesdagen, idet renten er den for  

 indekskontrakter gældende rente efter § 7, stk. 2.
Stk. 2. Efter indførelse af Lov om realrenteafgift og  

 Lov om beskatning af visse pensionskapitaler m.v. beregner Finansstyrelsen  

 for alle kontrakter en tilnærmet friholdelsesværdi pr. 31.  

 december 1982 udtrykt i procent af beregningskapitalen.
Denne beregnes med  

 samme procent for alle kontrakter oprettet af personer, der har samme alder.  

 På basis af denne beregnes et tilnærmet beskatningsbeløb,  

 som indgår i fastlæggelsen af de faktorer, der anvendes ved  

 beregningen af egenudbetalingerne.
Stk. 3. Det tilnærmede beskatningsbeløb anvendes  

 kun ved de nævnte beregninger.
Den faktiske beregning og træk af  

 skat sker efter de herom gældende regler.
 Stk. 4. På grundlag af den i stk. 1 og 2  

 nævnte opgørelse beregnes størrelsen af de gennem hele  

 udbetalingsperioden lige store månedlige egenudbetalinger, der kan  

 tilkomme interessenten den 1. i hver måned, dersom beregningskapitalen  

 - forrentet med grundrenten, jf. § 5, stk. 1 og 2, eller med den  

 variable grundrente, jf. § 5, stk. 3, - afvikles over den aftalte  

 udbetalingsperiode.
 Stk. 5. Udbetalingerne reguleres en gang om året, hver  

 den 1. januar, med virkning for det følgende kalenderår  

 afhængig af beskatningens og den variable rentes størrelse.
 § 11. Udbetalinger efter en indeksaftale forfalder  

 den første ekspeditionsdag i hver måned af udbetalingsperioden,  

 første gang i måneden efter interessentens fyldte 67. år.  

 For interessenter, som efter lovens § 3 a har valgt udbetaling fra det  

 fyldte 65. år, forfalder første udbetaling den første  

 ekspeditionsdag i måneden efter interessentens fyldte 65. år.  

 Påbegyndelse af udbetalingerne kan udskydes efter bestemmelserne i  

 § 13.
 Stk. 2. De månedlige udbetalinger til interessenter, der  

 ikke er berettiget til at modtage indekstillæg, skal være lig med  

 de månedlige egenudbetalinger.
 Stk. 3. De månedlige udbetalinger efter en indeksaftale,  

 der berettiger til indekstillæg, udgør den månedlige  

 egenudbetaling forhøjet med et for hver indekskontrakt beregnet  

 månedligt indekstillæg, jf. § 17. Den månedlige  

 udbetaling skal dog for hver indekskontrakt mindst beløbe sig til den  

 månedlige pristalsregulerede ydelse for vedkommende kalenderår,  

 jf. § 18.
 § 12. Pengeinstitutterne bemyndiges til en  

 ekspeditionsdag før udbetalingsdagen hver måned på  

 Finansstyrelsens løbende konto i Danmarks Nationalbank at hæve  

 det beløb, der er nødvendigt til dækning af udbetalingen  

 af indekstillæggene.
 Stk. 2. Pengeinstitutterne skal månedsvis indberette de  

 beløb, som hvert institut har hævet efter stk. 1, til  

 Finansstyrelsen.
§ 13. De månedlige udbetalinger - omfattende  

 egenudbetalinger og indekstillæg - til en interessent, der ved udgangen  

 af måneden forud for 67 års fødselsdagen er i restance med  

 indbetalinger efter en opfyldt indeksaftale, udskydes til samlet udbetaling i  

 den 2. måned efter, at restancen rettidigt er afviklet.
Tilsvarende  

 gælder for interessenter, som efter lovens § 3 a har valgt  

 udbetaling fra det fyldte 65. år, og som ved udgangen af måneden  

 forud for 65 års fødselsdagen er i restance med sine  

 indbetalinger.
Stk. 2. Hvis interessenten ikke senest i måneden forud  

 for den måned, hvori interessenten fylder 67 år, i vedkommende  

 pengeinstitut har forevist dels personnummerbevis, dels folkepensionsbevis  

 eller anden bevislighed for berettigelse til at oppebære dansk  

 folkepension, udskydes udbetaling af indekstillæg til samlet udbetaling  

 i den 2. måned efter, at nævnte bevisligheder er tilvejebragt.  

 Tilsvarende gælder for interessenter, som efter lovens § 3 a har  

 valgt udbetaling fra det fyldte 65. år, hvis interessenten ikke senest  

 i måneden forud for den måned, hvori interessenten fylder 65  

 år har forevist den i stk.1 nævnte dokumentation.
De af staten  

 tilbageholdte indekstillæg forrentes ikke i udskydelsesperioden.  

 Ligestillet med dansk folkepension er pension, der udbetales efter Nordisk  

 konvention om social tryghed af 5. marts 1981.
 Stk. 3. Tilskrevne renter af udskudte egenudbetalinger  

 forbliver indestående på indekskontoen til forlængelse af  

 udbetalingsperioden.
 Stk. 4. Interessenter, der mister retten til at oppebære  

 dansk folkepension, er pligtige at give vedkommende pengeinstitut meddelelse  

 herom.
 § 14. Forrentes en indekskonto i dele af  

 udbetalingsperioden med en højere rente end den, der er lagt til grund  

 ved beregning af egenudbetalingerne, jf. § 19, stk. 3,  

 medfører det en forlængelse af udbetalingsperioden.
 Stk. 2. Forrentes indekskontoen i dele af ind- eller  

 udbetalingsperioden med en rente, der er utilstrækkelig til at sikre  

 månedlig udbetaling efter reglerne i § 10 gennem hele den aftalte  

 udbetalingsperiode, vil udbetalingsperioden blive afkortet.
§ 15. De månedlige udbetalinger under en  

 indeksaftale fortsætter, indtil indekskontoens indestående er  

 opbrugt.
Ydelse af indekstillæg til opfyldte indekskontrakter  

 fortsætter, så længe der fra indekskontoen efter  

 tilførelse af indekstillæg kan ske udbetaling af fuld  

 månedlig pristalreguleret ydelse.
Dog bortfalder retten til  

 indekstillæg altid samtidig med, at interessentens ret til at  

 oppebære dansk folkepension ophører.
Kapitel 5 Indekstillæg og pristalsreguleret ydelse § 16. Indekstillæg udredes af staten under  

 forudsætning af, at interessenten på udbetalingernes  

 forfaldstidspunkter er berettiget til at oppebære dansk folkepension,  

 og i øvrigt opfylder de i loven og nærværende  

 bekendtgørelse angivne betingelser.
Ligestillet med dansk folkepension  

 er pension, der udbetales efter Nordisk konvention om social tryghed af 5.  

 marts 1981.
 § 17. Det af staten ydede månedlige  

 indekstillæg er ens for alle måneder i et kalenderår for  

 alle indekskontrakter, der er oprettet i et givet kalenderår af  

 personer med samme fødselsår.
 Stk. 2. Indekstillægget beregnes på grundlag af  

 den i § 5, stk. 2, i lov om pristalsreguleret aldersdomsforsikring  

 og alderdomsopsparing nævnte, til det 67. år opsatte, livsvarige  

 livrente, idet det ved beregningen forudsættes, at forsikringen tegnes  

 på interessentens fødselsdag i oprettelsesåret, at  

 forsikringen tegnes med helårig præmie, at udbetaling af  

 livrenten sker fra interessentens 67 års fødselsdag i  

 forudbetalte månedlige rater, og at forsikringen tegnes af en mand.
Stk. 3. Det beløb, hvormed den månedlige  

 pristalsregulerede ydelse, jf. § 18, i et bestemt kalenderår  

 overstiger den månedlige ydelse eksklusive bonus, hvortil en livrente  

 som ovenfor vil berettige, udgør det månedlige  

 indekstillæg for vedkommende kalenderår.
Dersom den  

 månedlige pristalsregulerede ydelse ikke overstiger nævnte  

 månedlige ydelse eksklusive bonus, ydes der intet indekstillæg.
 Stk. 4. Retten til indekstillæg bevares i uændret  

 omfang, uanset om den årlige indbetaling efter § 6 reduceres med  

 bidrag til Arbejdsmarkedsfonden, jf. § 6, stk. 4. Den årlige  

 indbetaling på en indekskontrakt kan dog højst reduceres med et  

 beløb, der svarer til arbejdsmarkedsbidraget af den for kontrakten  

 fastsatte indbetaling.
 § 18. Den månedlige pristalsregulerede  

 ydelse udgør 1/12 af den årlige pristalsregulerede ydelse, som i  

 hvert kalenderår udgør 500 kr. gange forholdet mellem  

 reguleringspristallet pr. juli i det foregående kalenderår og  

 reguleringspristallet pr. juli 1956.
 Stk. 2. Ved beregning af den årlige pristalsregulerede  

 ydelse anvendes et simpelt gennemsnit af det af Danmarks Statistik  

 offentliggjorte forbrugerprisindeks for månederne maj, juni og juli med  

 basis 1980. Det hertil svarende pristal pr. juli 1956 fastsættes til  

 25,8. Beløbet afrundes til hele kroner, idet ørebeløb  

 under 50 nedrundes til nærmeste hele kronebeløb, medens  

 ørebeløb på 50 og derover forhøjes til  

 nærmeste hele kronebeløb.
 Stk. 3. Hvis interessentens indbetalinger reduceres med bidrag  

 til Arbejdsmarkedsfonden, jf. § 17, stk. 4, kan ydelsen  

 nedsættes tilsvarende.
§ 19. Finansstyrelsen giver primo oktober  

 måned hvert år i Statstidende meddelelse om 1)	den i det efterfølgende kalenderår gældende  

 årlige pristalsregulerede ydelse, og 2)	de månedlige indekstillæg, staten i samme  

 efterfølgende kalenderår yder på indekskontrakter.
Kapitel 6 Ophævelse § 20. Ønsker interessenten et efter en  

 indekskontrakt indestående beløb udbetalt fra indekskontoen  

 tidligere end hjemlet ved indekskontrakten, må denne ophæves.
En  

 indekskontrakt kan ophæves af interessenten under iagttagelse af det  

 varsel, der gælder for vedkommende pengeinstituts indlån på  

 længste opsigelse.
En indekskontrakt skal dog altid kunne ophæves  

 med 12 måneders varsel.
En indeksaftale, der omfatter en  

 indekskontrakt, som ophæves, må påtegnes om den skete  

 ophævelse.
 Stk. 2. Et pengeinstitut kan ikke ensidigt ophæve en  

 indekskontrakt.
Stk. 3. En indekskontrakt ophæves altid ved  

 interessentens død.
Det på indekskontoen indestående  

 beløb tilfalder dødsboet.
 Stk. 4. Ved ophævelse af anden årsag end  

 død bortfalder interessentens ret til den eventuelt i de sidste 5  

 år tilskrevne overrente, jf. § 7, stk. 2.
Kapitel 7 Administration, regnskabsaflæggelse og  

 revision § 21. Administrationen af lov om pristalsreguleret  

 alderdomsforsikring og alderdomsopsparing varetages af Finansstyrelsen.  

 Finansstyrelsens afgørelser efter loven kan indbringes for  

 Finansministeriet.
§ 22. Revisionen af pengeinstitutternes  

 administration af ordningen om pristalsreguleret alderdomsopsparing i  

 pengeinstitutter udføres af de af det pågældende  

 pengeinstituts valgte revisorer.
I pengeinstitutter med intern revision  

 udføres revisionsarbejdet i samarbejde med den interne revision i  

 overensstemmelse med de til enhver tid gældende regler for revision af  

 pengeinstitutter.
§ 23. Revisionen foretages i overensstemmelse med  

 god revisionsskik.
Ved revisionen kontrolleres, at 1)	pengeinstituttet har etableret forretningsgange og  

 regnskabssystemer, der sikrer, at ordningen administreres efter  

 gældende regler, 2)	forretningsgangene efterleves, 3)	de gældende regler for ordningen er overholdt, og 4)	afregningen med staten er sket korrekt og rettidigt, jf. § 12,  

 stk. 2, og i overensstemmelse med de bogførte  

 beløb.
§ 24. Revisionen kan udføres ved  

 stikprøvevise undersøgelser.
Revisionens omfang afhænger  

 af pengeinstituttets administrative struktur og forretningsgange, herunder  

 den interne kontrol og andre forhold af betydning for administrationen af  

 ordningen samt antallet af indekskontrakter og disses  

 beløbsmæssige størrelse.
§ 25. Pengeinstituttet skal give revisor de  

 oplysninger, som må anses for at være af betydning for revisionen  

 af ordningen.
Pengeinstituttet skal give revisor adgang til at foretage de  

 undersøgelser, denne finder nødvendige, og skal sørge  

 for, at revisor får de oplysninger og den bistand, som revisor anser  

 for nødvendig for udførelsen af sit hverv.
§ 26. Pengeinstitutterne afgiver en  

 ledelseserklæring efter udgangen af hvert kalenderår og inden 1.  

 juni i det følgende kalenderår.
Erklæringen udformes i  

 overensstemmelse med bilag 1 til denne bekendtgørelse og skal  

 indeholde en opgørelse over 1)	antallet af de ved årets udgang bestående  

 indekskontrakter, 2)	det samlede på indekskonti ved årets udgang  

 indestående beløb, og 3)	det samlede beløb, som staten har ydet i form af  

 indekstillæg i kalenderåret.
 Stk. 2. De under stk. 1, nr. 1 og 2, nævnte  

 oplysninger specificeres med hensyn til opfyldte og uopfyldte  

 indekskontrakter.
 Stk. 3. For pengeinstitutter, der er medlem af  

 Finansrådet, leveres indberetningerne i samlet form.
§ 27. Pengeinstitutternes erklæringer efter  

 § 26 forsynes med revisors erklæring om, at ordningen er revideret  

 i overensstemmelse med reglerne i §§ 22-25. Revisors påtegning  

 skal udformes i overensstemmelse med Erhvervs- og Selskabsstyrelsens  

 bekendtgørelse nr. 90 af 22. februar 1996 om statsautoriserede og  

 registrerede revisorers erklæringer m.v.  

 (erklæringsbekendtgørelsen), jf. bilag 1 til denne  

 bekendtgørelse.
Forbehold og supplerende oplysninger skal fremgå  

 af erklæringen.
Stk. 2. Revisor påser, at det pågældende  

 pengeinstituts erklæring indeholder de fornødne oplysninger om,  

 hvilken ordning og hvilket pengeinstitut, den vedrører, samt hvilken  

 periode, den vedrører.
Endvidere påses det, at erklæringen  

 indeholder de oplysninger, der er nævnt i § 26, stk. 1 og 2,  

 at oplysningerne er korrekte, og at erklæringen er forsynet med  

 datering og underskrift fra pengeinstituttets direktion/administration.  

 Såfremt der er forhold, der giver anledning til bemærkninger over  

 for Finansstyrelsen, skal revisor påse, at disse bemærkninger er  

 indeholdt i direktionens/administrationens erklæring.
 § 28. Bliver revisor opmærksom på  

 lovovertrædelser eller tilsidesættelser af forskrifter af  

 væsentlig betydning i forbindelse med ordningens forvaltning eller de i  

 § 27 nævnte forhold, påhviler det revisor at anmode  

 pengeinstituttet om inden 3 uger at give Finansstyrelsen meddelelse herom.  

 Oplysninger om disse forhold, herunder at revisor har fremsat den  

 nævnte anmodning til pengeinstituttet, skal fremgå af  

 revisionserklæringen efter § 27, stk. 1.
Kapitel 8 Kontrol § 29. Finansstyrelsen udøver tilsyn med  

 ordningens administration i det omfang, det skønnes  

 påkrævet.
Pengeinstitutterne skal efter anmodning give  

 Finansstyrelsen adgang til at foretage de undersøgelser, styrelsen  

 finder nødvendige, og skal sørge for, at Finansstyrelsen  

 får de oplysninger og den bistand, styrelsen finder  

 påkrævet for udførelsen af tilsynet.
Kapitel 9 Ikrafttræden § 30. Bekendtgørelsen træder i kraft  

 den 13. november 2000.
 Stk. 2. Bestemmelserne i §§ 22-29 har virkning for  

 revisionen af pengeinstitutternes administration i kalenderåret 2000 og  

 fremover.
 Stk. 3. Bekendtgørelse nr. 896 af 31. oktober 1994 om  

 pristalsreguleret alderdomsopsparing i pengeinstitutter ophæves.
Finansministeriet, den 25. oktober  

 2000 Mogens Lykketoft /Hans Henrik H. Østergaard Bilag 1 Ledelses- og revisionserklæringer efter bekendtgørelsens §§  

 26 og 27 Erklæringerne indsendes efter udgangen af hvert  

 kalenderår og inden 1. juni i det følgende kalenderår til  

 Finansstyrelsen, Landgreven 4, 1301 København K Erklæring fra pengeinstituttets ledelse Vi skal hermed afgive erklæring efter § 26 i  

 bekendtgørelse nr. 960 af 25. oktober 2000 om pristalsreguleret  

 alderdomsopsparing i pengeinstitutter (i det følgende benævnt  

 bekendtgørelsen).
Baggrunden for erklæringen Efter bekendtgørelsen skal (pengeinstituttets navn)  

 etablere administrative kontrolsystemer, herunder forretningsgange og  

 regnskabssystemer, bogholderi og øvrig økonomiregistrering med  

 henblik på at sikre, at bestemmelserne i bekendtgørelsens §§  

 23-25 kan efterleves af (pengeinstituttets navn).
Erklæring (Pengeinstituttets navn) har etableret de administrative  

 kontrolsystemer, herunder forretningsgange og regnskabssystemer, bogholderi  

 og øvrigt økonomiregistrering, der er nødvendig for, at  

 bestemmelserne i bekendtgørelsens § 23-25 kan efterleves.
(Pengeinstituttets navn) havde pr. 31. december 2xxx en  

 bestand på xx indekskontrakter, hvoraf de xx indekskontrakter ikke var  

 opfyldte.
Det samlede beløb, som indestod på pengeinstituttets  

 indekskonti udgjorde xx kr., hvoraf xx kr. vedrørte uopfyldte  

 indekskontrakter.
Staten har i perioden 1. januar 2xxx til 31. december 2xxx  

 ydet et samlet beløb i form af indekstillæg på xx kr.
, den (dato) (Pengeinstitut) (Underskrift for pengeinstituttets ledelse) Revisionserklæring Som revisor for (pengeinstituttets navn) skal vi hermed  

 afgive erklæring efter § 27 i bekendtgørelse nr. 960 af 25.  

 oktober 2000 om pristalsreguleret alderdomsopsparing i pengeinstitutter (i  

 det følgende benævnt bekendtgørelsen).
Baggrunden for erklæringen Erklæringen er udarbejdet i henhold til  

 bekendtgørelsens § 27 og må ikke anvendes til andre formål  

 end dette.
Det udførte arbejde Vi har foretaget en gennemgang af (pengeinstituttets navn)  

 s administrative kontrolsystemer, herunder af (pengeinstituttets navn) s  

 forretningsgange og regnskabssystemer, bogholderi og øvrig  

 økonomiregistrering med henblik på derigennem at bestemme,  

 hvorvidt disse i nødvendigt og tilstrækkeligt omfang sikrer, at  

 bestemmelserne i bekendtgørelsens §§ 23-25 kan efterleves af  

 (pengeinstituttets navn).
 Vor gennemgang er tilrettelagt således, at  

 hovedvægten er lagt på de dele af registreringssystemerne, inden  

 for hvilke risikoen for eventuelle væsentlige fejl må anses for  

 at være størst.
 Vor gennemgang er udført ved stikprøver.
Vi har endvidere gennemgået grundlaget for ledelsens  

 oplysninger om bestand af opfyldte og uopfyldte indekskontrakter,  

 beløbsmæssig størrelse og statens samlede tilskud i form  

 af indekstillæg efter bekendtgørelsen i perioden 1. januar 2xxx  

 til 31. december 2xxx.
Vi har herunder konstateret, at (pengeinstituttets  

 navn) pr. 31. december 2xxx havde en bestand på xx indekskontrakter med  

 et samlet beløb på i alt xx kr., og at staten i perioden har  

 ydet et samlet tilskud i form af indekstillæg på i alt xx kr.
Forbehold - - - - Supplerende oplysninger - - - - Konklusion Vor gennemgang giver ikke anledning til  

 bemærkninger.
