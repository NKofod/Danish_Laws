Skriftlig fremsættelse (28. marts  

 2001) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 inkassovirksomhed. (Undtagelse af visse former for inkassovirksomhed fra  

 lovens regler om autorisation og godkendelse af personale mv.).
(Lovforslag nr.
L 208).
 Lov om inkassovirksomhed (inkassoloven) trådte i  

 kraft i 1997. Formålet med loven er at sikre, at privat  

 inkassovirksomhed udøves på en rimelig og forsvarlig måde.  

 Inkassovirksomhed indtager en særlig stilling i forhold til andre  

 erhvervsgrene, fordi der typisk udøves funktioner, som for skyldneren  

 og andre umiddelbart kan minde om eller forveksles med opgaver, der varetages  

 af fogederne.
Loven indeholder dels "formelle" regler om  

 autorisation, godkendelse af personale, sikkerhedsstillelse, oprettelse af  

 særlige klientkonti mv., dels nogle "materielle" regler om  

 god inkassoskik, herunder regler om fremgangsmåden ved henvendelser til  

 skyldnere og ved tilbagetagelse af løsøre.
Lovens  

 autorisationsordning gør det muligt på forhånd at vurdere,  

 om indehaveren af inkassobureauet mv. kan forventes at ville udøve  

 virksomheden forsvarligt og i overensstemmelse med god inkassoskik.
Inkassoloven omfatter som udgangspunkt enhver form for  

 erhvervsmæssig inddrivelse af fordringer for andre.
Offentlige  

 myndigheders og auktionslederes fordringsinddrivelser er dog helt undtaget  

 fra loven, og lovens "formelle" regler gælder ikke for  

 inkassovirksomhed, der udøves af advokater som led i selvstændig  

 advokatvirksomhed eller af pengeinstitutter.
Endvidere kan inkassovirksomhed,  

 der udøves af andre, der er undergivet offentligt tilsyn, undtages fra  

 disse regler efter justitsministerens nærmere bestemmelse.
Inddrivelse af egne fordringer   egeninkasso - er ikke  

 omfattet af inkassoloven.
Det skyldes, at det ville være for  

 vidtgående at kræve, at en erhvervsdrivende skal have  

 autorisation til at inddrive sine egne fordringer, og at lovens materielle  

 regler om god inkassoskik mv. må forventes i et vist omfang at få  

 afsmittende virkning på vurderingen af, om en erhvervsdrivende handler  

 i overensstemmelse med markedsføringslovens regler om god  

 markedsføringsskik.
 De praktiske erfaringer med anvendelse af loven har vist,  

 at der findes former for inkassovirksomhed, som er omfattet af reguleringen,  

 men hvor det ud fra de ovennævnte hensyn, som loven bygger på,  

 ikke er noget væsentligt reelt behov for at stille krav om  

 forudgående autorisation mv., selv om den pågældende  

 inkassovirksomhed ikke er undergivet andet offentligt tilsyn.
Det drejer sig om tilfælde, hvor inkassovirksomheden  

 alene udøves for egne medlemmer mv., og i forhold til skyldnere  

 fremstår med en sådan "intern" karakter, at de  

 funktioner, der udøves, ikke i samme omfang som ellers kan minde om  

 eller forveksles med opgaver, der varetages af fogederne.
I sådanne  

 tilfælde er det reelle behov for forudgående autorisation mv.  

 væsentligt mindre, og det kan i så fald forekomme  

 uforholdsmæssigt byrdefuldt at stille krav herom.
 På denne baggrund foreslås det, at  

 justitsministerens hjemmel til at undtage visse former for inkassovirksomhed  

 fra lovens "formelle" regler om autorisation, godkendelse af  

 personale mv. udvides, således at justitsministeren kan bestemme, at  

 også inkassovirksomhed, der ikke er undergivet offentligt tilsyn, i  

 særlige tilfælde kan undtages fra de nævnte regler.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
