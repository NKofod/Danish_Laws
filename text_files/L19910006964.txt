Konventionen, om hvilken lov der skal anvendes på kontraktlige  

 forpligtelser (IP-konventionen), der den 19. juni 1980 i Rom blev åbnet for  

 undertegnelse for medlemsstaterne i De Europæiske Fællesskaber, er i sin  

 helhed offentliggjort i De Europæiske Fællesskabers Tidende nr.
L 266 af 9.  

 oktober 1980.
Konventionen af 10. april 1984 vedrørende Grækenlands tiltrædelse af  

 IP-konventionen er offentliggjort i De Europæiske Fællesskabers Tidende nr.
L  

 146 af 31. marts 1984.
 Danmarks ratifikationsinstrumenter vedrørende IP-konventionen og  

 konventionen vedrørende Grækenlands tiltrædelse blev henholdsvis den 7.  

 januar 1986 og den 3. juli 1986 deponeret hos Generalsekretæren for Rådet for  

 De Europæiske Fællesskaber.
 IP-konventionens bestemmelser er gennemført i Danmark ved lov nr. 188 af  

 9. maj 1984. For Grønlands og Færøernes vedkommende er denne lov sat i kraft  

 ved henholdsvis kgl. anordning nr. 413 af 13. september 1985 og kgl.  

 anordning nr. 361 af 30. maj 1986.
 Med virkning fra den 1. april 1991 trådte IP-konventionen samt  

 konventionen vedrørende Grækenlands tiltrædelse i kraft mellem de nedennævnte  

 lande, der hidtil har ratificeret konventionerne:
 Belgien, Danmark, Frankrig, Grækenland, Italien, Luxembourg, Det forenede  

 Kongerige Storbritannien og Nordirland og Forbundsrepublikken Tyskland.
 Luxembourg og Forbundsrepublikken Tyskland har taget forbehold overfor  

 artikel 7 stk. 1.
 Det forenede Kongerige Storbritannien og Nordirland har taget forbehold  

 overfor artiklerne 7 stk. 1 og 10 stk. 1, e.
 Danmark har den 25. juli 1986 i henhold til artikel 27 stk. 2, a erklæret  

 konventionen gældende for Færøerne.
