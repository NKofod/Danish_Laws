Skriftlig fremsættelse (27. april 2005) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af straffeloven (Skærpelse af straffen for uagtsomt manddrab og  

 uagtsom  

 betydelig legemsbeskadigelse i forbindelse med særligt hensynsløs kørsel).
(Lovforslag nr.
L 161).
 Formålet med lovforslaget er at opnå en skærpelse af  

 straffen for uagtsomt manddrab og uagtsom betydelig legemsbeskadigelse, der  

 sker i forbindelse med særligt hensynsløs kørsel.
I retspraksis er der et forskelligt udgangspunkt for  

 strafudmålingen afhængigt af, om der er tale om uagtsomt manddrab i  

 forbindelse  

 med spirituskørsel eller uagtsomt manddrab i forbindelse med særligt  

 hensynsløs  

 kørsel.
Som udgangspunkt bliver spiritusbilisterne straffet hårdest.
Justitsministeriet finder, at udgangspunktet for  

 strafudmålingen ved uagtsomt manddrab forårsaget af henholdsvis  

 spirituskørsel  

 og særligt hensynsløs kørsel fremover bør være ens.
Det samme gælder med  

 hensyn  

 til straffen for uagtsom betydelig legemsbeskadigelse.
Det foreslås på denne baggrund at ændre straffelovens  

 bestemmelser om uagtsomt manddrab  

 (straffelovens § 241) og uagtsom betydelig legemsbeskadigelse  

 (straffelovens § 249), således at det fremhæves, at det ved strafudmålingen  

 skal anses som en særligt skærpende omstændighed, at forholdet er begået i  

 forbindelse med spirituskørsel eller særligt hensynsløs kørsel.
Det  

 forudsættes  

 herved, at uagtsomt manddrab eller betydelig legemsbeskadigelse, der sker i  

 forbindelse med særligt hensynsløs kørsel, fremover straffes lige så strengt  

 som uagtsomt manddrab eller betydelig legemsbeskadigelse i forbindelse med  

 spirituskørsel.
Med lovforslaget forudsættes det således, at der i  

 retspraksis sker en forhøjelse af strafudmålingsniveauet i sager om uagtsomt  

 manddrab i forbindelse med særligt hensynsløs kørsel, således at straffen for  

 uagtsomt manddrab ved særligt hensynsløs kørsel, der i normaltilfældene i dag  

 som udgangspunkt straffes med 6-8 måneders fængsel, forhøjes til som  

 udgangspunkt fængsel i 10-12 måneder.
Det svarer til retspraksis ved uagtsomt  

 manddrab, der sker i forbindelse med spirituskørsel.
 Det bør understreges, at fastsættelse af straffen fortsat  

 vil bero på domstolenes konkrete vurdering i det enkelte tilfælde af samtlige  

 sagens  

 omstændigheder, og det angivne strafniveau kan således fraviges i op- eller  

 nedadgående retning, hvis der i den konkrete sag foreligger andre skærpende  

 eller formildende omstændigheder.
 En skærpende omstændighed, som medfører, at forholdet skal  

 bedømmes strengere end i normaltilfældene, kan f.eks. være, at gerningsmanden  

 tidligere er straffet for spirituskørsel eller særligt hensynsløs kørsel.
 Det vil også kunne være en skærpende omstændighed, hvis  

 gerningsmanden tidligere er straffet for anden risikobetonet kørsel, som har  

 medført betinget eller ubetinget frakendelse af førerretten, og som har været  

 udtryk for betydelig uansvarlighed som fører af et motorkøretøj.
Det forudsættes, at tilfælde, hvor der i forbindelse med den  

 særligt hensynsløse kørsel har foreligget en kombination af flere grove  

 overtrædelser af færdselsloven, bedømmes strengt.
Det kan f.eks. være  

 tilfælde,  

 hvor der er tale om betydelig uansvarlig kørsel over en længere strækning med  

 både betydelige hastighedsoverskridelser og kørsel over for rødt lys eller  

 kørsel venstre om helleanlæg i områder med mange trafikanter.
I sådanne  

 tilfælde bør straffene ligge væsentligt over normalniveauet på de ovenfor  

 angivne 10-12 måneders fængsel.
Det forudsættes, at forhøjelsen af strafudmålingsniveauet i  

 sager om uagtsomt manddrab i forbindelse med særligt hensynsløs kørsel slår  

 igennem i de tilfælde, der er omfattet af færdselslovens bestemmelse om  

 særligt  

 hensynsløs kørsel.
Det kan f.eks. være ved betydelige  

 hastighedsovertrædelser,  

 kørsel venstre om helleanlæg eller over for rødt lys i områder med mange  

 fodgængere og andre trafikanter eller ved væddeløbskørsel.
Lovforslaget tilsigter endvidere en tilsvarende  

 forholdsmæssig forhøjelse i sager om uagtsom betydelig legemsbeskadigelse,  

 der  

 sker i forbindelse med særligt hensynsløs kørsel.
Det forudsættes således, at  

 uagtsom betydelig legemsbeskadigelse ved særligt hensynsløs kørsel efter  

 lovændringen i normaltilfældene straffes på samme måde som uagtsom betydelig  

 legemsbeskadigelse, der sker i forbindelse med spirituskørsel.
 Idet jeg i øvrigt henviser til lovforslaget og de ledsagende  

 bemærkninger, skal jeg herved anbefale forslaget til Det Høje Tings  

 velvillige  

 behandling.
