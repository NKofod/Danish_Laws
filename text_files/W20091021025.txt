Offererstatningslovens § 18  krav om tilbagebetaling af udbetalt erstatning/godtgørelse, nævnets j.nr. 08-520-11297 N.j.nr. 08-520-11297 Skadevolder blev dømt for at have sparket ansøger i maven og trukket hende bagover i håret.
Ansøger blev tilkendt 10.720 kr. i godtgørelse for svie og smerte.
Beløbet var et retskrav, da skadevolder bestred både erstatningspligten og kravets størrelse.
Ansøger søgte om tilkendelse af beløbet fra nævnet.
Nævnet tilkendte herefter ansøger 10.720 kr. som bestemt ved dommen.
En måned senere fik nævnet oplyst fra politiet, at skadevolder allerede inden nævnets afgørelse havde betalt beløbet til ansøger.
Som svar på nævnets høring herom svarede ansøger, at hun var i god tro ved modtagelsen af beløbet fra nævnet.
Nævnet besluttede at kræve beløbet tilbagebetalt.
Nævnet lagde vægt på, at ansøger på tidspunktet for ansøgningen til nævnet allerede havde modtaget det af retten tilkendte beløb fra skadevolder.
Nævnet lagde videre vægt på, at nævnet ved modtagelsen af ansøgningen havde gjort hende opmærksom på, at hvis man som ansøger hos nævnet modtager erstatning fra skadevolder eller andre, har man pligt til straks at underrette nævnet herom.
Afgørelsen blev truffet efter offererstatningslovens § 18, stk. 1, samt på baggrund af almindelige forvaltningsretlige principper om ændring og tilbagekaldelse af afgørelser samt om tilbagebetaling.
