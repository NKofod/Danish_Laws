Bekendtgørelse om import af visse plastkøkkenartikler med oprindelse i eller afsendt fra Kina og Hongkong1) I medfør af § 49, stk. 1, § 50, samt § 60, stk. 3, i lov om fødevarer, jf. lovbekendtgørelse nr. 46 af 11. januar 2017, fastsættes efter bemyndigelse i henhold til § 7, nr. 3 i bekendtgørelse nr. 777 af 19. juni 2017 om Fødevarestyrelsens opgaver og beføjelser:
Omfang og definitioner § 1. Bekendtgørelsen fastsætter de særlige betingelser og nærmere procedurer for import af plastkøkkenartikler af polyamid eller melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina.
 § 2. I denne bekendtgørelse gælder definitionerne i forordning (EU) nr. 284/2011 om fastsættelse af særlige betingelser og nærmere procedurer for import af plastkøkkenartikler af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina.
 Stk. 2. Endvidere forstås ved:
 1) »lot«: et givent antal af en plastkøkkenartikel eller sæt af plastkøkkenartikler med et korresponderende referencenummer eller kode m.v., der svarer til beskrivelsen i den ledsagende erklæring, jf. bilaget til den i stk. 1 nævnte forordning.
 2) »importør«: en person eller virksomhed, som importerer fødevarekontaktmaterialer, og som har modtaget bekræftelse på, at aktiviteten er registreret hos fødevarekontrolenheden, hvis dette er foreskrevet, jf. § 23 i bekendtgørelse om autorisation og registrering af fødevarevirksomheder m.v.
 3) »samhandelsområde«: er defineret i Bekendtgørelse om indførsel af fødevarer med særlige restriktioner og om straffebestemmelser for overtrædelse af diverse EU-retsakter.
Indgangssteder og forhåndsanmeldelse § 3. Alle sendinger skal ved import til Danmark føres ind via et af de indgangssteder, der henvises til i linket i bilaget.
Stk. 2. Importøren skal forhåndsanmelde ankomsten af hver sending til fødevarekontrolenheden ved det indgangssted, hvor køkkenartiklerne indføres, jf. stk. 1. Forhåndsanmeldelsen skal være indgangsstedet i hænde senest 48 timer inden partiets fysiske ankomst til samhandelsområdet.
De 48 timer beregnes fra modtagelsen af anmeldelsen inden for Fødevarestyrelsens normale åbningstid.
Ansøgning om videre transport § 4. Sendinger, som er udtaget til identitets- og fysisk kontrol, og hvis frigivelse afventer analyseresultaterne, må kun videresendes fra indgangsstedet til bestemmelsesvirksomheden efter forudgående tilladelse fra fødevarekontrolenheden.
Stk. 2. Den videre transport skal ske i transportmidler m.v., som er forseglet af fødevarekontrolenheden.
Forseglingen må kun brydes efter anvisning fra fødevarekontrolenheden ved bestemmelsesvirksomheden.
Manglende overholdelse § 5. Sendinger, der er ulovlige i henhold til den i § 2, stk. 1 nævnte forordning, skal behandles i henhold til reglerne i artikel 19 i forordning (EF) nr. 882/2004 om offentlig kontrol med henblik på verifikation af, at foderstof- og fødevarelovgivningen samt dyresundheds- og dyrevelfærdsbestemmelserne overholdes.
 Stk. 2. Omkostninger i forbindelse med beslaglæggelse, returnering eller destruktion af visse plastkøkkenartikler med oprindelse i eller afsendt fra Kina og Hongkong påhviler importøren.
Straffebestemmelser § 6. Med bøde straffes den, der overtræder § 3, stk. 1, eller stk. 2, første eller andet pkt., eller § 4, i denne bekendtgørelse.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller groft uagtsomt, og hvis der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. Medmindre højere straf er forskyldt efter den øvrige lovgivning straffes med bøde den, der overtræder følgende bestemmelser i Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenartikler af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina:
 1) Artikel 3, nr. 1 eller 3.
 2) Artikel 4.
 3) Artikel 8.
Ikrafttrædelsesbestemmelser § 8. Bekendtgørelsen træder i kraft den 1. juli 2017.
 Stk. 2. Samtidig ophæves bekendtgørelse nr. 345 af 18. april 2012 om indførsel af visse plastkøkkenartikler med oprindelse i eller afsendt fra Kina og Hongkong.
Fødevarestyrelsen, den 22. juni 2017 Esben Egede Rasmussen / Erik Engelst Bilag Indgangssteder for kontrol af køkkenartikler af polyamid eller melamin med oprindelse i eller afsendt fra Kina og Hongkong Indgangssteder findes under afsnittet: »Liste over kontrolsteder, jf. forordning (EU) nr. 284/2011 (plastkøkkenartikler fra Kina og Hongkong)« via dette link:
http://www.foedevarestyrelsen.dk/Leksikon/Sider/Udpegede-indgangssteder---ikke-animalske-foedevarer.aspx 1) I bekendtgørelsen er der medtaget visse bestemmelser fra Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenartikler af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina, EU-Tidende 2011, nr.
L 77, s. 2529. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af denne bestemmelse i bekendtgørelsen er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
