 Landsskatteretskendelse af 17. maj 2002 vedr. montering af  

 nyt varmeanlæg.
 A A/S klager for indkomståret 1999 over, at de stedlige  

 skattemyndigheder ikke har godkendt fradrag for nettoudgift afholdt i  

 forbindelse med installering af fjernvarmeanlæg, 509.102 kr.
Det fremgår af sagen, at selskabet i forbindelse med  

 installering af fjernvarmeanlæg har haft en udgift på 760.918 kr. eksklusiv  

 tilslutningsafgift på 67.958 kr.
Selskabet har modtaget et tilskud på 251.816  

 kr. fra Energistyrelsen, og nettoudgiften på 509.102 kr. er herefter  

 fratrukket  

 som en driftsudgift.
Udgiften omfatter nedtagning af det eksisterende  

 lavtryksdampanlæg samt opsætning af nyt fjernvarmeanlæg.
Det er til sagen oplyst, at ovennævnte selskab i 1950 erhvervede  

 den omhandlede ejendom, samt at lavtryksdampanlægget har fungeret, siden  

 ejendommen blev anskaffet.
Der har således været tale om en udskiftning af et  

 lavtryksdampanlæg, som efter det oplyste var slidt ned og derfor blev fjernet  

 helt.
Den nye installation har haft til formål at opvarme ejendommen, som  

 anvendes til industrivirksomhed særligt med henblik på fremstilling af  

 møbler.  

 Installationen indgår ikke i produktionsprocessen.
 Selskabet har efter det oplyste ikke fratrukket  

 vedligeholdelsesudgifter på lavtryksdampanlægget udover en udgift på 85.000  

 kr.  

 i 1993.
Skatteafdelingen har ikke godkendt fradrag for nettoudgiften  

 afholdt i forbindelse med installering af fjernvarmeanlæg.
Skatteafdelingen  

 har  

 anført, at statsskattelovens § 6 e giver adgang til fradrag for udgifter  

 anvendt til vedligeholdelse af den skattepligtiges ejendele, og  

 ordlyden  

 giver ifølge Skatteafdelingen således ikke støtte for, at bestemmelsen kan  

 omfatte udskiftning af det tidligere lavtryksdampanlæg med et  

 fjernvarmeanlæg.  

 Skatteafdelingen har endvidere anført, at der heller ikke findes at kunne  

 godkendes fradrag som følge af praksis om opsat vedligeholdelse.
Udgiften kan  

 ifølge Skatteafdelingen afskrives efter afskrivningslovens regler, hvorfor  

 der  

 er godkendt fradrag for afskrivning med 25.455 kr.
 Selskabets repræsentant har påstået skatteansættelsen nedsat med  

 509.102 kr.
Til støtte for påstanden har repræsentanten bl.a. anført, at  

 statsskattelovens § 6 e om opsat vedligeholdelse af den skattepligtiges  

 ejendele tillige omfatter udgift afholdt i forbindelse med udskiftning af  

 lavtryksdampanlæg fra 1950 til et nutidigt anlæg og ikke bare udskiftning af  

 bygningsbestanddele, såsom tag og vinduer.
Denne opfattelse underbygges af  

 Ligningsvejledningen fra 1999, afsnit E.C.4.2., 1. afsnit, 3. punktum, hvori  

 der er anført følgende:
 Endvidere vil udskiftning af en installation skulle behandles  

 efter de almindelige regler om vedligeholdelse/forbedring af fast ejendom,  

 ligesom udgifter til ombygning eller forbedring af en installation på linie  

 med  

 udgifter til ombygning eller forbedring af bygning i øvrigt afskrives  

 særskilt  

 efter AL § 18, stk. 1, og berettiger til straksfradrag efter AL § 18, stk.  

 2.
 Selskabets repræsentant har i øvrigt henvist til meddelelse fra  

 Landsskatteretten 1939.179 og Landsskatterettens kendelse af 24. februar 1993  

 offentliggjort i TfS 1993.482. Efter selskabets opfattelse kan den af  

 Skatteafdelingen henviste Landsskatteretskendelse af 20. januar 1994,  

 offentliggjort i TfS 1994.340, ikke anvendes som sammenligningsgrundlag, idet  

 der i den nu påklagede sag er tale om en 100 % afskrivningsberettiget  

 bygning.
 Landsskatteretten  

 bemærker  

  

 , at der med hjemmel i statsskattelovens § 6, stk. 1, litra e, kan  

 fradrages for hvad der er anvendt til blot vedligeholdelse af de af den  

 skattepligtiges ejendele, hvis udbytte beregnes som indkomst.
 Efter de foreliggende oplysninger, herunder at  

 lavtryksdampanlægget har fungeret siden anskaffelsen af ejendommen i 1950,  

 finder Landsskatteretten ikke grundlag for at tilsidesætte selskabets  

 oplysninger om, at anlægget i 1999 var teknisk forældet og nedslidt, samt at  

 en  

 istandsættelse af anlægget formentlig ville give problemer rent teknisk og  

 betyde en højere udgift end udgiften til udskiftning af lavtryksdampanlægget  

 med et fjernvarmeanlæg.
 Der er efter Landsskatterettens opfattelse endvidere ikke  

 grundlag for at antage, at der ved installeringen af fjernvarmeanlægget  

 foreligger nogen forbedring i forhold til tilstanden i 1950. Den skete  

 udskiftning anses af retten derfor for en nutidig løsning.
 Retten bemærker endvidere, at sondringen mellem  

 bygningsbestanddele og installationer efter den nye afskrivningslov ikke har  

 betydning, når installationen udelukkende tjener fuldt  

 afskrivningsberettigede  

 bygninger, jf. afskrivningslovens § 14.
 Landsskatteretten finder med tiltrædelse af Told- og  

 Skattestyrelsen herefter, at nettoudgiften afholdt i forbindelse med  

 installering af fjernvarmeanlæg på 509.102 kr. kan godkendes som en  

 fradragsberettiget udgift, jf. statsskattelovens § 6, stk. 1, litra a og e.
 Den påklagede afgørelse vil være at ændre i overensstemmelse  

 hermed, og som følge af fradragsretten for udgiften på 509.102 kr., skal der  

 ikke foretages afskrivning i henhold til afskrivningsloven som ansat af  

 Skatteafdelingen, hvorfor indkomsten i alt nedsættes med 509.102 kr.  

 fratrukket  

 det ansatte afskrivningsbeløb på 25.455 eller i alt 483.647 kr.
