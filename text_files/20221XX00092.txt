Skriftlig fremsættelse (6. oktober 2022) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse (Kommunal mulighed for etablering af nulemissionszoner i afgrænsede byområder, indførelse af absolut kumulation for overtrædelser af miljøzonereguleringen m.v.) (Lovforslag nr.
L 41) For at nå målsætningen om, at der i 2030 skal være 1 mio. grønne biler på vejene er det centralt, at grønne biler prioriteres i byernes planlægning.
Regeringen ønsker at give alle landets kommunalbestyrelser mulighed for at beslutte at etablere nulemissionszoner i afgrænsede byområder, hvor der som udgangspunkt kun må befinde sig køretøjer, der ikke udleder luftforurenende emissioner eller CO2 ved kørsel.
Med nulemissionszoner i afgrænsede byområder vil kommunerne kunne mindske den lokale støj- og luftforurening, bidrage til at nå kommunens klimamål og fremme grøn mobilitet.
Lovforslaget er en udmøntning af dele af Aftale om Miljøinitiativer i grønne byer og en hovedstad i udvikling, som regeringen indgik med Socialistisk Folkeparti, Radikale Venstre og Enhedslisten den 14. september 2021.
Med lovforslaget foreslås endvidere ændringer i den gældende miljøzoneregulering.
Det foreslås bl.a. at ændre på reglerne for sanktioner for overtrædelse af miljøzonereguleringen, som konstateres ved digital kontrol, således at der kun kan udstedes ét bødeforelæg pr. uge, frem for ét pr. døgn.
Hertil foreslås det, at der for overtrædelser af miljøzonereguleringen indføres et princip om absolut kumulation.
Dette vil medføre, at bødens samlede størrelse i tilfælde med flere overtrædelser af miljøzonereguleringen som det klare udgangspunkt ikke vil kunne nedsættes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
