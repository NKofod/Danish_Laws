 I medfør af § 34 i lov om statens fremskaffelse af jord og udlån til  

 jordbrugsmæssige formål m.m., jf. lovbekendtgørelse nr. 61 af 14. februar  

 1983, fastsættes:
 § 1.  Landbrugsministeren nedsætter en  

 jordbrugskommission for hver af landets amtskommuner, dog således, at der  

 nedsættes en kommission for området, der udgøres af Københavns, Frederiksborg  

 og Roskilde amtskommuner.
 § 2.  En jordbrugskommission består af en af  

 landbrugsministeren blandt jordlovsudvalgets stedlige medlemmer udnævnt  

 formand samt af to medlemmer med bopæl inden for kommissionsområdet, der  

 udnævnes af landbrugsministeren efter indstilling fra henholdsvis De danske  

 Landboforeninger og Danske Husmandsforeninger.
Stk. 2.  Landbrugsministeren kan supplere kommissionen  

 med en eller flere viceformænd til bistand for formanden og som hans  

 stedfortræder ved behandlingen af visse sagskategorier inden for  

 kommissionsområdet eller dele deraf.
Viceformanden deltager i behandlingen af  

 sager efter lov om jordfordeling mellem landejendomme, jf. stk. 5, når  

 jordfordelingsplanen omfatter arealer, der er helt eller delvis beliggende  

 inden for hans område.
Stk. 3.  For hvert kommissionsområde udnævner  

 landbrugsministeren efter forhandling med Dansk Erhvervsgartnerforening en  

 gartnerikyndig, som tiltræder kommissionen ved behandlingen af sager om  

 gartnerier.
For hvert kommissionsområde udnævner landbrugsministeren ifølge §  

 1 i lov om arbejderboliger på landet efter forhandling med  

 Spceialarbejderforbundet i Danmark en med arbejderboliger på landet kyndig  

 landarbejder, som tiltræder kommissionen ved behandlingen af sager efter lov  

 om arbejderboliger på landet.
 Stk. 4.  For hvert kommissionsområde udnævner  

 landbrugsministeren en eller flere grundforbedringskyndige som tilforordnet  

 kommissionen ved behandlingen af sager efter lov om grundforbedringslån og  

 lov om tilskud til dræning og vanding.
 Stk. 5.  Landbrugsministeren beskikker ifølge § 1 i lov  

 om jordfordeling mellem landejendomme en byretsdommer og en realkreditkyndig,  

 som tiltræder kommissionen ved afsigelse af kendelser efter lovens §§ 2-7.  

 Byretsdommeren overtager formandskabet i kommissionen.
 Stk. 6.  Landbrugsministeren kan supplere kommissionen  

 med anden sagkyndig bistand ved behandlingen af bestemte sager eller typer af  

 sager.
 Stk. 7.  Som stedfortræder for formanden og  

 viceformanden ved disses forfald ved behandling af sager i henhold til §§ 2-7  

 i lov om jordfordeling fungerer henholdsvis formanden og viceformanden for en  

 anden jordbrugskommission henholdsvis en anden del af et kommissionsområde  

 efter Jordbrugsdirektoratets bestemmelse.
 § 3.  Jordbrugskommissionerne varetager de opgaver,  

 som er pålagt dem i henhold til lov om støtte til modernisering af  

 jordbrugsbedrifter, lov om arbejderboliger på landet, lov om jordfordeling  

 mellem landejendomme, lov om grundforbedringslån og lov om tilskud til  

 dræning og vanding.
 Stk. 2.  Jordbrugskommissionerne bistår  

 landbrugsministeren, Jordbrugsdirektoratet og Kongeriget Danmarks Hypotekbank  

 og Finansforvaltning ved administrationen af lov om statens fremskaffelse af  

 jord og udlån til jordbrugsmæssige formål m.m., statshusmandslovgivningen og  

 lov om udlån til yngre jordbrugere.
 Stk. 3.  Jordbrugskommissionerne bistår  

 landbrugsministeren og Jordbrugsdirektoratet ved administrationen af  

 jordfondens arealbesiddelser.
 Stk. 4.  Jordbrugskommissionerne bistår  

 landbrugsministeren og jordlovsudvalget ved administrationen af lov om  

 landbrugsejendomme.
 Stk. 5.  Jordbrugskommissionerne yder efter anmodning  

 praktisk bistand ved de i stk. 2-4 nævnte myndigheders administration af  

 lovgivning under Landbrugsministeriets område.
 § 4.  Formanden eller hans stedfortræder, jf. § 2,  

 stk. 2, tilrettelægger kommissionens arbejde og foranstalter herunder  

 afholdelse af de for kommissionens arbejde nødvendige møder og besigtigelser.
 § 5.  Jordbrugskommissionernes funktionsperiode er 4  

 år, begyndende den 1. april 1987.
 § 6.  Bekendtgørelsen træder i kraft den 1. januar  

 1988.
 Stk. 2.  Samtidig ophæves bekendtgørelse nr. 81 af 25.  

 februar 1983 om jordbrugskommissioner, som ændret senest ved bekendtgørelse  

 nr. 551 af 11. december 1985.
