Skriftlig fremsættelse (14. november 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. (Et nyt dagpengesystem for fremtidens arbejdsmarked) (Lovforslag nr.
L 88) Lovforslaget udmønter Aftale om et nyt dagpengesystem for fremtidens arbejdsmarked, som regeringen (Venstre, Det konservative Folkeparti og Liberal Alliance) har indgået med Socialdemokratiet og Dansk Folkeparti den 18. maj 2017.
 Aftale om et nyt dagpengesystem for fremtidens arbejdsmarked bygger direkte på anbefalingerne fra arbejdsgruppen for selvstændige i dagpengesystemet.
Formålet med lovforslaget er at gennemføre en række justeringer af dagpengesystemet, så det bliver mere moderne og fleksibelt, og kan håndtere nye, skiftende og sammensatte beskæftigelsesformer.
Samtidig er der brug for et mere enkelt og klart regelsæt, som giver større vished og forudsigelighed om rettigheder for de selvstændige og atypiske beskæftigede.
Dagpengesystemet skal i højere grad baseres på objektive, registerbaserede og kontrollerbare oplysninger.
Yderligere er der et behov for at harmonisere reglerne for lønmodtagere og selvstændige erhvervsdrivende.
Samtidig skal dagpengesystemet understøtte og tilskynde til, at borgerne vender tilbage i beskæftigelse uanset hvilken beskæftigelsesform, der er tale om.
 Lovforslagets hovedpunkter er følgende:
  Fokus på aktiviteten fremfor personens status som enten lønmodtager eller selvstændig erhvervsdrivende.
  Dagpenge optjenes ved en summering af al A- og B-indkomst og overskud i selvstændig virksomhed.
  Dagpengesatsen beregnes ved en summering af al A- og B-indkomst og overskud i selvstændig virksomhed.
  Definitioner på hoved- og bibeskæftigelse baseres på objektive kriterier fremfor et skøn.
  Det bliver nemmere at ophøre med selvstændig virksomhed fx ved:
  Afmelding på virk.dk og fremvisning af et ophørsbevis.
  Tro og love-erklæring om ophør hvis det ikke er muligt at fremvise et ophørsbevis.
  Konsekvensændringer af efterlønsordningen som følge af ovenstående.
Det skønnes, at det samlede lovforslag vil medføre merudgifter for det offentlige (før skat og tilbageløb, inkl.
IT-udgifter i STAR) på 1,0 mio. kr. i 2017, 6,2 mio. kr. i 2018, 19,6 mio. kr. i 2019, 30,5 mio. kr. i 2020, 32,7 mio. kr. i 2021 og 34,4 mio. kr. fuldt indfaset i 2025, jf. tabel 1. Heraf vil staten samlet set have merudgifter på 1,0 mio. kr. i 2017, 4,3 mio. kr. i 2018, 15,0 mio. kr. i 2019, 22,9 mio. kr. i 2020, 25,0 mio. kr. i 2021 og 26,5 mio. kr. fuldt indfaset i 2025, og kommunerne vil samlet set have merudgifter på 1,8 mio. kr. i 2018, 4,6 mio. kr. i 2019, 7,6 mio. kr. i 2020, 7,7 mio. kr. i 2021 og 7,8 mio. kr. fuldt indfaset i 2025.
 Det foreslås, at lovforslaget træder i kraft 1. oktober 2018. Det foreslås dog, at B-indkomst, der er lønmodtagerbeskæftigelse, og som ikke kan indberettes til eIndkomst, allerede fra 1. januar 2018 kan indgå i indtægtsgrundlaget til optjening af ret til dagpenge og satsberegning.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
