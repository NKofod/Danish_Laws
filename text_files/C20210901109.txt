Cirkulære om aftale om aflønning af tjenestemandsansatte præster Generelle bemærkninger Skatteministeriet, Medarbejder- og Kompetencestyrelsen og Akademikerne har den 5. januar 2021 i forlængelse af overenskomstforhandlingerne i 2018 indgået vedlagte aftale om et nyt lønsystem for tjenestemandsansatte præster i folkekirken.
 Det nye lønsystem trådte i kraft den 1. oktober 2012 og indebærer, at alle nyansættelser fra dette tidspunkt sker i henhold til denne aftale.
Allerede ansatte præster i lønramme 16/31 kan fra den 1. oktober 2012 vælge at overgå til det nye lønsystem pr. en 1. april eller 1. oktober eller i forbindelse med stillingsskift.
Overgang til det nye lønsystem er frivillig dog således, at overgang sker senest pr. 1. oktober 2022.
Allerede ansatte præster i lønramme 16/31, som ikke overgår til det nye lønsystem, fortsætter med de eksisterende lønvilkår på det hidtidige lønsystem indtil overgang.
Fra den 1. oktober 2012 er ansatte på det hidtidige lønsystem dog ikke længere omfattet af lokallønsordningen, men hidtil ydede varige og midlertidige tillæg fortsætter som en personlig ordning for de pågældende ansatte.
Midlertidige tillæg kan ikke forlænges, ligesom der ikke kan aftales nye varige og midlertidige tillæg af lokallønsordningen.
Der kan lokalt aftales engangsvederlag uden puljebegrænsning.
 Præster i lønramme 34 og 35 er overgået til det nye lønsystem pr. 1. oktober 2012.
 For allerede ansatte skal den samlede, faste løn ved overgangen til det nye lønsystem mindst svare til den samlede faste løn forud for overgangen.
Mens rådighedstillæg for præster videreføres i det nye lønsystem, finder præstetillægget ikke anvendelse i det nye lønsystem.
Præstetillægget indgår imidlertid i beregningen af et eventuelt personligt kvalifikationstillæg (udligningstillæg) ved overgang til det nye lønsystem.
Cirkulærebemærkninger, der relaterer sig til en enkelt bestemmelse, er opført som bemærkning til denne bestemmelse.
Andre bemærkninger er opført forrest i cirkulæret under Generelle bemærkninger.
Placeringen af cirkulærebemærkningerne har dog ikke betydning for bemærkningernes retlige status.
Ikrafttræden Cirkulæret træder i kraft den 14. januar 2021 og har virkning fra den 1. juli 2020. Samtidig ophæves Finansministeriets cirkulære af 10. november 2011 om aftale om et nyt lønsystem for tjenestemandsansatte præster i folkekirken (Perst. nr. 059-11).
Skatteministeriet, Medarbejder- og Kompetencestyrelsen, den 14. januar 2021 Martin Strandby Nielsen Bilag Aftale om aflønning af tjenestemandsansatte præster i folkekirken - Kapitel. 1. Aftalens område § 1. Dækningsområde Aftalen gælder for tjenestemænd, der er ansat som præst i folkekirken.
 Cirkulærebemærkning til § 1, stk. 1.
 Provster og biskopper er ikke omfattet af aftalen.
 Stk. 2. Bestemmelserne i aftalen supplerer og erstatter bestemmelserne i lønjusteringsaftalen, klassificeringsaftaler, rammeaftalen om nye lønsystemer og andre lønaftaler.
Kapitel. 2. Løn- og pensionsbestemmelser § 2. Lønsystemet mv.
 Lønsystemet er etableret i henhold til rammeaftale af 31. oktober 2019 om nye lønsystemer (Medst. nr. 075-19). Hvor intet andet er nævnt i nærværende aftale, gælder bestemmelserne i den til enhver tid gældende rammeaftale om nye lønsystemer.
 Stk. 2. Lønsystemet består af en basisløn, jf. §§ 3-5 og en tillægsdel jf. §§ 6-7 Tillægsdelen omfatter centralt aftalte tillæg samt mulighed for lokalt at aftale funktionstillæg, kvalifikationstillæg og engangsvederlag.
§ 3. Basislønninger Bestemmelserne i §§ 4-5 træder i stedet for hidtil gældende klassificeringsaftaler vedrørende stillinger som præst i lønramme 16/31 (34) og vedrørende særskilt klassificerede stillinger i lønramme 35 i folkekirken.
 Stk. 2. Alle basislønninger og tillæg er anført for normal fuldtidsbeskæftigelse og er angivet i årligt grundbeløb (niveau 31. marts 2012).
§ 4. Løngrupper 1 og 2. Stillinger som præst Løngruppe 1 og 2 omfatter almindelige stillinger som præst.
 Stk. 2. Basislønnen i løngruppe 1 er anciennitetsbestemt og udgør følgende årlige beløb:
 1. trin (2 årigt)    285.240 kr.
 2. trin (1 årigt)    307.417 kr.
 3. trin (1 årigt)    327.643 kr.
 4. trin -    347.571 kr.
 Lønanciennitet beregnes i henhold til aftale af 23. december 2005 mellem Kirkeministeriet og Den danske Præsteforening om lønanciennitet for præster, der ansættes i en tjenestemandsstilling i folkekirken.
 Cirkulærebemærkninger til § 4, stk. 2:
 Basislønforløbet i løngruppe 1 svarer til lønforløbet for akademikere omfattet af AC-overenskomstens § 4, stk. 2.
 Stk. 3. Løngruppe 2 omfatter ansatte, som efter konkret vurdering oprykkes fra løngruppe 1 samt stillinger, der indplaceres i løngruppe 2.
 Basislønnen i løngruppe 2 udgør 413.269 kr. årligt.
§ 5. Løngruppe 3. Særskilte stillinger i folkekirken Der kan oprettes særskilte stillinger, hvor stillingsindholdet kvalifikations- og funktionsmæssigt ligger klart over niveauet for almindelige stillinger som præst.
Indplacering på sats I eller II sker på grundlag af en vurdering af stillingens indhold og ansvarsområde herunder de krav, der stilles til stillingsindehaverens kvalifikationer.
 Basislønnen i løngruppe 3 udgør følgende årlige beløb:
 Sats I   441.027 kr.
 Sats II   471.781 kr.
Stk. 2. Følgende stillinger indplaceres i Løngruppe 3, trin 1 a) Stillinger som uddannelseskonsulent.
 Stk. 3. Såfremt ordningen med uddannelseskonsulenter bortfalder, eller hvis en uddannelseskonsulent fratræder stillingen som uddannelseskonsulent, aflønnes vedkommende med samme løn, som før indplaceringen i Løngruppe 3.
Stk. 4. Følgende stillinger indplaceres i Løngruppe 3, trin 2 a) Stillinger som 1. præst (ikke provst) ved domkirkerne b) Stillinger som døvepræst c) Stillinger som landsdelspræst for hørehæmmede d) Stillinger som koordinerende arresthus- eller fængselspræst e) Stillinger som ledende beredskabspræst samt f) Stillinger som ledende sygehuspræst § 6. Centralt aftalte tillæg Til ansatte i løngruppe 1 ydes rådighedstillæg i henhold til cirkulæreskrivelse af 14. oktober 1971 om rådighedstillæg til præster.
 Stk. 2. Til ansatte i løngruppe 2 ydes rådighedstillæg i henhold til Kirkeministeriets skrivelse af 17. december 1973 om rådighedstillæg til de præster, der aflønnes i lønramme 34.
 Stk. 3. Til præster i løngruppe 3, sats I og II, kan der efter konkret aftale ydes rådighedstillæg i det omfang stillingen omfattes af den almindelige rådighedsforpligtelse for præster.
 Stk. 4. Til præster omfattet af § 5, stk. 2 og 3, ydes rådighedstillæg i det omfang, det følger af aftalen af 30. oktober 2020 mellem Medarbejder- og Kompetencestyrelsen og Akademikerne.
§ 7. Lokalt aftalte tillæg For ansatte i løngruppe 1 og 2 kan der lokalt aftales funktionstillæg, kvalifikationstillæg og engangsvederlag i henhold til rammeaftalen om nye lønsystemer.
 Stk. 2. Tilsvarende gælder for ansatte i løngruppe 3, idet de ansatte i løngruppe 3 dog er omfattet af §§ 5 og 6 i aftalen om chefløn (for tiden Modst. nr. 059-19).
§ 8. Pension Ansatte i løngruppe 1-3 er omfattet af § 6 i aftale af 19. december 2003 om pensionsforhold for tjenestemandsgrupper o.lign i forbindelse med nye lønsystemer, jf.
Finansministeriets cirkulære af 15. marts 2007 (Perst. nr. 032-07).
 Cirkulærebemærkning til § 8, stk. 1:
 Der henvises til bilag 1 for en oversigt over den pensionsmæssige indplacering for præster på det nye lønsystem.
Stk. 2. I det omfang der er aftalt pensionsgivende tillæg, indbetaler ansættelsesmyndigheden pensionsbidraget til PFA Pension.
For præster, der på tidspunktet for nærværende aftales ikrafttræden fik indbetalt pensionsbidrag til Velliv, indbetaler ansættelsesmyndigheden fortsat pensionsbidraget til Velliv.
Af pensionsbidraget anses 1/3 for at være den ansattes egetbidrag.
Lønspecifikationen skal indeholde oplysninger herom.
 Stk. 3. Den supplerende pensionsordning er omfattet af bestemmelserne i Finansministeriets cirkulære af 4. februar 2015 om aftale om pensionsbidrag af tillæg til tjenestemænd o.l.
Stk. 4. Der indbetales pensionsbidrag af præsters rådighedstillæg i henhold til aftale af 23. april 2002 mellem Finansministeriet og Akademikernes Centralorganisation.
Ansættelsesmyndigheden indbetaler pensionsbidraget til den supplerende pensionsordning, jf. § 8, stk. 2.
Stk. 5. Det kan lokalt aftales, at der indbetales pensionsbidrag af tillæg ydet i henhold til § 7. I givet fald aftales det med hvilken pensionsbidragsprocent, der skal indbetales pensionsbidrag af tillægget.
Ansættelsesmyndigheden indbetaler pensionsbidraget til den supplerende pensionsordning, jf. § 8, stk. 2.
 Cirkulærebemærkning til § 8, stk. 5:
 Der henvises til overgangsbestemmelserne i § 9, stk.5 og 6 for så vidt angår videreførelse af pensionsbidrag af tillæg ved overgang til det nye lønsystem.
§ 9. Overgangsordning Overgang til det nye lønsystem er indtil den 1. oktober 2022 frivillig for ansatte i lønramme 16/31, der er ansat før den 1. oktober 2012. Ansatte i lønramme 34 og 35 overgik til det nye lønsystem pr. den 1. oktober 2012.
Stk. 2. Allerede ansatte i lønramme 16/31 kan vælge at overgå til det nye lønsystem pr. den 1. april eller den 1. oktober hvert år eller i forbindelse med stillingsskift.
Overgang til det nye lønsystem sker herudover i forbindelse med, at der lokalt aftales tillæg til en ansat i henhold til § 7.
 Cirkulærebemærkning til § 9, stk. 2.
For ansatte på det hidtidige lønsystem kan der med virkning fra den 1. oktober 2012 ikke ydes nye tillæg af lokallønpuljen, ligesom midlertidige tillæg ikke kan forlænges.
Der kan dog lokalt aftales engangsvederlag uden puljebegrænsning.
 Stk. 3. Ansatte i lønramme 16/31, der overgår til det nye lønsystem, indplaceres i løngruppe 1, jf. stk. 4. Ansatte i lønramme 34 overgår til løngruppe 2. Ansatte i lønramme 35 overgår til løngruppe 3, sats I.
Stk. 4. Ansatte i lønramme 16/31 indplaceres på det løntrin i basislønskalaen, som er lig med eller nærmest højere i forhold til den hidtidige samlede faste løn, ekskl. eventuelle varige tillæg, som videreføres i det nye lønsystem.
Oprykning til næste basisløntrin sker for ansatte, der indplaceres på 1.trin, efter 2 år og for ansatte, der indplaceres på 2. eller 3. trin, efter 1 år, jf. § 4, stk. 2.
Stk. 5. For allerede ansatte skal den samlede, faste løn ved overgangen til det nye lønsystem mindst svare til den samlede faste løn forud for overgangen.
Såfremt ansatte ved overgang til det nye lønsystem jf. stk. 3 og 4 opnår en løn inklusiv eventuelle varige tillæg, der aftales i forbindelse med overgangen, som er lavere end den hidtidige faste løn inklusiv faste tillæg, som ikke videreføres, udlignes forskellen med et personligt kvalifikationstillæg.
Tillægget er pensionsgivende i det omfang, tillægget erstatter hidtidige pensionsgivende faste tillæg.
Stk. 6. Hidtidige midlertidige tillæg indgår ikke i beregningen af den faste løn ved overgang til det nye lønsystem jf. stk. 5., men opretholdes som midlertidige tillæg i den aftalte periode.
Tillæg er pensionsgivende i den udstrækning, det fremgår af den konkrete tillægsaftale.
Stk. 7. Bestemmelserne i stk. 1-6 gælder også for ansatte, der genindtræder i samme eller en tilsvarende stilling efter tjenestefrihed.
Ved indplacering i forbindelse med genindtræden tages der hensyn til eventuel yderligere anciennitet, der måtte være optjent under tjenestefriheden.
Stk. 8. En ansat, som fratræder sin stilling efter at være overgået til det nye lønsystem, vil ved genindtræden i samme eller tilsvarende stilling blive indplaceret på det anciennitetstrin i basislønskalaen, hvor vedkommende var placeret umiddelbart forud for sin fratræden og med samme anciennitet.
Hertil lægges yderligere anciennitet, som måtte være optjent i den mellemliggende periode.
 Stk. 9. Ansatte, der ikke er overgået til det nye lønsystem i henhold til stk. 1-3, aflønnes fortsat efter det hidtidige lønsystem, dog jf. bestemmelserne i § 10.
 Cirkulærebemærkning til § 9, stk. 9.
For ansatte på det hidtidige lønsystem kan der med virkning fra den 1. oktober 2012 ikke ydes nye tillæg af lokallønpuljen.
Der kan dog lokalt aftales engangsvederlag uden puljebegrænsning.
 Stk. 10. Retten efter stk. 1 til at vælge at forblive på det hidtidige lønsystem opretholdes ved direkte overgang til anden eller tilsvarende stilling som præst inden for aftalens dækningsområde.
§ 10. Andre bestemmelser Aftale mellem Kirkeministeriet og Den danske Præsteforening om præstetillæg til præster i lønramme 16/31 og lønramme 34 pr. 1. oktober 1995 samt aftale om præstetillæg til lønramme 35 pr. 1. januar 2001 finder ikke anvendelse for ansatte på det nye lønsystem.
 Stk. 2. For ansatte, der aflønnes efter det nye lønsystem, fastsættes boligbidrag i henhold til bestemmelserne om skalaløn, jf. § 3 i aftale om boligbidrag for tjenesteboliger, idet løngruppens indplacering på skalatrin i pensionsmæssig henseende, jf. bilag 1, lægges til grund for beregningen af boligbidrag.
 Cirkulærebemærkning til § 10, stk. 2:
 Der henvises til aftale af 16. marts 1989 mellem Finansministeriet og tjenestemændenes centralorganisationer, som ændret ved aftale af 31. maj 2006.
 Kapitel 3. Ikrafttræden mv.
§ 11. Ikrafttræden og opsigelse af aftalen Aftalen har virkning fra den 1. juli 2020 og kan af hver af parterne opsiges skriftligt med 3 måneders varsel til en 31. marts, dog tidligst den 31. marts 2021.
Bilag 1 Oversigt over løngruppernes indplacering i pensionsmæssig henseende - Oversigten er udarbejdet i henhold til § 6, i aftale om pensionsforhold for tjenestemandsgrupper o.l. i forbindelse med nye lønsystemer (Perst.nr. 032-07).
Løngruppe 1 Klassificering: Lønramme 16/21/29/31, skalatrin 21, 26, 28, 30, 32, 38 40, 42, 44. Skalatrin 21 er etårigt, de øvrige skalatrin er 2-årige.
