Bekendtgørelse om registrering som erhvervsfisker med A-status I medfør af § 14, stk. 4 og stk. 5, og § 20 i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, som ændret ved lov nr. 844 af 10. maj 2021, fastsættes:
Definitioner § 1. I denne bekendtgørelse forstås ved erhvervsfiskere med A-status: Erhvervsfiskere registreret efter fiskerilovens § 14, stk. 1, efter regler fastsat i medfør af § 14, stk. 4 og stk. 5, eller efter tilladelse i henhold til § 21, stk. 1.
Registrering og opretholdelse som erhvervsfisker med A-status § 2. For personer, som ønsker at blive registreret som erhvervsfisker med A-status i henhold til fiskerilovens § 14, stk. 1, skal mindst 60 pct. af deres personlige indkomst i de foregående 24 måneder stamme fra personlig arbejdsindsats på et fiskefartøj med reel tilknytning til dansk fiskerihavn, jf. § 5.
 § 3. Registrerede erhvervsfiskere skal i henhold til fiskerilovens § 14, stk. 2, kunne dokumentere, at mindst 60 pct. af deres personlige indkomst de foregående 12 måneder stammer fra personlig arbejdsindsats på et fiskefartøj eller fra anden personlig arbejdsindsats i fiskeriet, jf. stk. 2, med reel tilknytning til dansk fiskerihavn, jf. § 5.
Stk. 2. Erhvervsfiskere med A-status, som er ejer eller medejer af et registreret fiskerfartøj eller af kapitalandele i et erhvervsfiskerselskab, jf. fiskerilovens § 16, kan til personlig indkomst, jf. stk.1, desuden medregne en personlig og aktiv arbejdsindsats i land i forbindelse med tilrettelæggelse af driften af fiskeriet.
Det er en forudsætning for at kunne medregne en indtægt fra en arbejdsindsats i land, at ejer eller medejer af et registreret fiskerfartøj eller af kapitalandele i et erhvervsfiskerselskab råder over mindst 50 pct. af stemmerettighederne eller er tegningsberettiget for selskabet eller virksomheden.
Stk. 3. Personer, som har gennemgået erhvervsfiskeruddannelsen på Fiskeriskolen og har erhvervet Det Blå Bevis, er berettiget til at blive registreret som erhvervsfiskere med A-status i op til 12 måneder efter uddannelsens afslutning.
Erhvervsfiskere med A-status, der gennemgår uddannelse som fiskeskipper efter lov om maritime uddannelser eller anden uddannelse, der er relevant for driften af fiskerivirksomhed, kan opretholde registrering som erhvervsfisker med A-status under uddannelsen, og er i op til 12 måneder efter uddannelsens afslutning undtaget kravet om personlig indkomst fra personlig arbejdsindsats på et fiskefartøj, jf. stk. 1.
 § 4. Personlig indkomst, jf. §§ 2, 3 og 6, kan dokumenteres med årsopgørelse for afsluttede indkomstår.
 § 5. Et fiskefartøj har bl.a. tilknytning til dansk fiskerihavn når:
1) det pågældende fiskefartøj styres fra et fast forretningssted i Danmark, 2) mindst 50 pct. af fiskefartøjets samlede landinger i de foregående 12 måneder er foregået i dansk havn, eller 3) mindst 50 pct. af fiskefartøjets fangstrejser i de foregående 12 måneder er udgået fra dansk havn.
 § 6. Erhvervsfiskere, som har tilladelse til at omsætte fisk fanget i ferskvand, kan registreres som erhvervsfiskere med A-status, når de kan dokumentere mindst 60 pct. personlig indkomst i de foregående 24 måneder fra personlig arbejdsindsats i erhvervsfiskeriet.
 § 7. Erhvervsfiskere med A-status skal til enhver tid kunne dokumentere, at de opfylder kravene til registreringen, jf. § 3, stk. 1.
 Stk. 2. Fiskeristyrelsen kan træffe afgørelse om, at registreringen med A-status bortfalder, hvis en erhvervsfisker ikke kan dokumentere opfyldelse af betingelserne i stk. 1.
Registrering og opretholdelse på grund af særlige forhold § 8. Der kan meddeles tilladelse til at drive erhvervsfiskeri på grund af særlige sociale, økonomiske eller helbredsmæssige hensyn, jf. fiskerilovens § 21, stk. 1. Tilladelse meddeles for en bestemt periode på mindst 1 år, hvorefter tilladelsen og dermed registreringen bortfalder.
Stk. 2. Personer, der er er registeret som erhvervsfisker med A-status kan søge om dispensation fra indkomstkravet i § 3 stk. 1, i tilfælde, hvor dette ikke kan opfyldes som følge af havari, biologiske eller markedsmæssige forhold i erhvervet.
Dispensation kan meddeles for op til 3 år.
Ikrafttræden § 9. Bekendtgørelsen træder i kraft den 1. juli 2021.
 Stk. 2. Bekendtgørelse nr. 1101 af 4. november 2019 om registrering som erhvervsfisker med A-status ophæves.
 Stk. 3. Bekendtgørelse nr. 266 af 10. april 1996 om etableringsret og arbejdskraftens frie bevægelighed ved udøvelse af erhvervsmæssigt fiskeri ophæves.
