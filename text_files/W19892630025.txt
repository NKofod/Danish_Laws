 Ansøgning om tilladelse til at koble en lukket landmobile  

 radiotjeneste til det offentlige telenet (telefonnettet) blev afslået af  

 Teleinspektionen under henvisning til bestemmelserne i § 4 i bekendtgørelse  

 om radioanlæg i forbindelse med landmobile radiotjenester m.v.  

 Teleinspektionens afgørelse blev påklaget til Generaldirektoratet for  

 P&T, som ikke fandt grundlag for at ændre afgørelsen.
 AFGØRELSEN, DER KLAGES OVER:
 I Teleinspektionens afgørelse af 22. august 1989 blev det meddelt  

 ansøgeren, at Teleinspektionen ikke er indstillet på at give tilladelse til,  

 at der etableres mulighed for at tilslutte ansøgerens lukkede landmobile  

 radiotjeneste til det offentlige telefonnet.
 Teleinspektionen begrundede afslaget med, at det i henhold til § 4 i  

 bekendtgørelse om radioanlæg i forbindelse med landmobile radiotjenester m.v.  

 ikke er tilladt at etablere kommunikationsmulighed mellem radioanlæg af  

 kategorierne B, C og S og brugere af det offentlige telenet.
 Det nævntes, at der kun i begrænset omfang blev dispenseret fra ovennævnte  

 bestemmelse, og i disse tilfælde er der alene givet tilladelse, hvor  

 tilslutningen til det offentlige net har været af livsvigtig betydning, eller  

 hvor omfattende samfundsmæssige værdier står på spil.
 KLAGEN TIL GENERALDIREKTORATET FOR P&T:
 Ansøgeren påklagede i et brev af 23. august 1989 Teleinspektionens  

 afgørelse.
Klageren, der er et alarm- og vagtfirma, understregede, at der ikke frit  

 skulle kunne foretages opkald på det offentlige telenet.
Telefonnumrene  

 skulle indlægges i terminalen som kortnumre, og det var kun producenten, der  

 skulle have mulighed for at foretage nummerændring.
 Ansøgningen var udtryk for et ønske om at forbedre firmaets montørers og  

 vagters sikkerhed, idet disse meget ofte om natten er tilkaldt til bygninger,  

 hvor der er udløst tyverialarm el.lign.
 GENERALDIREKTORATETS AFGØRELSE:
 Generaldirektoratets afgørelse af 13. november 1989:
 »Med brev af 23. august 1989 har firmaet klaget over  

 Teleinspektionens afslag på ansøgning om tilladelse til at tilslutte firmaets  

 lukkede landmobile radiotjeneste til det offentlige telenet.
 Det fremgår af § 4 i bekendtgørelse nr. 248 af 25. april 1988 om  

 radioanlæg i forbindelse med landmobile radiotjenester m.v., at den ønskede  

 tilslutning til det offentlige telefonnet ikke må finde sted.
