 Udgiften til udskiftning af et køleskab i et enfamilieshus, der alene  

 var anvendt til udlejning, kunne ikke fradrages som vedligeholdelsesudgift  

 efter statsskattelovens § 6 e, eller i øvrigt fradrages eller afskrives.
 Sygeplejeelev A klagede for indkomståret 1985 over, at de stedlige  

 skattemyndigheder ikke havde godkendt hendes fradrag på 3.500 kr. for udgift  

 afholdt i forbindelse med udskiftning af et køleskab.
Det var oplyst, at klageren ejede et enfamilieshus, som udelukkende havde  

 været benyttet til udlejning.
I 1985 havde klageren indkøbt et ny køleskab  

 til erstatning for det tidligere, som var opslidt.
 De stedlige skattemyndigheder havde ikke anset udgiften ved udskiftningen  

 af køleskabet som en fradragsberettiget vedligeholdelsesudgift, idet der var  

 henvist til, at køleskabe anses for særlige installationer, der afskrives  

 efter bestemmelserne i afskrivningslovens afsnit IV.
 Da der imidlertid efter lovens § 19, stk. 2, ikke kunne foretages  

 afskrivning på særlige installationer i en- eller tofamilieshuse, havde  

 myndighederne været af den opfattelse, at der ikke var hjemmel til det  

 begærede fradrag.
Klagerens repræsentant gjorde under henvisning til Skatten 1986 gældende,  

 at den omhandlede udgift som afholdt vedrørende en udlejningsejendom måtte  

 anses for en fradragsberettiget vedligeholdelsesudgift.
Han henviste i  

 forbindelse hermed til, at ejendommen ikke var omfattet af reglerne om  

 standardfradrag.
 Landsskatteretten måtte imidlertid være enig med de stedlige  

 skattemyndigheder i, at udgiften til anskaffelse af et køleskab ikke kunne  

 karakteriseres som vedligeholdelse af ejendommen eller dennes installationer.  

 Udgiften var derfor ikke fradragsberettiget efter bestemmelsen i  

 statsskattelovens § 6 e om vedligeholdelsesudgifter, og da der ikke i øvrigt  

 var hjemmel til at fradrage eller afskrive en udgift som den omhandlede til  

 anskaffelse af en installation i et enfammilieshus blev den påklagede  

 ansættelse stadfæstet.
 LV 1988, G 6.2.1.
