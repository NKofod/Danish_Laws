Nr BTL 181 Betænkning over Forslag til lov om forbud mod forskelsbehandling på  

 arbejdsmarkedet m.v.   

 Nr L 181 1995-96, 1. samling Afgivet af Arbejdsmarkedsudvalget Afgivet: 19960424 Udvalget har behandlet lovforslaget i en række møder og har herunder  

 stillet spørgsmål til arbejdsministeren, som denne har besvaret skriftligt.  

 Nogle af disse spørgsmål og arbejdsministerens svar herpå er optrykt som  

 bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Den Kristelige Fagbevægelse, Dokumentations- og rådgivningscenteret om racediskrimination og HK/Danmark.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
Et mindretal indenfor flertallet (Socialistisk Folkepartis og  

 Enhedslistens medlemmer af udvalget) finder, at det er på tide, at Danmark  

 overholder de internationale konventioner om forbud mod racediskrimination på  

 arbejdsmarkedet, som Danmark allerede har ratificeret.
Det er imidlertid  

 mindretallets opfattelse, at lovforslaget ikke kan stå alene.
Der kræves en  

 massiv opbakning fra fagbevægelsen både med hensyn til at rejse sager om  

 overtrædelse af loven og med hensyn til at deltage aktivt i den  

 holdningsændring, der er nødvendig for at opnå, at mennesker, der tilhører  

 minoritetsgrupper, anerkendes som ligeværdige mennesker, der også har ret til  

 at få en plads på arbejdsmarkedet.
Der er mangler i lovforslaget, f.eks. er  

 det et problem, at man som diskrimineret er henvist til at rejse sag ved  

 domstolene.
Mindretallet har derfor lagt vægt på, at Arbejdsministeriet som  

 en naturlig del af ministeriets arbejde vil komme med vejledende udtalelser  

 om lovens fortolkning.
Mindretallet skal imidlertidig også opfordre  

 arbejdsmarkedets parter til snarest at indgå aftaler til udfyldning af loven,  

 således at det fagretlige system kan udnyttes.
Mindretallet har som bilag til  

 betænkningen fået optrykt en lang række besvarelser på spørgsmål, som kan  

 belyse konsekvensen af lovforslaget.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
 Mindretallet agter at stille ændringsforslag mellem 2. og 3. behandling.  

 Mindretallet ønsker derfor lovforslaget til fornyet udvalgsbehandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Lisbeth Arbøl (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP)  

 Dansk Folkeparti havde ikke medlemmer i udvalget.
Bilag Nogle af udvalgets spørgsmål til arbejdsministeren og dennes svar herpå Spørgsmål nr. 2:
»Udvalget anmoder om ministerens kommentar til henvendelsen af 9.  

 februar 1996 fra Dokumentations- og rådgivningscentret om racediskrimination,  

 jf. bilag 2.« Svar:
Med hensyn til de af DRC fremførte synspunkter vedrørende lovforslagets §  

 1, stk. 2, kan jeg oplyse, at loven ifølge § 1, stk. 2, kun træder  

 tilbage i det omfang, der findes kollektive overenskomster, der giver de  

 omfattede lønmodtagere mindst samme beskyttelse som den, der er  

 hjemlet i lovforslaget.
Arbejdsmarkedets parter kan således ikke ved  

 kollektiv overenskomst fastlægge et lavere beskyttelsesniveau end det, der er  

 hjemlet i lovforslaget.
Gør de det, finder loven anvendelse i stedet for den  

 pågældende overenskomst.
Der er derfor ikke tale om, at gennemførelse af grundlæggende  

 menneskerettigheder, herunder beskyttelse mod racediskrimination, overlades  

 til privat aftale, som DRC hævder.
Der er blot givet de faglige  

 organisationer en mulighed for ved kollektiv overenskomst at aftale en  

 tilsvarende eller en bedre beskyttelse end den, der er hjemlet i  

 lovforslaget.
 I øvrigt svarer bestemmelsen i § 1, stk. 2, til bestemmelsen i § 1, stk.  

 3, i lov om ligebehandling af mænd og kvinder.
Når lovforslaget ikke indeholder en bestemmelse om omvendt bevisbyrde,  

 hænger det bl.a. sammen med, at udgangspunktet i dansk ret er ligefrem  

 bevisbyrde.
Det vil sige, at den, der føler sig krænket, skal bevise, at den  

 anden part har gjort noget forkert.
Jeg mener, at det ville være meget vanskeligt at håndtere en omvendt  

 bevisbyrde navnlig i ansættelsessituationer.
I disse situationer ville det  

 kunne føre til faktisk positiv særbehandling, fordi arbejdsgiveren ikke ville  

 turde andet.
Det er min opfattelse, at bevisbyrden bør ligge hos den, der har lettest  

 ved at sikre sig bevis.
Hvis parterne stort set står lige, må man formode, at  

 sagsøger har et eller andet konkret grundlag for sin antagelse om, at dennes  

 rettigheder er blevet krænket.
Hertil kommer, at i dansk ret gælder princippet om den frie  

 bevisbedømmelse.
Dette princip indebærer, at domstolene frit skønner over,  

 hvornår en part har løftet sin bevisbyrde med det resultat, at bevisbyrden  

 overgår til modparten.
Der findes heller ikke i lov om ligebehandling af mænd og kvinder en  

 generel bestemmelse om omvendt bevisbyrde.
Der gælder omvendt bevisbyrde i  

 sager om afskedigelse af kvinder i den periode, hvor de er gravide og på  

 barsel- eller adoptionsorlov.
For så vidt angår spørgsmålet om et evt. retshåndhævelsesorgan, kan jeg  

 oplyse, at jeg under forberedelsen af lovforslaget overvejede, om der skulle  

 oprettes et særligt råd eller nævn, der kunne tage sig af konkrete klager og  

 i øvrigt følge udviklingen inden for området.
Når jeg ikke i første omgang  

 har medtaget en bestemmelse om et sådant råd eller nævn, skyldes det bl.a.,  

 at lovforslaget jo principielt kun regulerer ansættelsesforhold.
Efter min  

 opfattelse bør et sådant råd eller nævn i givet fald have et virkefelt, som  

 er bredere.
Det bør ikke alene være begrænset til ansættelsesforhold.
Desuden  

 findes der jo allerede i dag en række organer, der på hver deres måde  

 varetager diskriminationsproblemer.
 Spørgsmål nr. 11:
»Hvordan kan et ændringsforslag udformes, som fører til den såkaldte  

 delte bevisbyrde i tilfælde, hvor der foreligger diskrimination ved  

 ansættelse, afskedigelse m.v.« Svar:
I lov om lige løn til mænd og kvinder er der et eksempel på, hvordan en  

 bestemmelse om delt bevisbyrde kan formuleres.
Lovens § 6, stk. 2, har  

 følgende ordlyd:
»Hvis der sker lønmæssig forskelsbehandling af mænd og kvinder,  

 påhviler det arbejdsgiveren at godtgøre, at det pågældende arbejde ikke er af  

 samme værdi.« En tilsvarende bestemmelse findes i lovforslagets § 2, stk. 4.
Mens der her er en realitet i at tale om delt bevisbyrde, fordi de to  

 bevistemaer hver for sig kræver noget af den, der skal løfte beviset, vil det  

 være vanskeligere at opstille en generel regel om delt bevisbyrde i loven.  

 Formelt set kan man ganske vist også her tale om to bevistemaer, dels at der  

 f.eks. er ansat en hvid og ikke en sort, dels at dette skyldes/ikke skyldes  

 race.
Reelt vil en regel om, at sagsøgeren skal godtgøre det første tema og  

 sagsøgte/arbejdsgiveren det andet, imidlertid være en regel om omvendt  

 bevisbyrde, fordi det første bevistema normalt giver sig selv.
 En regel, der reelt gik ud på delt bevisbyrde, måtte derfor forudsætte, at  

 man skærpede kravene til sagsøgeren/lønmodtageren f.eks. ved at kræve, at der  

 skulle godtgøres systematisk forskelsbehandling, før arbejdsgiveren  

 skulle godtgøre, at denne ikke skyldtes f.eks. race.
 En besvarelse af spørgsmålet kræver derfor fastlæggelse af en række  

 forudsætninger, specielt om hvor langt man vil gå i kravene til  

 lønmodtagerens bevis, inden den delte bevisbyrde overtages af arbejdsgiveren.  

 På det foreliggende grundlag har jeg ikke mulighed for at fastlægge disse  

 forudsætninger og dermed besvare spørgsmålet.
 Spørgsmål nr. 12:
 »Har arbejdsministeriet kompetence til at udtale sig over  

 fortolkningen af loven i konkrete sager uden egentlig præcisering i selve  

 loven.
Der henvises til, at Arbejdsministeriet, indtil Ligestillingsrådet fik  

 denne kompetence i slutningen af 1980'erne, rent faktisk, uden at det særlig  

 fremgik af loven om ligebehandling mellem mænd og kvinder på arbejdsmarkedet,  

 udtalte sig om fortolkningen af loven i konkrete sager.« Svar:
Arbejdsministeriet kan udtale sig vejledende om fortolkningen og  

 forståelse af alle arbejdsretlige love, herunder ligebehandlingsloven og  

 dette lovforslag.
Dertil kræves ikke særlig hjemmel.
 Borgerne retter da også i betydeligt omfang telefoniske og skriftlige  

 henvendelser til ministeriet om fortolkningen af de forskellige love, og  

 ministeriet har på denne baggrund en omfattende vejledningsopgave.
 En egentlig afgørelse af fortolkningen af lovene i konkrete sager henhører  

 under domstolene.
 Spørgsmål nr. 17:
»Udvalget anmoder om ministerens kommentarer til vedlagte henvendelse  

 af 13. marts 1996 fra politikudviklingsgruppen i SFA/DJØF vedrørende  

 aldersdiskrimination på arbejdsmarkedet.« Svar:
 Jeg er fuldt ud bekendt med politikudviklingsgruppens synspunkter, idet  

 jeg gennem nogen tid har korresponderet med gruppen om aldersdiskrimination.
Jeg er fortsat af den opfattelse, at lovforslaget om forbud mod  

 forskelsbehandling i første omgang skal sikre, at vi får gennemført  

 ILO-konventionen om forskelsbehandling med hensyn til beskæftigelse og  

 erhverv og FN's racediskriminationskonvention.
Jeg har derfor ikke  

 imødekommet udviklingsgruppens ønske om at indføje kriteriet  

 »alder« i forslaget til lov om forbud mod forskelsbehandling på  

 arbejdsmarkedet m.v.
Jeg kan tilføje, at jeg over for udviklingsgruppen har givet udtryk for,  

 at det ikke kan udelukkes, at vi på et senere tidspunkt tager loven op til  

 revision med henblik på at indføje flere kriterier.
Jeg finder dog, at det  

 bør overvejes meget nøje, om alder bør medtages som kriterium.
Det skyldes,  

 at vi inden for den ansættelsesretlige lovgivning og inden for  

 arbejdsmarkedslovgivningen i dag tillader forskelsbehandling på grund af  

 alder - det gælder f.eks. aktiveringstilbud for unge, optagelse i  

 arbejdsløshedskasse, tjenestemænds tvungne fratrædelsesalder og visse regler  

 i funktionærloven.
Det er min opfattelse, at spørgsmålet om aldersdiskrimination er mere  

 velegnet til at blive løst som led i den almindelige arbejdsmarkedspolitiske  

 indsats.
Et af midlerne kunne f.eks. være mere målrettet efteruddannelse.
DJØFDen 13. marts 1996 Politikudviklingsgruppen i SFA/DJØF Nørre Voldgade 94, 1. sal 1358 København Til Enhedslisten Vedr.: Aldersdiskrimination Regeringen har i begyndelsen af 1996 fremlagt et lovforslag om forbud mod  

 diskrimination af visse grupper på arbejdsmarkedet.
Lovforslaget retter sig mod diskriminering af køn, race og seksuel  

 orientering.
Regeringen har ikke haft andre grupper i tankerne, som også  

 kunne have behov for den samme beskyttelse mod diskriminering på  

 arbejdsmarkedet - og her tænkes på aldersdiskrimination, som finder sted på  

 såvel det private som på det offentlige arbejdsmarked.
Vi er en gruppe samfundsvidenskabelige kandidater, der siden Niels Waage  

 udvalget's nedsættelse har forsøgt at gøre beslutningstagerne opmærksomme på  

 aldersdiskrimination.
Men vi har oplevet, at der har været en udbredt ulyst  

 til at tage det politiske problem - det, at kassere mennesker der er fyldt 40  

 år til stillinger inden for det offentlige - alvorligt.
I første omgang henvendte vi os til Akademikernes Centralorganisation  

 (AC), der er repræsenteret i Niels Waage udvalget for at anmode om, at  

 aldersdiskrimination ville blive taget med i det kommissorium, der foruden at  

 skulle se på ansættelsesretlige regler, også skulle komme med forslag vedr.  

 køns- og racediskrimination på arbejdsmarkedet.
AC meddelte os, at man ikke  

 ville fremlægge noget uden at der kom en anmodning herom fra en delforening.  

 For vores vedkommende var det Overenskomstforeningen i Danmarks Jurist- og  

 Økonomforbund der skulle sparke anmodningen op igennem systemet.
 Deres begrundelser for ikke at ville gøre det, var uholdbare - f.eks., at  

 der her kun var tale om en sammenskrivning af ansættelsesretlige regler,  

 selvom det tydeligt fremgår af kommissoriet, at udvalget kan foreslå nye  

 ansættelsesretlige regler.
 I sommeren 1995 blev det offentliggjort, at arbejdsministeren Jytte  

 Andersen ville fremsætte et lovforslag vedrørende diskrimination af  

 udlændinge/indvandrere.
 I den anledning henvendte vi os til arbejdsministeren for at gøre  

 opmærksom på, at aldersdiskrimination har lige så store menneskelige og  

 økonomiske omkostninger, som enhver anden form for diskriminering.
 Vi mente, at der burde være den samme beskyttelse i lovgivningen for  

 enhver anden form for diskriminering.
 Men der skete det besynderlige, at arbejdsministeriet lagde afstand til,  

 men benægtede dog ikke, at aldersdiskrimination forekommer.
 Vi blev mødt med underlige argumenter for, hvorfor der ikke kan forekomme  

 aldersdiskrimination, og hvorfor man ikke ønsker at give den samme  

 beskyttelse som andre grupper i dette samfund.
Tirsdag den 23. januar 1996 på Roskilde Højskole vedstod arbejdsminister  

 Jytte Andersen, at der på såvel det private som på det offentlige  

 arbejdsmarked forekommer aldersdiskrimination.
Arbejdsministeren ønskede ikke  

 at lovgive mod aldersdiskrimination, fordi det efter hendes opfattelse ikke  

 nytter noget - underforstået at der alligevel ville blive diskrimineret på  

 grund af alder uanset lovbestemmelse.
 Vi finder dette argument interessant, fordi man så også kunne sige, at man  

 ikke behøver forbudsbestemmelser mod diskriminering af køn eller race, for  

 det nytter alligevel ikke noget.
 Vi er enige med arbejdsministeren i, at en forbudsbestemmelse ikke er nok  

 til at løse aldersdiskriminationsproblemet, men vi mener, at den kan være med  

 til at ændre holdning mht. at diskriminere mennesker på grund af alder.
 I følge rektor Lars Adam Rehoff var der aldrig sket noget på  

 ligestillingsområdet på arbejdsmarkedet, hvis ikke der fandtes  

 forbudsbestemmelser mod kønsdiskriminering, og vi mener, at det samme gør sig  

 gældende vedrørende enhver form for anden diskriminering.
 Ved samme møde på Roskilde Højskole gav Roskildes borgmester udtryk for,  

 at »ældre« arbejdsløse via puljejob (den nye form for aktivering)  

 kunne bevise, at de var gode nok til det ordinære arbejdsmarked! Hvis en  

 sådan udtalelse var faldet over f.eks. en gruppe indvandrere eller flygtninge  

 eller var rettet mod et bestemt køn, så ville man med rette med det samme  

 have råbt op om racisme og kønsdiskriminering.
Vi mener, at man ved hjælp af lovgivning tilkendegiver den holdning om, at  

 det er lige så uacceptabelt at blive aldersdiskrimineret, som der er ved  

 enhver anden form for diskriminering i vores samfund.
Derfor anmoder vi om,  

 at Enhedslisten sammen med andre partier tager aldersdiskrimination lige så  

 alvorligt, som man gør det, når det gælder diskriminering på grund af race,  

 køn eller seksuel orientering.
Med venlig hilsen på politikudviklings vegne PS: Der er sendt enslydende skrivelse til samtlige af folketingets  

 partier, samt kopier af vores korrespondance med arbejdsminister Jytte  

 Andersen.
Tillægsbetænknkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 spørgsmål til arbejdsministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
Mindretallet stemmer dog for det stillede  

 ændringsforslag.
 Et flertal inden for mindretallet (Venstres og Det Konservative  

 Folkepartis medlemmer af udvalget) har den grundholdning, at enhver på  

 arbejdsmarkedet skal bedømmes på egne kvalifikationer, og at alle barrierer  

 for beskæftigelse af den bedst kvalificerede arbejdskraft skal fjernes.
Venstre og Det Konservative Folkeparti mener imidlertid, at det bedst sker  

 gennem holdningsbearbejdelse og ikke via detaillovgivning.
En sådan  

 lovgivning risikerer i praksis at resultere i voldsomme afgrænsningsproblemer  

 og en lang række konkrete tvivlstilfælde, der snarere vil modvirke end fremme  

 lovens almene sigte.
I øvrigt mener Venstre og Det Konservative Folkeparti, at de i § 1 nævnte  

 årsager til forskelsbehandling ikke er udtryk for en komplet liste over  

 potentielle diskriminationsårsager på arbejdsmarkedet.
Mindretallet ønsker  

 derfor, at foreningsmedlemskab medtages som et ulovligt kriterium for  

 forskelsbehandling.
Denne form for forskelsbehandling, hvor personer på grund  

 af manglende medlemskab af en bestemt fagforening, der har indgået  

 eksklusivaftale med arbejdsgiveren, forhindres i at opnå ansættelse, er den  

 mest veldokumenterede form for forskelsbehandling på det danske  

 arbejdsmarked.
Skal der lovgives mod forskelsbehandling på arbejdsmarkedet,  

 bør forskelsbehandling på grundlag for foreningsmæssigt medlemskab derfor  

 medtages.
Ændringsforslag Til § 1Af et mindretal (V og KF), tiltrådt af et mindretal  

 (FP):
 1) I stk. 1 indsættes efter »politisk anskuelse,»  

 ordet: »foreningsmedlemskab,».
Bemærkninger Til nr. 1 Ændringsforslaget indebærer, at forbudet mod forskelsbehandling  

 på arbejdsmarkedet udvides til også at omfatte foreningsmedlemskab.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Peter Duetoft (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP)  

 Dansk Folkeparti havde ikke medlemmer i udvalget.
