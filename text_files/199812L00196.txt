Fremsat den 17. marts 1999 af sundhedsministeren (Carsten  

 Koch) Forslag til Lov om erstatning til  

 patienter opereret med Boneloc-cement før 1. juli 1992 Kapitel 1 Erstatningsordning m.v.
 § 1. Patienter, som før 1. juli 1992 er blevet opereret  

 med Boneloc-cement, har ret til erstatning og godtgørelse efter  

 reglerne i lov om patientforsikring, jf. dog §§ 5 og 6. Det samme  

 gælder for efterladte til sådanne patienter.
 § 2. Patientforsikringsforeningen modtager, oplyser og  

 afgør sager efter denne lov.
Stk. 2. Sundhedsministeren udbetaler erstatning og  

 godtgørelse i overensstemmelse med afgørelser truffet efter  

 denne lov.
Sundhedsministeren afholder endvidere andre udgifter som  

 følge af denne lov og indgår herunder aftale med  

 Patientforsikringsforeningen om, at staten afholder udgifter i forbindelse  

 med foreningens administration af sager efter stk. 1, samt andre  

 udgifter foreningen måtte have som følge af  

 erstatningsordningen.
 § 3. Har den driftsansvarlige sygehusmyndighed anerkendt  

 erstatningspligt i anledning af en operation som nævnt i § 1, kan  

 krav efter denne lov først rejses, når sygehusmyndigheden har  

 tilkendegivet, hvilken erstatning m.v. der kan ydes.
 Stk. 2. Ved udmåling af erstatning og godtgørelse  

 efter denne lov i sager som nævnt i stk. 1 foretages der fradrag  

 svarende til sygehusmyndighedens tilkendegivelse.
Kapitel 2 Ikrafttrædelses- og forældelsesbestemmelser  

 m.v.
 § 4. Loven træder i kraft dagen efter  

 bekendtgørelsen i Lovtidende.
 § 5. Bestemmelsen i § 19 i lov om patientforsikring om  

 forældelse af erstatningskrav gælder ikke for patienter, der  

 anmelder deres krav til Patientforsikringsforeningen efter denne lov.
 § 6. Loven omfatter alene krav anmeldt til  

 Patientforsikringsforeningen inden den 1. januar 2003.
 § 7. Loven gælder ikke for Færøerne og  

 Grønland, men kan ved kongelig anordning sættes i kraft for  

 Færøerne med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Lovforslagets hovedindhold Lovforslaget sikrer at patienter, der er opereret med  

 Boneloc-cement før den 1. juli 1992, hvor lov om patientforsikring  

 trådte i kraft, får adgang til at anmelde deres krav til  

 Patientforsikringsforeningen.
Her vil erstatningskravene blive bedømt  

 efter Patientforsikringsloven, der har lempeligere regler end hvad der  

 følger af dansk rets almindelige erstatningsbetingelser, blandt andet  

 lempeligere bevisbyrdekrav.
 Lovforslaget baserer sig på en aftale, som  

 sundhedsministeren indgik med et flertal af Folketingets partier den 9.  

 februar 1999 om en ordning, der stiller Boneloc-opererede hoftepatienter  

 opereret før 1. juli 1992 lige med pationter opereret efter denne dato  

 med hensyn til at opnå erstatning.
 Lovforslaget er i forhold til aftalen udvidet til at  

 omfatte alle patienter, der er opereret med Boneloc-cement til  

 fastsættelse af en protese såvel i hofter som i andre led, f.eks.  

 i knæ og tommelfinger.
 Lovforslaget tager således sigte på, at  

 ligestille de Boneloc-patienter, der er opereret før den 1. juli 1992  

 med patienter opereret efter denne dato, således at de får samme  

 adgang til erstatning efter afgørelse truffet af  

 Patientforsikringsforeningen.
 Loven træder i kraft dagen efter  

 bekendtgørelsen i Lovtidende, og anmodning om erstatning skal  

 fremsættes overfor Patientforsikringsforeningen inden 1. januar 2003.
2. Lovforslagets baggrund 2.1 Vedr. udvikling og ibrugtagning af Boneloc-cement Udviklingen af konceptet med cementerede hofter skete i  

 begyndelsen af 1960-erne.
 I forbindelse med fastgørelse af hofteproteser  

 fæstnes dels et lårbenskuglehoved, dels en skål indvendig i  

 hofteskålen (for at undgå slid fra det kunstige ledhoved) med  

 cement.
 I løbet af 1970-erne blev man imidlertid  

 opmærksom på, at holdbarheden ikke var så god som  

 forventet, idet en del, op imod 40 % af de første opererede,  

 måtte reopereres på grund af løsning af protesen.
Gennem de sidste 15-20 år, er der løbende  

 sket forbedringer af proteser og cement.
Der har især været  

 arbejdet med, hvordan man kunne undgå, at proteserne løsnede  

 sig.
Det centrale problem har således gennem alle  

 årene været, at hofteproteserne løsnede sig efter en  

 kortere eller længere årrække.
Løsningsprocenten,  

 der startede med at være meget høj, kom senere ned på 2 %  

 i gennemsnit, men for mere komplicerede operationer kunne  

 løsningsprocenten være væsentlig større.
 Udviklingen af Boneloc-cementen i slutningen af 1980-erne  

 og begyndelsen af 1990 tog således sigte på både at skaffe  

 en bedre cement til fiksering, og samtidig at undgå skader på det  

 omliggende væv i knoglen som følge af varmeudvikling i cementen  

 under hærdningen, samt at udvikle en mere miljøvenlig cement,  

 f.eks. med et lukket blandesystem.
 Boneloc-cementen, der var et led i den produktudvikling,  

 der fandt sted i disse år, blev udviklet af en overlæge på  

 Rigshospitalet og blev første gang anvendt på Rigshospitalet i  

 sommeren 1990. Herefter tog en række danske sygehuse Boneloc-cementen i  

 anvendelse.
I løbet af 1993 og 94 blev der fra lægelig  

 side rejst tvivl om holdbarheden af proteser fikseret med Boneloc-cement,  

 idet et større antal hoftepatienter opereret med Boneloc måtte  

 reopereres indenfor en kortere årrække, fremfor patienter  

 opereret med andre typer cement.
I april 1995 blev cementen, bl.a. på  

 baggrund af en norsk undersøgelse af cementens holdbarhed, trukket  

 tilbage fra det danske marked.
 For en mere detaljeret gennemgang af anvendelsen af  

 Boneloc-cement på danske sygehuse og forløbet om  

 afdækningen af problemerne med holdbarheden af cementen kan henvises  

 til professor Lars Nordskov Nielsens rapport om Sundhedsstyrelsens rolle i  

 Boneloc-sagen, afgivet juni 1998.
I rapporten, som blev udarbejdet efter anmodning fra  

 daværende sundhedsminister Yvonne Herløv Andersen,  

 redegør Lars Nordskov Nielsen for Sundhedsstyrelsens rolle i  

 Boneloc-sagen og konkluderer blandt andet, at der ikke, da Boneloc-cementen  

 blev taget i brug, var krav om forudgående godkendelse af produktet,  

 samt at styrelsen fra et tidspunkt i 1994 har tilsidesat sin  

 tilsynsforpligtelse.
Rapportens konklusion, som sundhedsministeren tog til  

 efterretning, medførte endvidere, at der blev udtalt kritik af  

 Sundhedsstyrelsen og Lægemiddelstyrelsen (den tidligere  

 Lægemiddelafdeling under Sundhedsstyrelsen) og styrelserne fik  

 pålæg om bedre fremtidig koordination og samarbejde.
2.2. Antal hoftepatienter opereret med Boneloc-cement Der foreligger ikke præcise oplysninger om, hvor  

 mange patienter der fra midten af 1990 til begyndelsen af 1995 er blevet  

 opereret med Boneloc til hofteprotesefiksering.
 Det skønnes imidlertid, at det drejer sig om i alt  

 ca. 3.300 patienter i den pågældende periode.
På baggrund bl.a. af norske undersøgelser  

 skønnes det, at mellem 10-15 % eller omkring 350 af disse patienter  

 har haft problemer med proteseløsning inden for de første ca. 3  

 år.
De øvrige 85-90 % af Boneloc-patienterne har ifølge  

 oplysningerne ikke haft problemer med proteseløsning.
 Ved brug af anden cementtype skønnes det, at ca. 2  

 % af hofterne har løsnet sig indenfor de første 3 år.  

 Hertil kommer, at der kan indtræffe andre skader i forbindelse med  

 isættelse af kunstige hofter, f.eks.  

 benforkortelser/forlængelser, dårlig tilpasning af protesen og  

 infektioner.
Det skønnes, at ca. 1.400 af de 3.300 patienter er  

 opereret før 1. juli 1992 og dermed ikke er omfattet af  

 Patientforsikringsloven.
Hvis det lægges til grund, at ca. 10 % af de  

 1.400 patienter har haft en ekstraordinær tidlig løsning af  

 protesen, typisk inden 3 år, vil ca. 140 patienter opereret før  

 1. juli 1992 kunne få erstatning efter lovforslaget.
Som anført medtages under lovforslaget også  

 operationer, hvor proteser er fastgjort med Boneloc-cement i andre led end  

 hofteled, f.eks. i knæ og tommelfingre.
Der foreligger ikke  

 præcise oplysninger om omfanget heraf, men professor L.
Nordskov  

 Nielsen oplyser dog i sin rapport, at sygehusene samlet har registreret 384  

 knæoperationer med Boneloc.
Skaderne i andre led skønnes ikke at  

 have samme omfang som hofterne, idet proteser i knæ og tommelfinger  

 ikke belastes så meget som i hofter.
2.3. Aftale om etablering af en særlig adgang for patienter  

 opereret før Patientforsikringsloven trådte i kraft Ministeren har i efteråret 1998 undersøgt,  

 hvordan praksis i amterne og Hovedstadens Sygehusfællesskab har  

 været for udbetaling af erstatninger til de hofteopererede  

 Boneloc-patienter, der er opereret, før lov om patientforsikring  

 trådte i kraft.
 Patienter opereret før 1. juli 1992 har  

 ifølge undersøgelsen fået deres krav vurderet efter den  

 såkaldte culparegel, det vil sige dansk rets almindelige  

 erstatningsregel.
Imidlertid har vægtningen af, hvad der har  

 ført til erstatningsansvar, været varierende.
Det har  

 således været tillagt forskellig vægt, i hvilket omfang  

 patienterne har været tilstrækkeligt informeret eller har  

 indgået i en undersøgelse af operationsmetoder og så  

 videre.
Det kan opfattes som uforståeligt, at der for den samme skade  

 tilsyneladende er forskelle i mulighederne for at få erstatning  

 både hvad angår erstatningsgrundlaget og vægtningen af  

 beviser.
 På denne særlige baggrund og da der er tale om  

 en helt særlig gruppe patienter, som har været opereret med det  

 samme produkt - Boneloc-cement - i en afgrænset periode på fem  

 år fra 1990 til 1995, har sundhedsministeren indgået en aftale  

 med Venstre, Det Konservative Folkeparti, Socialistisk Folkeparti, Dansk  

 Folkeparti CentrumDemokraterne, Enhedslisten og Kristeligt Folkeparti om, at  

 der for alle Boneloc-opererede hoftepatienter kommer til at gælde de  

 samme vilkår både hvad angår erstatningsgrundlaget og  

 praksis for udmåling, uanset om de er opereret før eller efter  

 Patientforsikringsloven, der trådte i kraft midt i 5-års  

 perioden; nemlig den 1. juli 1992.
 Sundhedsministeren har efter debatten den 2. marts 1999 om  

 en forespørgsel vedrørende Boneloc-sagen (F6) besluttet at  

 udvide kredsen af patienter omfattet af denne særlige  

 erstatningsadgang, således at ikke blot hofteopererede, men også  

 den begrænsede gruppe af patienter, der før 1. juli 1992 har  

 fået isat en protese med Boneloc-cement andre steder, f.eks. i  

 knæ og tommelfinger, medtages.
3. Nærmere om den nuværende regulering af området Pr. 1. juli 1992 trådte lov om patientforsikring  

 (jf. lovbekendtgørelse nr. 228 af 24. marts 1997) i kraft.
Med  

 indførelsen af denne lov fik patienter, hvor skaden er  

 forårsaget efter lovens ikrafttræden, en lempeligere adgang til  

 at opnå erstatning for fysiske skader, der påføres her i  

 landet på offentlige og visse private sygehuse.
I henhold til patientforsikringsloven § 2,  

 stk. 1 er det muligt at opnå erstatning, »1)	hvis det må antages, at en erfaren specialist på det  

 pågældende område under de i øvrigt givne forhold  

 ville have handlet anderledes ved undersøgelse, behandling eller  

 lignende, hvorved skaden ville være undgået, 2)	hvis skaden skyldes fejl eller svigt i teknisk apparatur, redskaber  

 eller andet udstyr, der anvendes ved eller i forbindelse med  

 undersøgelse, behandling eller lignende, 3)	hvis skaden ud fra en efterfølgende vurdering kunne  

 være undgået ved hjælp af en anden til rådighed  

 stående behandlingsteknik eller behandlingsmetode, som ud fra et  

 medicinsk synspunkt ville have været lige så effektiv til  

 behandling af patientens sygdom, eller 4)	hvis der som følge af undersøgelse, herunder  

 diagnostiske indgreb, eller behandling indtræder skade i form af  

 infektioner eller andre komplikationer, der er mere omfattende, end hvad  

 patienten med rimelighed må tåle.
Der skal herved tages hensyn  

 til dels skadens alvor, dels patientens sygdom og helbredstilstand i  

 øvrigt samt til skadens sjældenhed og mulighederne i  

 øvrigt for at tage risikoen for dens indtræden i  

 betragtning.« Betingelserne for at opnå erstatning efter  

 patientforsikringsloven adskiller sig derved fra dansk rets almindelige  

 erstatningsbetingelse, culpareglen, hvorefter der skal være udvist fejl  

 for at man kan etablere et ansvarsgrundlag, hvor der efter  

 Patientforsikringsloven kun skal føres bevis for, at skaden med  

 overvejende sandsynlighed er forvoldt ved det pågældende  

 indgreb.
For at kræve erstatning skal man både i  

 forbindelse med culpaerstatning og erstatning efter Patientforsikringsloven  

 have lidt et tab som følge af skaden.
Patienten kan endvidere have  

 krav på godtgørelse (ikke-økonomisk tab) for personskade,  

 f.eks. svie og smerte.
Opgørelsen af erstatning og godtgørelse  

 følger, som for andre tab i dansk erstatningsret, reglerne i lov om  

 erstatningsansvar.
Erstatning for tidlig løsning af hofteprotesen  

 efter Boneloc-operation, hvor patienten har måttet gennemgå en  

 reoperation, er typisk afgjort efter kriteriet i patientforsikringslovens  

 § 2, stk. 1, nr. 2, vedrørende skader som følge af  

 fejl eller svigt i det tekniske apparatur.
For de patienter, der er opereret  

 efter 1. januar 1995, har Patientforsikringsforeningen dog anerkendt skaderne  

 efter patientforsikringslovens § 2, stk. 1, nr. 1, hvorefter  

 behandlingen ikke har levet op til specialistreglen, idet der på dette  

 tidspunkt havde været en del omtale i det faglige miljø af, i  

 hvilket omfang holdbarheden af Boneloc-cement var tilstrækkelig  

 god.
I alt har 244 patienter anmeldt skade (opgørelse  

 fra august 1998) som følge af Boneloc-operation, heraf er 91 blevet  

 afvist, men 135 patienter har indtil nu fået anerkendt deres skade.
Der  

 er fra Patientforsikringsforeningen indtil nu udbetalt knapt 6 mill. kr. til  

 Boneloc-opererede patienter.
Det gennemsnitlige erstatningsbeløb har  

 været ca. 46.000,- kr.
 4. Lovforslagets økonomiske og administrative konsekvenser  

 m.v.
4.1. Erstatningers størrelse Som anført ovenfor i bemærkningerne  

 anslås, at ca. 140 patienter af de patienter, der er opereret  

 før 1. juli 1992, vil kunne opnå erstatning efter  

 Patientforsikringsloven.
 Ifølge de erstatningssager, som  

 Patientforsikringsforeningen har afgjort for hoftepatienter opereret efter 1.  

 juli 1992, udgør den gennemsnitlige erstatning for disse patienter ca.  

 46.000 kr., som typisk dækker svie og smerte med ca. 25.000 kr., og  

 erstatning for en méngrad på 5-10 %.
 Endelig er en del af patienterne mere end 70 år og  

 dermed ude over den erhvervsaktive alder således, at de ikke kan  

 få erstatning for tabt arbejdsfortjeneste og erhvervsevnetab, som  

 normalt hører til blandt de store erstatningsposter ved personskader.  

 Yngre patienter vil derfor i almindelighed få større  

 erstatninger end nævnt ovenfor.
 På denne baggrund anslås, at de samlede  

 udgifter til erstatning og godtgørelse andrager ca. 7 mio. kr. (140  

 patienter af gennemsnitlig 46.000 kr. med påløbende renter).
 De fleste erstatningssager forudsættes behandlet og  

 afgjort af Patientforsikringsforeningen inden for de første 2  

 år, men der knytter sig en betydelig usikkerhed hertil, idet der, efter  

 at erstatningsansvaret er anerkendt, skal foretages en nærmere  

 vurdering af, hvilken mere varig skade den pågældende operation  

 har påført patienten.
4.2. Erstatningsordningens finansiering Som anført i lovforslagets § 2 afholdes  

 udgifter til erstatning og godtgørelse, samt andre udgifter ved  

 erstatningsordningen af staten.
Udgifter i 1999 afholdes af finanslovens  

 generelle reserver.
 Det findes naturligt, at staten afholder udgifter efter  

 loven, idet der efter Patientforsikringsloven vil være væsentlig  

 flere patienter, der kan få erstatning end efter den almindelige  

 culparegel, der er gældende for amternes og HS's erstatningsansvar for  

 patienter opereret før 1. juli 1992.
Som anført i lovforslagets § 3, vil der dog  

 ikke skulle afholdes udgifter for erstatningssager, i det omfang amterne  

 allerede ved lovens ikrafttræden har anerkendt erstatningsansvaret  

 efter culpareglen.
Omfanget af disse erstatningssager og eventuelle  

 anerkendte beløb kan ikke på nuværende tidspunkt  

 opgøres, men antallet af sager skønnes af væsentlig  

 mindre størrelsesorden end de nævnte 140 sager.
4.3. Afdødes erstatningsret Patientforsikringsloven henviser i § 5, stk. 1  

 til lov om erstatningsansvar for så vidt angår fastsættelse  

 af erstatning og godtgørelse.
 Det følger af erstatningsansvarsloven og  

 retspraksis i øvrigt, hvorledes erstatnings- og  

 godtgørelseskrav kan overgå til en afdøds bo.
Herefter vil alle økonomiske skadeskrav (f.eks.  

 tabt arbejdsfortjeneste, forsørgerstab og erhvervsevnetab) umiddelbart  

 ved dødsfald overgå til vedkommendes bo, og således af  

 boet kan anmeldes overfor Patientforsikringsforeningen.
Dette vil også  

 gælde, hvis patienten er død inden lovforslaget træder i  

 kraft.
Krav om godtgørelse (ikke-økonomisk skade)  

 for personskade, f.eks. for svie og smerte samt varigt mén, kan falde  

 i arv, jf. erstatningsansvarslovens § 18, stk. 2, når kravet  

 er gjort gældende ved sagsanlæg m.v. eller i øvrigt er  

 anerkendt.
Dette betyder, at godtgørelseskrav   der er den typiske  

 erstatningsudgift for Boneloc-patienter   for patienter, der er døde  

 før lovens ikrafttræden, ikke kan fremsættes af boet  

 overfor Patientforsikringsforeningen efter at loven er trådt i kraft,  

 medmindre kravet som anført er gjort gældende af patienten ved  

 sagsanlæg m.v. eller anerkendt, herunder evt. anmeldt overfor  

 Patientforsikringsforeningen inden lovens ikrafttræden.
Dette findes  

 rimeligt, da godtgørelseskravene er en personlig kompensation til  

 patienten.
 Da det typisk er ældre patienter, der får isat  

 en hofteprotese, hvilket understøttes af, at gennemsnitsalderen for de  

 patienter, der i Patientforsikringsforeningen har fået udbetalt  

 erstatning er, 73 år, må det påregnes at en del af de  

 patienter, der ville have kunnet søge erstatning efter dette forslag,  

 er afgået ved døden.
 Det vil dog ikke være muligt at fastlægge i  

 hvilket omfang det skønnede erstatningsbeløb påvirkes af  

 dette.
4.4. Erstatningsordningens bevillingsmæssige forhold De samlede udgifter til finansiering af  

 erstatningsordningen, inkl. administrationsudgifter m.v. skønnes at  

 andrage 10 mill. kr.
Heraf vedrører 7 mill. kr. de egentlige  

 erstatningsudbetalinger, medens de resterende 3 mill. kr. udgør  

 driftsudgifter til administration af erstatningsordningen, herunder udgifter  

 til Patientskadeankenævnet m.v., jf. nedenfor.
 Som nævnt ovenfor anslås udgifterne til  

 erstatningsudbetalingerne til 7 mill. kr., men udsving kan meget vel komme  

 på tale, da erstatningsudbetalingerne er afhængige af, hvor mange  

 af de anmeldte erstatningssager, der kan imødekommes og med hvilke  

 beløb.
Udgiften vil blive optaget som en lovbunden udgift  

 på Sundhedsministeriets finanslovskonto i perioden 1999-2003, da staten  

 vil være forpligtet til at udbetale de erstatninger,  

 Patientforsikringsforeningen eller ankede afgørelser måtte  

 fastslå, uanset om det samlede beløb måtte overstige de  

 7,0 mill. kr.
I det omfang Patientforsikringsforeningen i øvrigt  

 træffer afgørelse i sager, der rettidigt er indleveret senest  

 31. december 2002, eller afgørelser ankes til  

 Patientskadeankenævnet og videre til Landsretten vil der kunne  

 forekomme udbetaling af erstatningsbeløb udover 2003.
 Den skønnede udgift på 7,0 mill.kr. til  

 finansiering af udbetalte erstatningsbeløb opføres som en  

 lovbunden udgift på en nyoprettet hovedkonto § 16.11.29.  

 Erstatninger til Boneloc-patienter.
De forventede udgifter i 1999 på 1,0 mill.kr., der  

 finansieres af finanslovens generelle reserver, optages på forslag til  

 tillægsbevillingslov for 1999 på den til formålet oprettede  

 hovedkonto § 16.11.29. Erstatninger til Boneloc-patienter.
Udgifterne  

 for årene 2000-2003 vil blive optaget på Sundhedsministeriets  

 forslag til finanslov for år 2000 med henholdsvis 2,0 mill. kr., 2,0  

 mill. kr., 1,0 mill. kr. og 1,0 mill. kr.
Som tidligere nævnt skal Sundhedsministeriet efter  

 loven indgå en aftale med Patientforsikringsforeningen om  

 administration af erstatningsordningen.
Aftalen forventes baseret på en  

 fast pris pr. erstatningssag.
Til dækning af administrationsudgifter  

 til Patientforsikringsforeningen, herunder udgifter til  

 Patientskadeankenævnet samt til dækning af statens (eventuelt  

 Patientforsikringsforeningens) annonceringsudgifter vedr.  

 erstatningsordningen afsættes i alt maksimalt 3,0 mill. kr. i perioden  

 1999-2003 på en nyoprettet hovedkonto § 16.11.30. Drift af  

 Boneloc-erstatningsordningen.
 Udgiften, der i 1999 skønnes at udgøre  

 maksimalt 0,5 mill. kr. og som finansieres af finanslovens generelle  

 reserver, optages på Sundhedsministeriets bidrag til forslag til  

 tillægsbevillingslov for 1999 på den til formålet oprettede  

 hovedkonto § 16.11.30. Drift af Boneloc-erstatningsordningen.
 Udgifterne for årene 2000-2003 vil blive optaget  

 på Sundhedsministeriets bidrag til forslag til finanslov for 2000 med  

 henholdsvis 0,8 mill. kr., 0,8 mill. kr., 0,4 mill. kr. og 0,5 mill. kr.  

 Uforbrugte midler i de enkelte år vil blive overført til  

 efterfølgende finansår.
 Den beskrevne erstatningsordning svarer i øvrigt i  

 mange henseender til den eksisterende  

 lægemiddelskadeerstatningsordning, jf. finanslovens § 16.11.27 og  

 § 16.11.28, jf. lov nr. 1120 af 20. december 1995 om erstatning for  

 lægemiddelskader.
4.5. Andre konsekvenser af lovforslaget Lovforslaget vil ikke have udgiftsmæssige  

 konsekvenser for amter og kommuner eller andre offentlige myndigheder end  

 nævnt i lovforslaget.
Lovforslaget har ingen økonomiske eller  

 administrative konsekvenser for erhvervslivet.
Lovforlaget har heller ikke  

 miljømæssige konsekvenser eller administrative konsekvenser for  

 borgerne.
Lovforslaget indeholder ikke EU-retlige aspekter.
Vurdering af konsekve Positive konsekvenser (hvis ja, angiv omfang) Negative konsekvenser (hvis ja, angiv omfang) Økonomiske konsekvenser for stat, amter og  

 kommuner Det anslås, at loven vil medføre en merudgift  

 for staten på 10 mill. kr. jf. opgørelsen under pkt. 4,  

 4 Administrative konsekvenser for stat, amter og  

 kommuner Sundhedsministeriets indgåelse af aftale med  

 Patientforsikringsforeningen om dennes administration af  

 ordningen Økonomiske konsekvenser for erhvervslivet Ingen konsekvenser Ingen konsekvenser Administrative konsekvenser for erhvervslivet Ingen konsekvenser Ingen konsekvenser Miljømæssige konsekvenser Ingen konsekvenser Ingen konsekvenser Administrative konsekvenser for borgerne Lettere adgang til erstatning Ingen konsekvenser Forholdet til EU-retten Lovforslaget indeholder ikke EU-retlige aspekter.
Bemærkninger til lovforslagets  

 enkelte bestemmelser Til § 1 § 1 fastlægger lovens anvendelsesområde.  

 Loven gælder for patienter, der inden 1. juli 1992, hvor lov om  

 patientforsikring trådte i kraft, har fået isat en protese med  

 fikseringsmidlet Boneloc.
Det samme gælder for efterladte til  

 sådanne patienter.
 Patienter opereret før patientforsikringslovens  

 ikrafttrædelse får en ret til, efter ansøgning, at  

 oppebære erstatning efter en konkret vurdering, der foretages af  

 Patientforsikringsforeningen i henhold til Patientforsikringsloven.
I praksis vedrører dette i næsten alle  

 tilfælde hofteopererede patienter.
Patientforsikringsforeningen oplyser  

 dog, at Boneloc-cement i sjældne tilfælde tillige har givet  

 anledning til skade i forbindelse med knæ- og tommelproteser.
 Loven gælder for patienter, der her i landet er  

 påført en fysisk skade i forbindelse med undersøgelse,  

 behandling eller lignende foretaget på offentlige sygehuse og sygehuse,  

 som det offentlige har driftsoverenskomst med.
 Dette betyder, at patienter, der måtte være  

 opereret på private klinikker, ikke er omfattet af  

 Patientforsikringsloven, og dermed heller ikke af nærværende lov,  

 idet loven ikke tilsigter, at etablere en gunstigere erstatningsadgang for  

 patienter opereret på private klinikker før 1. juli 1992 end  

 efter dette tidspunkt.
Sundhedsministeriet vil i samarbejde med  

 Patientforsikringen ved offentlig annoncering gøre opmærksom  

 på nyordningen, ligesom sygehusene vil blive anmodet om at foretage en  

 opsøgende virksomhed om erstatningsadgangen overfor patienterne.
Det  

 forudsættes at Patientforsikringsforeningen af egen drift genoptager  

 sager, der tidligere er afvist under henvisning til, at skaden er  

 forårsaget før patientforsikringslovens ikrafttræden den  

 1. juli 1992.
Hvis patienten allerede har fået sit tab erstattet  

 fra de driftsansvarlige sygehusmyndigheder i form af en anerkendelse af  

 kravet, kan patienten ikke også oppebære erstatning efter  

 patientforsikringsloven.
Dette følger af dansk rets almindelige  

 erstatningsregler.
Disse patienter forudsættes dog efterfølgende  

 også at kunne forelægge deres sag for Patientforsikringen  

 specielt med henblik på en vurdering af erstatningsberegningen.
 På denne måde stilles alle Boneloc-opererede  

 patienter ens med hensyn til mulighederne for at ansøge om erstatning  

 og med at få vurderet deres erstatningskrav hos  

 Patientforsikringsforeningen på baggrund af det samme retsgrundlag  

 (Patientforsikringsloven), med en for patienterne lempeligere  

 bevisbyrdevurdering og ankeadgang til Patientskadeankenævnet m.v.
Alle patienter, der får deres erstatning opgjort  

 efter Patientforsikringslovens regler vil blive omfattet af den særlige  

 regel (§ 5, stk. 2) om at erstatning mv. kun udbetales,  

 såfremt den samlede erstatning overstiger 10.000,- kr.
Erstatning under  

 10.000 kr. kan søges opnået ved at anlægge sag ved  

 domstolene.
Til § 2 En del af forudsætningen for den aftale et flertal  

 af Folketingets partier har indgået den 9. februar 1999 er, at kravene  

 for Boneloc-patienter uanset operationstidspunkt skal vurderes af samme  

 instans på baggrund af samme retsgrundlag Da Patientforsikringsforeningen i henhold til  

 Patientforsikringsloven modtager, oplyser og afgør alle sager,  

 herunder foretage beregning af størrelsen af erstatning og  

 godtgørelse efter patientforsikringsloven, vil det derfor også  

 være Patientforsikringsforeningen, der er rette instans til at  

 træffe afgørelse i sagerne om erstatning.
Patienter omfattet af denne lov har adgang til at anke  

 Patientforsikringens afgørelser til Patientskadeankenævnet og  

 indbringe nævnets afgørelser for landsretten.
Klageberettigede  

 er de personer og instanser, der har en retlig interesse i sagen, hvilket i  

 praksis er patienten eller dennes efterladte og som noget særligt efter  

 dette forslag; Sundhedsministeriet.
Bestemmelsen i § 2, jf. § 3, betyder også,  

 at patienter, der tidligere har modtaget erstatning eller godtgørelse  

 fra en sygehusmyndighed, kan få efterprøvet, om de er berettiget  

 til yderligere erstatning og godtgørelse ved at indgive anmeldelse til  

 Patientforsikringsforeningen.
Herved sikres også, at disse patienter  

 få mulighed for at indbringe deres sag for  

 Patientskadeankenævnet.
 Den samlede erstatning som disse patienter kan modtage,  

 kan ikke overstige den erstatning, som andre patienter er berettigede til  

 efter loven.
I henhold til patientforsikringslovens § 17,  

 stk. 1 har Patientforsikringsforeningen hjemmel til at forlange enhver  

 oplysning, som foreningen skønner er af betydning for behandling af  

 sager efter loven.
Det betyder blandt andet, at Patientforsikringsforeningen  

 kan kræve oplyst, i hvilket omfang patienter har fået tilkendt  

 erstatning af de driftsansvarlige myndigheder.
I § 2, stk. 2, fastslås, at det er staten,  

 der udbetaler erstatning og godtgørelser.
Når  

 Patientforsikringsforeningen har foretaget beregning af  

 erstatningsstørrelsen, indberettes sagen til Sundhedsministeriet til  

 brug for udbetaling af erstatningerne.
Det samme gælder med hensyn til  

 sager, der er afgjort af Patientskadeankenævnet.
 Ifølge lovforslaget skal staten afholde alle  

 udgifter i forbindelse med etableringen af retten for patienter opereret med  

 Boneloc-cement før den 1. juli 1992 til at få vurderet deres  

 sager i Patientforsikringsforeningen.
 Patientforsikringsforeningen skal derfor friholdes for  

 driftsudgifter ved ordningen, samt udgifter i forbindelse med eventuel  

 annoncering m.v. om erstatningsordningen.
 Det forudsættes endvidere, at sundhedsministeren  

 indgår aftale med Patientforsikringsforeningen om, at Staten afholder  

 udgifterne i forbindelse med foreningens administration af sager efter  

 stk. 1. I henhold til § 12 stk. 2 i lov om patientforsikring  

 finansieres udgifter til foreningens drift for så vidt angår  

 sager efter 1. juli 1992, af de forsikringsselskaber og de selvforsikrende  

 myndigheder, der er omfattet af loven.
 Patientforsikringsforeningen vil ligeledes ved den  

 nævnte aftale skulle kompenseres for de udgifter, der efter  

 Patientforsikringslovens § 14, stk. 8 påhviler  

 Patientforsikringsforeningen til drift af Patientskadeankenævnet for  

 så vidt angår de Boneloc-sager, der måtte blive anket til  

 nævnet i medfør af denne lov.
Til § 3 Bestemmelsen vedrører tilfælde, hvor den  

 driftsansvarlige sygehusmyndighed selv har enerkendt at være  

 erstatningsansvarlig i anledning af en Boneloc-operation, men hvor  

 myndigheden endnu ikke har tilkendegivet, hvilken erstatning m.v. der kan  

 ydes som følge heraf.
Det er uden betydning, om anerkendelsen er sket  

 før eller efter lovens ikrafttræden.
I sådanne tilfælde indebærer  

 bestemmelsen, at patienten eller de efterladte må afvente  

 sygehusmyndighedens tilkendegivelse, før der kan rejses krav efter  

 loven.
Formålet er at holde sygehusmyndighederne økonomisk fast  

 på ansvar, som de selv har erkendt.
 Omvendt indebærer bestemmelsen, at patienter m.v.  

 selv om de har rejst krav over for sygehusmyndigheden   tillige kan rejse  

 krav over for Patientforsikringsforeningen, såfremt  sygehusmyndigheden  

 endnu ikke har erkendt at være ansvarlig.
Endvidere vil der kunne rejses krav over for  

 Patientforsikringsforeningen, når sygehusmyndighedens tilkendegivelse  

 er modtaget.
Sagen skal herefter behandles efter lovforslagets regler,  

 sammenholdt med patientforsikringsloven.
Da den erstatning, som  

 sygehusmyndigheden har tilbudt, selvsagt ikke også skal betales efter  

 den foreslåede ordning, bestemmes det i § 3, stk. 2, for en ordens  

 skyld, at der i så fald foretages fradrag svarende til  

 sygehusmyndighedens tilkendegivelse.
Finder Patientforsikringsforeningen  

 derimod, at patienten er berettiget til en lavere samlet erstatning end den,  

 sygehusmyndigheden har tilbudt, vil konsekvensen alene være, at der  

 ikke udbetales yderligere erstatning m.v. efter patientforsikringslovens  

 regler.
Til § 4 Efter bestemmelsen træder loven i kraft dagen efter  

 bekendtgørelsen i Lovtidende.
Hermed sikres, at erstatningsordningen  

 kan iværksættes snarest muligt.
Til § 5 og § 6 De almindelige forældelsesfrister i  

 patientforsikringsloven vil i nogle tilfælde kunne medføre, at  

 erstatningskrav fra patienter omfattet af lovforslaget vil være  

 forældet.
Dette skyldes, at de patienter, der er omfattet af  

 nærværende lov, er opereret i perioden 1990 til 1992 og eventuelt  

 reopereret indenfor en kortere årrække.
 Derfor kan reglen i patientforsikringslovens § 19,  

 stk. 1, hvorefter et erstatningskrav efter loven skal være anmeldt  

 til Patientforsikringsforeningen senest 5 år efter, at den  

 erstatningsberettigede har fået eller burde have fået kendskab  

 til skaden, betyde at erstatningskravet er forældet, og skaden ikke vil  

 kunne erstattes.
 Forældelse vil også kunne finde sted efter  

 patientforsikringslovens anden forældelsesregel i § 19,  

 stk. 2, hvorefter en forældelse af erstatningskrav dog altid  

 indtræder senest 10 år efter den dag, skaden er  

 forårsaget.
 Derfor foreslås Patientforsikringslovens § 19  

 ikke at gælde patienter m.v., som er omfattet af denne lov, jf.  

 lovforslagets § 5, og erstattes med en frist, jf. § 6, der er sat  

 til 1. januar 2003. Hermed gives der patienterne knap 4 år til at  

 søge om erstatning efter lovens ikrafttræden eller mere end 10  

 år efter, at skaden er forårsaget.
 Det bemærkes, at der, jf. de almindelige  

 bemærkninger, vil blive iværksat en offentlig annoncering om  

 erstatningsadgangen og en opsøgende virksomhed herom fra sygehusene  

 overfor patienterne.
 Typisk vil det, jf. de almindelige bemærkninger,  

 være patienter, hvor løsning af protesen er sket inden for 3  

 år efter operationen, der vil være omfattet af  

 erstatningsbetingelserne.
 Når Patientforsikringsforeningen har  

 færdigbehandlet de pr. 31. december 2002 anmeldte og verserende sager  

 og eventuelle ankesager efter loven (Patientskadeankenævnet og  

 eventuelt Landsretten) er afsluttede, vil Patientforsikringsforeningens  

 opgaver efter lovforslaget således være afsluttede.
Til § 7 I bestemmelsen indføres den sædvanlige adgang  

 til, at loven kan sættes i kraft ved kongelig anordning på  

 Færøerne med de afvigelser, de særlige  

 færøske forhold tilsiger.
For Grønlands vedkommende er  

 kompetencen til at fastsætte regler indenfor sundhedslovgivningen  

 overgået til hjemmestyrets myndigheder, jf. § 1 i lov nr. 369 af  

 6. juni 1991 om sundhedsvæsnet i Grønland. Ønsker  

 Grønlands hjemmestyre regler af tilsvarende indhold gennemført  

 i Grønland, må dette ske ved landstingsforordning.
 Der er imidlertid så vidt vides ikke udført  

 operationer med Boneloc på Færøerne, idet patienterne er  

 sendt til operation på hospitaler i Danmark og hermed vil være  

 omfattet af lovforslagets særlige erstatningsadgang.
