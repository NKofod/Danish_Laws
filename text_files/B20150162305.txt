Bekendtgørelse om henlæggelse af opgaver og beføjelser til Styrelsen for Dataforsyning og Effektivisering I medfør af § 7 i lov om Geodatastyrelsen, jf. lovbekendtgørelse nr. 1210 af 9. oktober 2013, fastsættes:
§ 1. Der etableres to nye styrelser til varetagelse af Geodatastyrelsens opgaver og beføjelser.
Samtidig nedlægges Geodatastyrelsen.
Den ene nye styrelse får navnet Geodatastyrelsen, mens den anden nye styrelse får navnet Styrelsen for Dataforsyning og Effektivisering.
 Stk. 2. Geodatastyrelsen oprettes til varetagelse af de opgaver og beføjelser, der følger af bekendtgørelse nr. 1622 af 12. december 2015.
 Stk. 3. Styrelsen for Dataforsyning og Effektivisering oprettes til varetagelse af de opgaver og beføjelser, der følger af denne bekendtgørelse.
Kapitel 1 Administrative beføjelser og opgaver i lovgivningen § 2. Hvor energi-, forsynings- og klimaministeren i den i dette kapitel nævnte lovgivning tillægges administrative beføjelser og opgaver, udøver Styrelsen for Dataforsyning og Effektivisering disse beføjelser og opgaver.
Opgaver og beføjelser i henhold til lov om Geodatastyrelsen § 3. Følgende opgaver og beføjelser i lov om Geodatastyrelsen varetages af Styrelsen for Dataforsyning og Effektivisering:
 1) Varetage den geodætiske opmåling og den topografiske kortlægning af Danmark, herunder Færøerne og Grønland i henhold til lovens § 2, stk. 1, nr. 1.
 2) Forestå infrastrukturen for geografisk information i Danmark i henhold til lovens § 2, stk. 1, nr. 3, jf. denne bekendtgørelses §§ 7 og 8.
 3) Efter forhandling med andre myndigheder opbevare og distribuere deres data i henhold til lovens § 2, stk. 3.
 4) Efter energi-, forsynings- og klimaministerens bestemmelse herom varetage koordinationen af den offentlige geodætiske og topografiske opmåling og kortlægning og af anden offentlig registrering af stedbestemte oplysninger i henhold til lovens § 3, stk. 1.
 5) Efter forhandling med berørte offentlige myndigheder og private organisationer fastlægge standarder og normer for gennemførelsen af den offentlige geodætiske og topografiske opmåling og kortlægning og anden offentlig registrering af stedbestemte oplysninger i henhold til lov om Geodatastyrelsen § 3, stk. 2.
 Stk. 2. Lovens § 3, stk. 3, finder tilsvarende anvendelse inden for de arbejdsopgaver, der er beskrevet i § 3, stk. 1, nr. 5.
 Stk. 3. Personer, der af Styrelsen for Dataforsyning og Effektivisering er bemyndiget hertil, har til enhver tid mod behørig legitimation uden retskendelse adgang til enhver ejendom og lokalitet for at udføre opgaver efter loven i henhold til lovens § 6.
 § 4. Følgende beføjelser udøves af energi-, forsynings- og klimaministeren efter Styrelsen for Dataforsyning og Effektiviserings indstilling herom:
 1) Bestemmelser om, at Styrelsen for Dataforsyning og Effektivisering pålægges at varetage andre opmålings-, kortlægnings- og registreringsopgaver end de i lovens § 2, stk. 1, nævnte.
 2) Fastsættelse af nærmere regler for Styrelsen for Dataforsyning og Effektiviserings organisation og virksomhedens udøvelse.
 3) Beslutning om, hvilke af Styrelsen for Dataforsyning og Effektiviserings produkter der i henhold til lovens § 5, stk. 1, kan udbydes til salg.
 4) Fastsættelse af regler i henhold til lovens § 5, stk. 2, om betaling for Styrelsen for Dataforsyning og Effektiviserings produkter og ydelser.
 5) Beslutning om, hvilke af Styrelsen for Dataforsyning og Effektiviserings data der i henhold til lovens § 5 a, stk. 1, skal stilles frit til rådighed for andre offentlige myndigheder, virksomheder og borgere.
Opgaver i henhold til lov om registrering af ledningsejere § 5. Styrelsen for Dataforsyning og Effektivisering varetager administrationen af de i stk. 2 oplistede opgaver i lov om registrering af ledningsejere.
 Stk. 2. Følgende opgaver og beføjelser varetages af Styrelsen for Dataforsyning og Effektivisering:
 1) Føre et register over ejere af ledninger, der er nedgravet i jord eller nedgravet i eller anbragt på havbunden inden for det danske søterritorium.
 2) Efter forhandling med forsvarsministeren, indenrigs- og sundhedsministeren og justitsministeren fastsætte administrative regler om ledninger og ejendomme, som de pågældende ministerier har rådighed over.
Opgaver i henhold til lov om bygnings- og boligregistrering § 6. Følgende beføjelser i lov om bygnings- og boligregistrering §§ 3 c, 3 f, 3 g og 9 a, udøves af Styrelsen for Dataforsyning og Effektivisering:
 1) Klageinstans i klager over kommunernes afgørelser i adressesager efter lovens § 9 a i retlige spørgsmål.
 2) Fastsætte administrative regler i henhold til lovens §§ 3 c og 3 f.
 3) Afgøre uenighed mellem kommuner eller mellem en kommune og Vejdirektoratet om fastsættelse af vejnavne i henhold til lovens § 3 g.
Opgaver i henhold til lov om infrastruktur for geografisk infrastruktur § 7. Følgende beføjelser i lov om infrastruktur for geografisk information udøves af Styrelsen for Dataforsyning og Effektivisering:
 1) Fastsættelse af administrative regler om geodatatemaer, metadata, tekniske ordninger for interoperabilitet og harmonisering af geodatasæt og geodatastjenester.
 2) Fastsættelse af administrative regler om adgangen til og anvendelsen af geodatasæt og geodatatjenester.
 3) Overvågning af udbygningen, anvendelsen og vedligeholdelsen af infrastrukturen for geografisk information.
 4) Varetagelse af kontakten med EU-Kommissionen i henhold til artikel 19, stk. 2, i Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab.
 § 8. Følgende beføjelse i henhold til lov om infrastruktur for geografisk information udøves af energi-, forsynings- og klimaministeren efter Styrelsen for Dataforsyning og Effektiviserings indstilling:
 1) Nedsættelse af et samordningsudvalg vedrørende infrastrukturen for geografisk information.
 2) Fastsættelse af administrative regler om betaling af gebyr for levering af geodatasæt og geodatatjenester.
 Opgaver i henhold til lov angaaende Geodætisk Instituts trigonometriske Stationer m.v.
 § 9. Styrelsen for Dataforsyning og Effektivisering kan beslutte, om et areal skal afstås til en station eller et fikspunkt.
 § 10. Anke af Styrelsen for Dataforsyning og Effektiviserings beslutning om arealafståelse i henhold til lov angaaende Geodætisk Instituts trigonometriske Stationer m.v. afgøres af energi-, forsynings- og klimaministeren.
Kapitel 2 Andre opgaver § 11. Det er Styrelsen for Dataforsyning og Effektiviserings opgave 1) at fremme en effektiv og rationel statslig virksomhed inden for de i denne bekendtgørelse angivne områder, og 2) at virke samordnende og koordinerende på den samlede produktion af kort- og geodataprodukter.
 § 12. Styrelsen for Dataforsyning og Effektivisering udarbejder information og vejledning om reglerne i den i kapitel 1 anførte lovgivning.
 Stk. 2. Styrelsen for Dataforsyning og Effektivisering forestår indsamling og behandling af materialer og undersøgelser, der i henhold til den i denne bekendtgørelse angivne lovgivning skal indsendes fra myndigheder, institutioner og organisationer.
 Stk. 3. Styrelsen for Dataforsyning og Effektivisering afgør enkeltsager, der er omfattet af reglerne i den i kapitel 1 anførte lovgivning.
 § 13. Styrelsen for Dataforsyning og Effektivisering skal yde faglig rådgivning og anden bistand til energi-, forsynings- og klimaministeren og andre myndigheder og forestå forberedelsen af principielle enkeltsager i det omfang, sådanne skal forelægges for energi-, forsynings- og klimaministeren.
 § 14. Styrelsen for Dataforsyning og Effektivisering kan af energi-, forsynings- og klimaministeren få tillagt andre opgaver i forbindelse med administrationen af den under ministeriet hørende lovgivning og aktstykker.
Kapitel 3 Påklage, instruktion, ikrafttræden m.v.
 § 15. Afgørelser, der er truffet i henhold til ovennævnte bemyndigelser, kan ikke påklages til eller indbringes for energi-, forsynings- og klimaministeren, for så vidt der inden for det enkelte lovområde er adgang til at fastsætte, at sådan påklage eller indbringelse kan udelukkes.
 Stk. 2. Energi-, forsynings- og klimaministeren kan bestemme, at beføjelser, der i henhold til bekendtgørelsen tilkommer Styrelsen for Dataforsyning og Effektivisering, udøves af energi-, forsynings- og klimaministeren.
 Stk. 3. Energi-, forsynings- og klimaministeren kan give direktøren for Styrelsen for Dataforsyning og Effektivisering instruktion vedrørende udøvelsen af de beføjelser, der er henlagt til Styrelsen for Dataforsyning og Effektivisering.
 § 16. Bekendtgørelsen træder i kraft den 1. januar 2016.
