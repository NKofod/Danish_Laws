 I henhold til § 154 i lov nr. 252 af 10. juni 1960 om luftfart fastsættes  

 herved følgende bestemmelser:
 § 1.  De i §§ 61-68 i lov nr. 252 af 10. juni 1960 om  

 luftfart indeholdte regler om sikring m.v. af indflyvningen til flyvepladser,  

 hvis benyttelse til flyvning står åben for offentligheden, finder tillige  

 anvendelse på de militære flyvepladser på flyvestationerne Karup, Skrydstrup,  

 Tirstrup, Vandel og Værløse med nedenfor fastsatte ændringer.
 § 2.  Den i lovens § 63 omhandlede plan vedrørende  

 sikring af indflyvningen skal for så vidt angår de ovenfor nævnte  

 flyvepladser godkendes såvel af ministeren for offentlige arbejder som af  

 forsvarsministeren.
 § 3.  Iværksættelsen af foranstaltninger i henhold til  

 lovens §§ 67 og 68 finder sted efter forhandling mellem ministeren for  

 offentlige arbejder og forsvarsministeren.
 § 4.  De beføjelser, der for den civile luftfarts  

 vedkommende ved lovens §§ 61-68 er tillagt henholdsvis ministeren for  

 offentlige arbejder og statens luftfartsvæsen, tillægges for så vidt angår de  

 ovenfor nævnte flyvepladser henholdsvis forsvarsministeren og forsvarets  

 bygningstjeneste.
 § 5.  Overtrædelse af bestemmelserne i denne  

 bekendtgørelse straffes med bøde eller hæfte.
 Forsvarsministeriet, den 28. februar  

 1963.
 Victor Gram.
/M.
Sund.
