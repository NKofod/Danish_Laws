Betænkning afgivet af Transport-, Bygnings- og Boligudvalget den 5. april 2018 Betænkning over Forslag til lov om ændring af lov om trafikselskaber (Individuel handicapkørsel for blinde og stærkt svagsynede) [af transport-, bygnings- og boligministeren (Ole Birk Olesen)]:
1. Ændringsforslag Transport-, bygnings- og boligministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 7. februar 2018 og var til 1. behandling den 22. februar 2018. Lovforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og transport-, bygnings- og boligministeren sendte den 5. december 2017 dette udkast til udvalget, jf.
TRU alm. del  bilag 74. Den 14. februar 2018 sendte transport-, bygnings- og boligministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til transport-, bygnings- og boligministeren til skriftlig besvarelse, som denne har besvaret.
 Et af udvalgets spørgsmål til transport-, bygnings- og boligministeren og dennes svar herpå, er optrykt som bilag 2 til betænkningen.
3. Indstilling og politiske bemærkninger Udvalget indstiller lovforslaget til vedtagelse med det stillede ændringsforslag.
Socialdemokratiets og Dansk Folkepartis medlemmer af udvalget bemærker, at Socialdemokratiet og Dansk Folkeparti længe har kæmpet for, at blinde og svagsynede skulle indgå i den individuelle handicapkørsel.
Det lykkedes med satspuljeaftalen for 2018 at finde en permanent løsning.
Med dette lovforslag udvides den individuelle handicapkørsel efter § 11 i lov om trafikselskaber, som i dag kun omfatter svært bevægelseshæmmede, til også at omfatte blinde og stærkt svagsynede.
Det er en stor sejr for blinde og svagsynede.
 I Socialdemokratiet og Dansk Folkeparti har vi undret os over, at nogle af de mennesker, som har svært ved at begå sig med offentlig transport, f.eks. ved ikke kunne finde busstoppestedet og lign., ikke har været inkluderet i den individuelle kørselsordning, og at det kun er svært bevægelseshæmmede, som har haft et retskrav på at benytte trafikselskabernes ordning for individuel handicapkørsel.
Kommunerne har kunnet vælge at tilbyde blinde og svagsynede at deltage i ordningen, men der har været frit valg for kommunerne, altså en »kan«-bestemmelse, og det har medført forskelsbehandling.
Man har som blind eller svagsynet været afhængig af, hvilken kommune man har boet i.
Det har også medført en stor skævhed i forhold til forskellige serviceniveauer og forskelsbehandling af blinde og svagsynede.
Ordningen giver mulighed for mindst 104 ture årligt fra gadedør til gadedør for visiterede borgere, og det gælder primært kørsel til fritidsaktiviteter eller øvrige formål, der ikke er dækket af andre kørselsordninger.
Med initiativet udvides målgruppen, så blinde og stærkt svagsynede i hele landet får adgang til individuel handicapkørsel på lige fod med den nuværende målgruppe.
 Socialdemokratiet og Dansk Folkeparti støtter lovforslaget.
Enhedslistens medlemmer af udvalget støtter lovforslaget.
Der henvises til ordførertalen fra 1. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af transport-, bygnings- og boligministeren, tiltrådt af udvalget:
 1) Efter nr. 1 indsættes som nyt nummer:
 »01. Overskriften før § 11 affattes således:
»Individuel handicapkørsel«.« [Præcisering af overskrift] Bemærkninger Til nr. 1 Det foreslås, at overskriften før § 11 tilpasses, således at den er i overensstemmelse med den foreslåede affattelse af § 11. Der er tale om en konsekvensrettelse i forhold til den foreslåede bestemmelse i lovforslagets § 1, nr. 2.
Kim Christiansen (DF) nfmd.
Per Nørhave (DF) Claus Kvist Hansen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Hans Christian Schmidt (V) Jane Heitmann (V) Louise Schack Elholm (V) Britt Bager (V) May-Britt Kattrup (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Kaare Dybvad (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Daniel Toft Jakobsen (S) Henning Hyllested (EL) Søren Egge Rasmussen (EL) Roger Courage Matthisen (ALT) Andreas Steenberg (RV) Karsten Hønge (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 136 Oversigt over spørgsmål og svar vedrørende L 136 Bilag 2 Et af udvalgets spørgsmål til transport-, bygnings- og boligministeren og dennes svar herpå Spørgsmålet og svaret er optrykt efter ønske fra S og DF.
 Spørgsmål 2:
I lovforslaget lægges der op til, at målgruppen for forslaget afgrænses efter et objektivt kriterie.
Har ministeren overvejet, om det kunne være hensigtsmæssigt at lægge vægt på en samlet individuel vurdering af handicappet, der kan være stor forskel fra person til person, bopæl, andre handicap udover synshandicap; altså bør vi tage ansøgerens kontekst med i vurderingen? Svar:
 Jeg har indhentet svarbidrag fra Børne- og Socialministeriet, der oplyser:
 »Det fremgår af satspuljeaftalen for 2018-2021, at satspuljepartierne er enige om at afsætte midler til en udvidelse af den eksisterende ordning om individuel handicapkørsel, som i dag kun omfatter svært bevægelseshæmmede, således at den også kommer til at omfatte blinde og stærkt svagsynede.
For at imødekomme satspuljeaftalen bedst muligt har Børne- og Socialministeriet fundet det afgørende, at målgruppen for forslaget afgrænses ud fra objektive kriterier, som bygger på den danske sociale klassifikation for synshandicap, idet denne klassifikation anvendes lægefagligt i Danmark til at rubricere personer med synshandicap, herunder blinde og stærkt svagsynede.« Jeg kan tilføje, at den individuelle handicapkørsel er en minimumsordning, som muliggør, at kommuner kan visitere andre grupper eller personer til ordningen, hvis dette skønnes at være relevant.
Der er således intet til hinder for, at en kommune ud fra en individuel og konkret vurdering tildeler individuel handicapkørsel til en person, som ikke lever op til de fastsatte kriterier.
