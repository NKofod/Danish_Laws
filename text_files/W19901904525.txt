 M havde haft indtægt ved statistarbejde 1 dag i hver af månederne  

 april og maj 1989. Indtægten blev ikke anset for fradragsfri i medfør af  

 bistandslovens § 38, stk. 5.
Den for meget udbetalte kontanthjælp for månederne april og maj burde  

 ikke uden videre være fratrukket på een gang i M's løbende kontanthjælp.
Der  

 burde i stedet have været fastsat en betalingsordning, jf. bistandslovens §  

 27.
 REDEGØRELSE FOR SAGEN:
 Den 19-årige M havde været teaterinteresseret fra barndommen og havde  

 spillet ungdomsteater fra 10-årsalderen.
 M, der ville være skuespiller, havde været tilmeldt Danmarks Radios  

 statistkartotek siden 1980. Fra juni 1988 havde han modtaget kontanthjælp  

 efter bistandslovens § 37, dog afbrudt af et 4 måneders højskoleophold med  

 støtte efter bistandslovens § 42, stk. 1.
 M blev tilkaldt til statistarbejde 1 gang i hver af månederne april og maj  

 1989.
 M gav ikke socialforvaltningen oplysning om indtægten før midt i juni  

 1989. Indtægten udgjorde i alt 747 kr. netto.
 AFGØRELSEN, DER KLAGES OVER:
 Social- og sundhedsforvaltningen afviste at henføre indtægten (netto) til  

 bistandslovens § 38, stk. 5.
 Socialforvaltningen begrundede afgørelsen med, at indtægten måtte anses  

 for en eengangsindtægt uden tilstrækkelig vedligeholdelse af arbejdsrytmen.  

 Forvaltningen lagde vægt på, at M havde oplyst, at der kunne gå et halvt år,  

 inden han på ny ville blive tilkaldt til det pågældende arbejde.
 Socialforvaltningen havde på een gang modregnet den for meget udbetalte  

 kontanthjælp for april og maj måned i M's løbende kontanthjælp.
 KLAGEN TIL ANKESTYRELSEN:
Afgørelsen blev anket af M, som ikke kunne forstå, hvordan man uden videre  

 kunne udlede, at arbejdet skulle være deltidsarbejde og indeholde en  

 arbejdsrytme.
Det blev anført, at problemet i branchen var, at der ikke kunne  

 tilbydes fast arbejde.
M klagede også over, at man på een gang trak beløbet  

 fra kontanthjælpen uden hensyn til, om han var i stand til at klare sig for  

 40 % mindre den pågældende måned.
 LOVGRUNDLAG:
 Bistandslovens § 38, stk. 1 og 5, jf. lov nr. 836 af 21. december 1988.
 Socialministeriets vejledning nr. 49 af 5. marts 1987 om kontanthjælp  

 efter bistandsloven som ændret ved Socialministeriets vejledning af 17.  

 februar 1989, pkt. 12 a.
 ANKESTYRELSENS AFGØRELSE:
 Ifølge bistandslovens § 38, stk. 5, 1. punkt, kan personer, der har  

 modtaget kontanthjælp i en sammenhængende periode på 3 måneder eller derover,  

 have arbejdsindtægter på indtil 1.000 kr. pr. måned efter skattetræk, uden at  

 der sker fradrag i kontanthjælpen, dog maksimalt 6.000 kr.
 Da det imidlertid af forarbejderne til bestemmelsen, herunder  

 bemærkningerne til lovforslag L 72 (fremsat den 26. oktober 1988) om ændring  

 af reglerne om kontanthjælp, fremgår, at formålet med indførelsen af  

 bestemmelsen var at skabe en motivation hos kontanthjælpsmodtagere til selv  

 at skaffe sig arbejde og komme i gang igen, fandt Ankestyrelsen ikke  

 tilstrækkeligt grundlag for at tilsidesætte socialforvaltningens afgørelse.
Ankestyrelsen gjorde dog opmærksom på, at det ikke var i overensstemmelse  

 med bistandslovens regler om tilbagebetaling af for meget modtaget  

 kontanthjælp, at det omhandlede beløb var fratrukket på een gang i den  

 løbende kontanthjælp.
Der burde i stedet være fastsat en betalingsordning,  

 jf. bistandslovens § 27.
