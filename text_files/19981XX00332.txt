Skriftlig fremsættelse (17. marts 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 ændring af lov om folkehøjskoler, efterskoler,  

 husholdningsskoler og håndarbejdsskoler, lov om friskoler og private  

 grundskoler m.v., lov om gymnasiet m.v. og lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v. (Ophævelse af bestemmelser om visse skoler).
(Lovforslag nr.
L 198).
 Lovforslaget indebærer en ophævelse af den  

 nævnte lovs §§ 6-10.
Højesteret har den 19. februar 1999 afsagt dom i en  

 sag, som er anlagt af Den selvejende institution Friskolen i Veddinge Bakker  

 mod Undervisningsministeriet.
Ifølge dommen skal  

 Undervisningsministeriet anerkende, at lovens § 7 er ugyldig i forhold til  

 friskolen som stridende mod grundlovens § 3, 3. pkt.
Dommen medfører umiddelbart alene, at bestemmelsen  

 i lovens § 7 er ugyldig i forhold til Friskolen i Veddinge Bakker.
Dommens  

 præmisser indebærer imidlertid, at også lovens § 6 og §§ 8  

 og 9 må anses for ugyldige.
Dette gælder i forhold til alle de  

 skoler, der er angivet i loven.
 De nævnte bestemmelser er således allerede  

 uanvendelige i forhold til skolerne, og forslaget om at ophæve dem har  

 derfor ikke selvstændig retlig betydning.
Højesterets dom betyder ikke, at de skoler, der er  

 nævnt i loven, uden videre har krav på tilskud.
Derimod har  

 skolerne nu mulighed for på lige fod med andre skoler at få  

 tilskud efter lovgivningens almindelige regler, herunder de generelle  

 bestemmelser, der blev indført ved lovens §§ 1-4.
 Undervisningsministeriet er nu i færd med at  

 behandle sagerne vedrørende de pågældende skoler m.v.
 Idet jeg i øvrigt henviser til lovforslagets  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
