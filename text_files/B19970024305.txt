§ 1 I bekendtgørelse nr. 768 af 19. september 1995 om opkrævning m.v. af  

 indkomst- og formueskat, som ændret ved bekendtgørelse nr. 761 af 20. august  

 1996, bekendtgørelse nr. 878 af 3. oktober 1996, bekendtgørelse nr. 1012 af  

 2. december 1996 og bekendtgørelse nr. 1041 af 6. december 1996, foretages  

 følgende ændringer:
 1. I indledningen indsættes efter »§ 61, stk. 3,»:  

 »§ 61 A,».
 2. I § 12, stk. 2, indsættes efter »kildeskattelovens  

 § 61, stk. 3,»: »og eventuelle indregnede restancer m.v. efter  

 kildeskattelovens § 61 A, jf. nedenstående § 12 A,».
 3. Efter § 12 indsættes:
 »§ 12 A.  Forfaldne skatterestancer fra tidligere  

 indkomstår, indregnes efter restancemyndighedernes nærmere bestemmelse i  

 forskudsskatten, jf. § 12, stk. 2, såfremt maksimumbeløbet for indregning af  

 restskat for seneste indkomstår, jf. kildeskattelovens § 61, stk. 3, ikke er  

 udnyttet fuldt ud til indregning af restskat.
Stk. 2.  Forfaldne skatterestancer omfatter restskat  

 m.v. (morarenter, procenttillæg og restskat), tillægsskat, særlig  

 indkomstskat, samt B-skat.
De nævnte restancearter inddækkes med ældste  

 indkomstår først, og derefter i den nævnte dækningsrækkefølge.
Det bemærkes,  

 at indregnede restancer dækkes efter indregnet restskat, men før A-skat for  

 det aktuelle indkomstår.
Stk. 3.  Restancerne indregnes med indtil det beløb,  

 hvortil de er opgjort pr. 1. oktober i det pågældende år.
Hertil kommer et  

 statskassen tilfaldende tillæg på 6 pct. af restancebeløbet, dog ikke af  

 morarenter.
 Stk. 4.  Såfremt den skattepligtiges  

 forskudsregistrering efterfølgende ændres således, at den indregnede restance  

 ikke mere kan indeholdes i skattekortet, tilbageføres restancen.
 Stk. 5.  I det omfang en indregnet restance ikke dækkes  

 af de i indkomståret betalte foreløbige A-skatter, tilbageføres restancen, og  

 renteberegningen genoptages tilbage fra 1. januar i indkomståret, og 6 pct.  

 tillægget vedrørende således tilbageførte restancer bortfalder.
§ 2 Bekendtgørelsen træder i kraft den 12. april 1997, og har virkning fra og  

 med forskudsregistreringen for 1998.
