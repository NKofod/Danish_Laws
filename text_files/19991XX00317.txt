Skriftlig fremsættelse (3. februar 2000) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til lov om  

 ændring af lov om en garantifond for indskydere og investorer.  

 (Bestyrelsesbeslutninger og større handlefrihed for Fonden ved  

 afvikling af nødlidende institutter).
(Lovforslag nr.
L 190).
Lovforslaget har til formål at styrke Garantifonden  

 for indskydere og investorers muligheder for at medvirke til en  

 rekonstruktion af et institut, fremfor at dette  går konkurs eller i  

 betalingsstandsning.
En rekonstruktionsløsning vil være at  

 foretrække for instituttets indskydere.
Der er allerede med den  

 nuværende lov åbnet op for, at Fonden kan medvirke til en  

 rekonstruktion, men en række udestående problemstillinger i  

 relation til EU-rettens regler om statsstøtte gør, at denne  

 ordning ikke fungerer i praksis.
I drøftelserne med  

 Europa-Kommissionen er der blevet peget på, at en smidigere procedure  

 vil kunne opnås, hvis Fonden får friere handlemuligheder, og der  

 sikres bedre mod konkurrenceforvridning.
Med lovforslaget får Garantifonden friere  

 handlemuligheder end i dag.
Der gives større muligheder for, at Fonden  

 kan stille garantier i forbindelse med en rekonstruktion, ligesom Fonden  

 får mulighed for, at stille forskellige krav til instituttet.
Fonden  

 kan dog stadig ikke sikre ejerkapital eller påtage sig ejerskabet af et  

 institut.
Desuden bliver det efter lovforslaget muligt for ét  

 af bestyrelsesmedlemmerne fra den pågældende sektor at nedstemme,  

 at Fonden medvirker til afvikling af institutter inden for den  

 pågældende sektor.  Bestemmelsen har til  

 formål at hindre konkurrenceforvridning.
I situationer, hvor Fondens  

 medvirken til afvikling nedstemmes, dækkes indskyderne på normal  

 vis af Fonden.
 Det foreslås endvidere at indsætte en  

 bestemmelse om Fondens tavshedspligt i loven for derved at præcisere  

 tavshedspligten samt fastsætte hjemmel til at straffe uberettiget  

 videregivelse af fortrolige oplysninger.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
