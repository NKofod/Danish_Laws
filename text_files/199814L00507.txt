Betænkning afgivet af Skatteudvalget den  

 19. maj 1999 Betænkning over Forslag til lov om  

 ændring af skattekontrolloven, kildeskatteloven, momsloven og lov om  

 kommunal indkomstskat (Indgreb mod sort arbejde, socialt bedrageri m.v.) Udvalget har behandlet lovforslaget i nogle møder  

 og har herunder stillet spørgsmål til skatteministeren og  

 justitsministeren, som disse har besvaret skriftligt.
 Endvidere har udvalget modtaget skriftlige henvendelser fra:
Advokatrådet De danske Landboforeninger og Foreningen Registrerede Revisorer.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Et flertal (Socialdemokratiets, Venstres, Det Konservative  

 Folkepartis, Centrum-Demokraternes, Det Radikale Venstres, Enhedslistens,  

 Fremskridtspartiets og Kristeligt Folkepartis medlemmer af udvalget)  

 lægger afgørende vægt på, at skatteministeren  

 vedrørende forslaget under lovforslagets § 1, nr. 1, til § 6 F i  

 skattekontrolloven om et observationsregister har tilkendegivet  

 følgende:
» Formålet med forslaget er at skabe et modspil til  

 selskabstømmere, konkursryttere, udbydere af skattearrangementer og  

 lignende større skatteunddragere.
 Jeg lægger på den anden side afgørende  

 vægt på, at der tages de fornødne  

 retssikkerhedsmæssige hensyn.
 Det er derfor af betydning, at grundlaget for registrering  

 er objektive kriterier i den forstand, der nævnes nedenfor.
 Udgangspunktet er således, at der skal foreligge en  

 dom eller en endelig administrativ afgørelse, hvori det er  

 konstateret, at den pågældende enten har påført det  

 offentlige et betydeligt tab af den nævnte slags eller har  

 forsøgt at påføre det offentlige et sådant  

 betydeligt tab.
 Herudover vil der kun i følgende tilfælde og  

 i tilfælde, der ganske kan sidestilles hermed, kunne foretages  

 registrering i observationsregistret af:
 En fysisk eller juridisk person, der administrativt har vedtaget en  

 bøde for overtrædelse af told-, skatte- eller  

 afgiftslovgivningen.
 En udbyder eller erhvervsmæssig formidler af  

 skattearrangementer, der ved forskudsregistreringen eller ligningen er  

 tilsidesat som værende uden reelt indhold.
En fysisk eller juridisk person, der har deltaget i  

 momskarruselsvindel.
Ved momskarruselsvindel forstås en svindelmetode,  

 hvor der igangsættes transaktioner mellem en række momspligtige i  

 to eller flere EU-lande med eller uden varer med henblik på misbrug af  

 reglerne vedrørende momsfrit salg mellem momsregistrerede virksomheder  

 i medlemslandene.
 En fysisk person, der har deltaget i selskabstømning på  

 køberside.
 En fysisk eller juridisk person, der har fået inddraget en  

 bevilling til særlige kreditvilkår til told- eller  

 afgiftslempelse, fordi den pågældende har overtrådt de  

 vilkår, som bevillingen var tildelt under.
 En juridisk person, der mere end to gange er ansat  

 skønsmæssigt på grund af manglende (selv-)angivelse af den  

 skattepligtige indkomst/afgift.
 En fysisk person, der står bag virksomheder, der mere end to  

 gange er gået konkurs eller er tvangsopløst med tab for Told og  

 Skat til følge.
 Det ligger således uden for intentionerne med  

 forslaget, at der kan foretages registrering alene på grundlag af en  

 almindelig skattesag.
Der skal være tale om et betydeligt tab for det  

 offentlige, for at en registrering kan foretages.
At tabet skal være  

 betydeligt, indebærer, at påførte tab samlet set skal  

 være i en størrelsesorden på mindst 50.000 kr.
En registrering vil indebære, at den  

 pågældende vil blive fulgt nøjere af skatte- og  

 afgiftsmyndighederne.
Men den pågældende bliver ikke   som  

 følge af registreringen   afskåret fra nogen rettigheder, og de  

 registrerede oplysninger kan ikke samkøres med andre registrerede  

 oplysninger.
Den, der bliver optaget i registret, bliver samtidig med  

 registreringen underrettet om registreringen og grundlaget herfor, og den  

 pågældende (fysiske person) vejledes om retten til at klage til  

 Registertilsynet over registreringen.« Herefter indstiller et flertal (Socialdemokratiets,  

 Venstres, Det Konservative Folkepartis, Centrum-Demokraternes, Det Radikale  

 Venstres, Enhedslistens og Kristeligt Folkepartis medlemmer af udvalget)  

 lovforslaget til  vedtagelse uændret.
 Et mindretal (Socialistisk Folkepartis medlem af  

 udvalget) indstiller lovforslaget til vedtagelse med det af  

 mindretallet stillede ændringsforslag.
Socialistisk Folkeparti er helt enig i formålet med  

 lovforslaget og de fleste midler hertil og i, at skatteministeren bliver  

 bemyndiget til at indhente oplysninger vedrørende » fysiske eller juridiske personers  

 økonomiske eller erhvervsmæssige forhold« fra andre myndigheders registre med henblik på at  

 samkøre disse oplysninger med oplysninger i Told og Skats egne  

 registre.
Derimod finder Socialistisk Folkeparti det ikke rimeligt og i  

 overensstemmelse med den retssikkerhed, der skal gælde for borgerne, at  

 Told og Skat bemyndiges til at etablere et observationsregister over personer  

 og virksomheder, der efter såkaldt objektive kriterier har  

 påført eller forsøgt at påføre det  

 offentlige betydelige tab.
Efter Socialistisk Folkepartis opfattelse er  

 kriterierne for optagelse i registret for upræcise og for risikable ud  

 fra et retssikkerhedssynspunkt.
Det gælder f.eks., når der tales  

 om, »at den pågældende  

 har påført eller forsøgt at påføre det  

 offentlige betydelige tab af ...«,  

 og når der tales om, at registrering kan finde sted, når der  

 foreligger »en administrativ  

 afgørelse eller en dom, hvori det direkte eller indirekte er  

 konstateret, at den pågældende enten har påført det  

 offentlige tab af den nævnte slags eller har forsøgt at  

 påføre det offentlige sådanne tab.« Socialistisk Folkeparti har positivt noteret sig  

 tilkendegivelserne fra skatteministeren gengivet i betænkningen  

 vedrørende grundlaget for registrering i det foreslåede  

 observationsregister, men finder ikke, at det ændrer på de  

 nævnte principielle betænkeligheder ved et sådant register.  

 Socialistisk Folkeparti foreslår derfor, at den foreslåede  

 bestemmelse om observationsregistret udgår.
 Et andet mindretal (Dansk Folkepartis medlem af  

 udvalget) indstiller lovforslaget til vedtagelse med det af et  

 mindretal stillede ændringsforslag.
 Dansk Folkeparti lagde ved 1.  

 behandling af lovforslaget stor vægt på retssikkerheden ved et  

 observationsregister og på, hvilke kriterier der skulle lægges  

 til grund for optagelsen i registret.
 Dansk Folkeparti har noteret sig, at det af  

 skatteministerens tilkendegivelser om grundlaget for registrering i registret  

   som i højere grad klargør kriterierne   fremgår, at der  

 som udgangspunkt skal foreligge dom eller endelig administrativ  

 afgørelse, for at man kan blive optaget i registret, men at der  

 herudover kan foretages registreringer på andet grundlag, hvilket Dansk  

 Folkeparti ikke finder tilfredsstillende (bortset fra den situation, hvor en  

 fysisk eller juridisk person administrativt har vedtaget en bøde for  

 overtrædelse af told-, skatte- eller afgiftslovgivningen).
Tværtimod finder Dansk Folkeparti ikke, at  

 skattemyndighedernes tilsidesættelse af skattearrangementer allerede i  

 forbindelse med forskudsregistreringen eller ligningen skal kunne berettige  

 til optagelse i registret.
Videre finder Dansk Folkeparti ikke, at en fysisk  

 eller juridisk person, der har deltaget i momskarruselsvindel, eller en  

 fysisk person, der har deltaget i selskabstømning på  

 køberside, skal kunne optages, medmindre der foreligger dom eller  

 endelig administrativ afgørelse herfor.
Fysiske eller juridiske personer, der har fået  

 inddraget bevilling til særlige kreditvilkår til told- eller  

 afgiftslempelse, fordi de pågældende har overtrådt  

 bevillingens vilkår, juridiske personer, som mere end to gange er ansat  

 skønsmæssigt på grund af manglende (selv-)angivelse, eller  

 fysiske personer, der står bag virksomheder, der mere end to gange er  

 gået konkurs eller er tvangsopløst med deraf følgende  

 tab, skal efter Dansk Folkepartis opfattelse heller ikke kunne optages i  

 registret.
Dansk Folkeparti mener ikke, at det kan udelukkes, at der på  

 et lavt administrativt plan træffes vilkårlige afgørelser,  

 uden at det eksempelvis er undersøgt, om der foreligger undskyldelige  

 omstændigheder.
 Et tredje mindretal (Fremskridtspartiets medlem af  

 udvalget) indstiller lovforslaget til forkastelse ved 3. behandling,  

 men vil stemme for det af et mindretal stillede ændringsforslag.
Ændringsforslag Af	et mindretal (SF), tiltrådt af et mindretal (DF  

 og FP):
Til § 1 1) Den under nr. 1 foreslåede § 6 F  

udgår.
Bemærkninger Til nr. 1 I lovforslagets § 1, nr. 1, foreslås ved  

 indsættelse af § 6 F i skattekontrolloven, at Told- og Skattestyrelsen  

 med henblik på at imødegå overtrædelser af  

 lovgivningen om skatter og andre ydelser til det offentlige skal kunne  

 foretage en tidsbegrænset registrering af personer og virksomheder, der  

 har påført eller forsøgt at påføre det  

 offentlige betydelige tab af skatter, arbejdsmarkedsbidrag, told eller  

 afgifter.
 Med ændringsforslaget udgår forslaget til et  

 sådant observationsregister.
