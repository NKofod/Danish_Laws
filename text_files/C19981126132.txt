1. Indledning I straffesager mod sundhedspersonale vil det ofte være nødvendigt at  

 indhente sundhedsfaglig bistand under sagens behandling.
Sundhedsstyrelsen skal ifølge lov om sundhedsvæsenets centralstyrelse m.v.  

 (lov nr. 397 af 10. juni 1987 med senere ændringer) følge sundhedsforholdene  

 og holde sig orienteret om den til enhver tid værende faglige viden på  

 sundhedsområdet, ligesom styrelsen fører tilsyn med den virksomhed, der  

 udføres af personer inden for sundhedsvæsenet.
Styrelsen afgiver endvidere  

 indstilling til sundhedsministeren om fratagelse af autorisation for personer  

 inden for sundhedsvæsenet, jf. § 6, stk. 1.
 Sundhedsstyrelsen skal til Patientklagenævnet indbringe sager, som  

 styrelsen finder vil kunne give grundlag for kritik eller anden sanktion over  

 for personer inden for sundhedsvæsenet, jf. § 12, stk. 2.
 Embedslægeinstitutionen fører på Sundhedsstyrelsens vegne tilsyn med den  

 virksomhed, der udøves af personer inden for sundhedsvæsenet, jf. § 5 i lov  

 om embedslægeinstitutioner m.v. (lov nr. 381 af 13. juni 1973). Finder  

 embedslægeinstitutionen, at der bør indledes politimæssig undersøgelse eller  

 rejses tiltale mod personer inden for sundhedsvæsenet eller uautoriserede  

 helbredere, afgiver institutionen indstilling herom til Sundhedsstyrelsen,  

 jf. § 14 i bkg. nr. 474 af 19. september 1974 om embedslægeinstitutionens  

 virksomhed.
 Sundhedsvæsenets Patientklagenævn behandler klager over den faglige  

 virksomhed, der udøves af personer inden for sundhedsvæsenet, jf. lov om  

 sundhedsvæsenets centralstyrelse m.v. § 12, stk. 1. Patientklagenævnet  

 behandler endvidere sager om kritik eller anden sanktion over for  

 sundhedspersonale, der indbringes af Sundhedsstyrelsen i medfør af § 12, stk.  

 2, jf. ovenfor.
 Patientklagenævnet kan efter § 14 give udtryk for sin opfattelse af sagen  

 og herunder anmode anklagemyndigheden om tiltalerejsning for overtrædelse af  

 lægeloven m.v. eller straffeloven.
 Patientklagenævnet kan efter § 19, stk. 1, forelægge sager for  

 Sundhedsstyrelsen og Retslægerådet, før nævnet træffer afgørelse i en sag.
 Ifølge lov om Retslægerådet (lov nr. 60 af 25. marts 1961) § 1 er  

 Retslægerådets opgave at afgive lægevidenskabelige og farmaceutiske skøn til  

 offentlige myndigheder i sager om enkeltpersoners forhold.
 Da det kan give anledning til tvivl, hvilke myndigheder der bør inddrages  

 som sagkyndig bistand i forbindelse med behandlingen af straffesager mod  

 sundhedspersonale, fastsættes følgende retningslinier:
2. Forelæggelse for Sundhedsstyrelsen 2.1. I straffesager mod sundhedspersonale vil der som regel  

 foreligge en udtalelse fra Patientklagenævnet, idet sagen typisk er  

 opstået på baggrund af en anmodning om tiltalerejsning fra Patientklagenævnet  

 eller på baggrund af en politianmeldelse fra en patient (eller den, der  

 varetager patientens interesser), der samtidig har indbragt sagen for  

 Patientklagenævnet.
 Hvis Patientklagenævnet har benyttet sig af muligheden for at forelægge  

 sagen for Sundhedsstyrelsen, eller Sundhedsstyrelsen tidligere har udtalt sig  

 i sagen, må det i almindelighed anses for ufornødent, at anklagemyndigheden  

 indhenter en yderligere udtalelse fra Sundhedsstyrelsen.
Hvis Patientklagenævnet ikke har indhentet en udtalelse fra  

 Sundhedsstyrelsen, afgør anklagemyndigheden efter et konkret vurdering, om  

 der er behov for forelæggelse for Sundhedsstyrelsen.
Dette kan f.eks. være  

 hensigtsmæssigt vedrørende spørgsmål om:
 - Fejl eller ulykker i forbindelse med benyttelse af medicinsk udstyr.
 - Problemstillinger, der tillige omfatter anden lovgivning (end  

 autorisationslovene), f.eks. lov om ligsyn, obduktion og transplantation  

 m.v., lov om sterilisation og kastration eller lov om svangerskabsafbrydelse.
 - Særligt alvorlige eller principielle forhold, hvorom Sundhedsstyrelsen  

 tidligere har udstedt cirkulærer, vejledninger eller retningslinier til  

 sundhedsvæsenet og dets personale.
 - Ansvarsfordeling mellem flere sundhedspersoner af forskellig charge og  

 uddannelse.
 - Mere specielle sundhedsfaglige spørgsmål, hvor der findes behov for  

 uddybende spørgsmål eller afklaring af gældende rutiner inden for  

 sundhedsvæsenet.
 2.2. Såfremt der ikke foreligger en udtalelse fra  

 Patientklagenævnet, Forelægges sagen via embedslægen for  

 Sundhedsstyrelsen, der herefter afgør, om sagen skal indbringes for  

 Patientklagenævnet i medfør af lovens § 12, stk. 2.
 Dette vil navnlig være tilfældet i sager, hvor patienten (eller den, der  

 varetager patientens interesser) har indgivet politianmeldelse uden samtidig  

 at klage til Patientklagenævnet.
 2.3. I øvrigt forelægges følgende sager i alle tilfælde for  

 Sundhedsstyrelsen:
 - Sager, der ikke angår udøvelse af faglig virksomhed, f.eks. lov nr. 463  

 af 10. juni 1997 om reklamering for sundhedsydelser.
- Sager om kvaksalveri, jf. lægelovens kap.
IV.
 - Sager, der rejser spørgsmål om rettighedsfrakendelse, jf. straffelovens  

 §§ 78-79.
3. Forelæggelse for Retslægerådet Efter lov om sundhedsvæsenets centralstyrelse m.v. § 19, stk. 1, kan  

 Patientklagenævnet, inden nævnet træffer afgørelse, forelægge sagen for  

 Retslægerådet.
Hvis nævnet har benyttet denne mulighed, må det i  

 almindelighed anses for ufornødent at indhente en yderligere udtalelse fra  

 Retslægerådet.
 I andre sager må det efter en konkret vurdering afgøres, om sagen bør  

 forelægges for Retslægerådet.
 Som udgangspunkt vil der ikke være behov herfor, hvis sagen har været  

 forelagt for Patientklagenævnet, og nævnet ikke har fundet grundlag for at  

 indhente en udtalelse fra Retslægerådet.
 Der kan dog f.eks. være behov for forelæggelse, hvis der er uenighed  

 mellem Patientklagenævnet og Sundhedsstyrelsen vedrørende det lægefaglige  

 skøn.
4. Forelæggelse for statsadvokaten Hvad angår tiltalerejsning og forelæggelse af sagerne for statsadvokaten  

 henvises til min meddelelse nr. 7/1992 af 23. september 1992, navnlig pkt.  

 1.1.7, 1.1.8 og 1.5.2.
5. I øvrigt Der bør allerede fra efterforskningens begyndelse inddrages en jurist i  

 sagsbehandlingen, således at der tidligst muligt kan tages stilling til  

 juridiske spørgsmål, herunder vedrørende forældelse, samt til spørgsmål om  

 forelæggelse for de sundhedsfaglige myndigheder.
 Sagens behandling bør endvidere tilrettelægges på en sådan måde, at der  

 tages højde for forældelse, herunder ved at anmode de sundhedsfaglige  

 myndigheder om hurtig besvarelse eventuelt med oplysning om tidspunktet for  

 forældelsesfristens udløb og ved at tage skridt til afbrydelse af  

 forældelsesfristen, hvis der måtte vise sig behov herfor.
I øvrigt henvises der til min meddelelse nr. 6/1994 af 4. maj 1994 om  

 samarbejdet i særlovssager med særmyndigheder, herunder navnlig meddelelsens  

 pkt. 1.2. om underretning til særmyndigheden om sagens udfald.
Underretning  

 bør så vidt muligt ske i god tid, således at der gives den pågældende  

 myndighed lejlighed til at tage stilling til spørgsmålet om anke.
