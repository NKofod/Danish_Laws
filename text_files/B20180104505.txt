Bekendtgørelse om støtte til dansk deltagelse i EXPO 2020 i Dubai I medfør af § 3, stk. 1 og 2, og § 3 a, stk. 1 og 2, i lov om erhvervsfremme og regional udvikling, jf. lovbekendtgørelse nr. 820 af 28. juni 2016, fastsættes:
Kapitel 1 Støtteberettigede projekter § 1. Efter denne bekendtgørelse ydes støtte i form af tilskud til ét projekt.
 Stk. 2. Bekendtgørelsen finder anvendelse i forbindelse med Erhvervsstyrelsens tildeling af tilskud gennem ansøgningsrunde under erhvervsfremme og regional udvikling.
§ 2. Der ydes alene støtte til ét projekt i forbindelse med Danmarks deltagelse i EXPO 2020 i Dubai.
Projektet skal omfatte forberedelse, organisering, koordinering, implementering/afholdelse, design, opbygning af dansk stand, drift samt demontering.
 Stk. 2. Projektperioden er 2018-2021.
 § 3. Erhvervsstyrelsen kan administrativt afvise ufuldstændige ansøgninger eller ansøgninger, hvor de gældende krav og formalia nævnt i § 7, stk. 1, ikke er opfyldt samt ansøgninger, der falder uden for de i denne bekendtgørelse beskrevne rammer for ansøgningsrunden.
Ansøgning om støtte § 4. Ansøgning om støtte kan indgives af den projektholder, evt. i form af et konsortium, der er ansvarlig for projektets gennemførelse og økonomi.
Ved projektholder forstås den juridiske person, der er ansvarlig for projektets gennemførelse og økonomi.
 § 5. Ansøgning om støtte skal foretages digitalt på Erhvervsstyrelsens hjemmeside (www.erst.dk) og være Erhvervsstyrelsen i hænde senest den 21. september 2018.
 Stk. 2. Erhvervsstyrelsen vil, efter nærmere anvisning, kunne forlange, at tilsagnsskrivelser, statusrapporter, redegørelser, regnskabsmateriale, slutrapport, afsluttende regnskab og evalueringsoplysninger mv. sendes digitalt til Erhvervsstyrelsen.
 § 6. Ansøgningen skal bl.a. indeholde:
 1) Oplysninger om projektholder, eventuelle samarbejdspartnere og projekt- og regnskabsansvarlige personer.
 2) En fyldestgørende beskrivelse af projektets formål, effektmål, indhold og tidsplan.
 3) Projektets budget.
 4) Oplysninger, som er nødvendige for at vurdere projektet i forhold til EUs statsstøtteregler jf. kapitel 2 i denne bekendtgørelse.
5) Garanti for projektholders medfinansiering.
Inden udgangen af 2018, skal projektholder fremsende bankgaranti eller lignende på medfinansieringen til Erhvervsstyrelsen.
Kapitel 2 Tildeling af støtte § 7. Ved tildeling af støtte til projekter vedrørende Danmarks deltagelse i EXPO 2020 i Dubai foretages en samlet vurdering af ansøgningerne på baggrund af nedenstående kriterier:
1) Tema(er): Projektholders koncept for den danske stand under EXPO 2020 i Dubai skal være designet inden for det overordnede tema for EXPO 2020  Connecting Minds, Creating the Future samt inden for ét eller flere af de tre undertemaer  Opportunity, Mobility og Sustainability.
Konceptet skal også indeholde en demonstrering af Danmarks styrkepositioner.
 2) Medfinansiering: Projektholder skal finansiere minimum 50 pct. af udgifterne relateret til Danmarks deltagelse i EXPO 2020 i Dubai.
3) Kompetencer: Projektholder skal dokumentere relevante kompetencer vedrørende den danske deltagelse i EXPO 2020 i Dubai.
Relevante kompetencer er i denne sammenhæng bl.a. kompetencer inden for forberedelse, organisering, koordinering, implementering/afholdelse, design, opbygning af dansk stand, drift samt demontering.
Projektholder skal ligeledes dokumentere, at der afsættes og rekrutteres de nødvendige og tilstrækkelige ressourcer til projektet.
4) Bred repræsentation: Projektholder skal sikre en bred repræsentation af danske virksomheder på tværs af industrier og størrelse.
Dette gælder for hele projektperioden.
5) Markedsføring af virksomheder: Det statslige tilskud må ikke anvendes til markedsføring af danske private virksomheder, ferieopholdssteder eller hoteller.
Udgifter til sådanne markedsføringsaktiviteter skal afholdes af de private aktører.
 6) Gennemsigtig og ikke-diskriminerende udbudsproces: Samtlige indkøb af ydelser og varer relateret til den danske deltagelse i EXPO 2020 i Dubai skal foretages ud fra en gennemsigtig og ikke-diskriminerende udbudsproces, hvor tilbudsgivere konkurrerer om at afgive tilbud med det bedste forhold mellem kvalitet og pris.
7) EXPO 2020-vilkår: Der vil være begrænsninger og krav lokalt i Dubai, der fastsættes af organisationen EXPO 2020 Dubai, som projektet skal overholde.
Informationerne kan findes på Erhvervsstyrelsens hjemmeside (www.erst.dk).
 Stk. 2. Erhvervsstyrelsen kan give afslag til projekter, der vurderes ikke at leve op til et enkelt af de i stk. 1, nr. 1  7, nævnte kriterier.
 Stk. 3. Vurderer Erhvervsstyrelsen, at ingen ansøgninger i tilstrækkelig grad lever op til kravene i § 7, stk. 1, kan Erhvervsstyrelsen afgøre, at der ikke tildeles støtte i henhold til nærværende bekendtgørelse.
Støtteberettigede projektomkostninger § 8. Projektet skal administreres i overensstemmelse med principperne om forsvarlig økonomisk forvaltning.
Alene projektrelevante faktiske bogførte, godkendte og betalte omkostninger er støtteberettigede og skal afholdes inden for projektperioden.
Indirekte omkostninger kan medtages som projektomkostning efter nærmere anvisning fra Erhvervsstyrelsen.
 Stk. 2. Følgende omkostninger er ikke støtteberettigede:
 1) Refunderbar moms.
 2) Omkostninger i forbindelse med udarbejdelse af ansøgning om støtte.
 3) Udgifter forbundet med én samarbejdsparts betaling til en anden samarbejdspart i samme projekt.
 4) Finansielle omkostninger (renter mv.).
Tilsagn og afslag § 9. Erhvervsstyrelsen meddeler ansøgeren tilsagn eller afslag på ansøgningen senest 1. oktober 2018. Tilsagn kan ledsages af særlige vilkår for tilsagnet.
Stk. 2. Projektholder og eventuelle samarbejdspartnere, der får et tilsagn, skal underskrive en accept af tilsagnet og vilkårene forbundet med tilsagnet.
Den underskrevne accept skal sendes digitalt til Erhvervsstyrelsen.
Tilsagnet kan bortfalde, hvis Erhvervsstyrelsen ikke har modtaget accepten inden den i tilsagnet fastsatte frist.
 Stk. 3. For opnåelse af tilsagn skal der indgås en aftale om fordeling af immaterielle rettigheder, der opstår som led i projektgennemførelsen, såfremt projektet gennemføres af private og offentlige parter i fællesskab.
Stk. 4. I tilsagnsskrivelsen angives bl.a. den maksimale størrelse af tilskud eller garanti, bevillingsperioden samt frister for indsendelse af statusrapporter.
Tilsagnsskrivelsen kan endvidere indeholde vilkår om bortfald af tilskud eller garanti.
Herudover kan tilsagnsskrivelsen indeholde krav om indsendelse af en aftale om fordeling af immaterielle rettigheder i projektet, hvor det er relevant, krav til videregivelse af relevante evalueringsdata om projektet samt krav om deltagelse i forbindelse med evaluering af den danske deltagelse i EXPO 2020 i Dubai.
 § 10. Tilskudssatser, garantivilkår samt krav om medfinansieringens størrelse fastsættes af Erhvervsstyrelsen.
Kapitel 3 Løbende rapportering om status § 11. Projektholder skal halvårligt sende en statusrapport til Erhvervsstyrelsen efter nærmere anvisning.
Erhvervsstyrelsen kan beslutte, at statusrapporten alene skal indsendes én gang om året.
 Stk. 2. Statusrapporten skal bl.a. indeholde:
 1) Status for projektets gennemførelse i den pågældende periode samt angivelse af, hvordan projektet gennemføres i henhold til det accepterede tilsagn.
 2) Status på projektets økonomi, herunder:
a) en specificeret regnskabsoversigt for de faktiske bogførte, godkendte og betalte støtteberettigede projektomkostninger i den pågældende periode, som er i overensstemmelse med det godkendte budgets specifikationer, og b) en anmodning om udbetaling af tilskud fra Erhvervsstyrelsen.
 Stk. 3. Regnskabsoversigt i statusrapporter med anmodning om udbetaling af 1.000.000 kr. eller derover skal revideres efter bestemmelserne i den revisionsinstruks, der sendes sammen med tilsagnet til projektholder.
 Stk. 4. Erhvervsstyrelsen kan på et hvilket som helst tidspunkt anmode projektholder og samarbejdspartnere om supplerende oplysninger om projektets forløb og kræve samtlige regnskabsbilag indsendt til gennemsyn.
Udbetaling af tilskud § 12. Det totale maksimale tilskud beløber sig til 25 mio. kr.
Udbetaling af støtte i form af tilskud kan først ske, når en indsendt statusrapport samt regnskab for den pågældende periode for projektet er godkendt af Erhvervsstyrelsen.
 Stk. 2. Tilskudsraterne udbetales ved 2,4 mio. kr. i 2018, 7,6 mio. kr. i 2019, 11,25 mio. kr. i 2020 og 3,75 mio. kr. i 2021.
 Stk. 3. Der udbetales kun tilskud til de faktiske bogførte, godkendte og betalte støtteberettigede omkostninger som nævnt i stk. 2. Efter nærmere anvisning fra Erhvervsstyrelsen kan tilskud til direkte lønomkostninger ydes ud fra en på forhånd fastsat sats.
 Stk. 4. Støtte i form af tilskud udbetales med mindre andet aftales til projektholders konto i et pengeinstitut.
§ 13. I helt særlige tilfælde og efter anmodning fra projektholder kan støtte udbetales med anden termin end årligt.
Erhvervsstyrelsen træffer afgørelse herom, herunder hvilke oplysninger, der skal afgives som grundlag for udbetalingen.
 § 14. Erhvervsstyrelsen tilbageholder 15 pct. af støtten, indtil der foreligger afsluttende regnskab og rapportering.
Afslutning af projektet § 15. Til brug for en vurdering af aktiviteterne samt effekten af det støttede projekt skal projektholder ved afslutningen af projektet afgive en slutrapport til Erhvervsstyrelsen om forløbet sammenholdt med de oprindelige målsætninger efter anvisning fra Erhvervsstyrelsen.
Slutrapporten skal dokumentere, at projektet er gennemført i henhold til det accepterede tilsagn og være Erhvervsstyrelsen i hænde senest tre måneder efter afslutningen af projektet.
Stk. 2. Senest tre måneder efter afslutningen af projektet skal projektholder fremsende et underskrevet, samlet, afsluttende regnskab for projektet til Erhvervsstyrelsen.
Regnskabet skal være revideret efter bestemmelserne i den revisionsinstruks, der sendes sammen med tilsagn til projektholder.
 Stk. 3. Erhvervsstyrelsen kan i særlige tilfælde efter konkret vurdering beslutte, at slutrapporten og det afsluttende regnskab indsendes senere.
 Stk. 4. Projektholder og samarbejdspartnere er forpligtede til at stille sig til rådighed for Erhvervsstyrelsen i forbindelse med Erhvervsstyrelsens opsamling af erfaringer og resultater af det gennemførte projekt.
 § 16. Endelig afregning af støtte sker efter Erhvervsstyrelsens godkendelse af slutrapporten og det afsluttende regnskab.
 § 17. Såfremt projektet afbrydes af grunde, som ikke kan tilskrives projektholder eller samarbejdspartnere, aflægges regnskab for projektets godkendte støtteberettigede omkostninger i den gennemførte del af projektet, hvorefter Erhvervsstyrelsen træffer afgørelse om, hvorvidt der skal ske udbetaling af tilskud og størrelsen heraf.
Bortfald af tilsagn og tilbagebetaling af tilskud § 18. Projektholder skal straks underrette Erhvervsstyrelsen, hvis der sker væsentlige ændringer i de forudsætninger, der lå til grund for tilsagnet om støtte, eller hvis de vilkår, hvorpå støtten er givet, ikke vil kunne overholdes.
 Stk. 2. Erhvervsstyrelsen træffer afgørelse om, hvorvidt ændringerne i projektet er så væsentlige, at:
1) tilsagn om støtte helt eller delvist skal tilbagekaldes, 2) om der skal indgives en ny ansøgning, eller 3) om projektet kan fortsætte med eller uden ændringer.
 § 19. Tilskud tilbagebetales med tillæg af renter, hvis ikke Erhvervsstyrelsen har modtaget tilbagebetalingsbeløbet senest 30 dage efter, at krav om tilbagebetaling er fremsat over for tilskudsmodtager.
 Stk. 2. Rentetillæg beregnes med en rentesats, der svarer til diskontoen plus et tillæg på 2 pct.
 Stk. 3. Tilbagebetalingskravet kan ikke overstige det udbetalte tilskud til den enkelte tilskudsmodtager tillagt eventuelle pålagte renter, jf. stk. 1.
 § 20. Erhvervsstyrelsen kan træffe afgørelse om, at tilsagn om støtte helt eller delvist bortfalder eller kræve et allerede udbetalt tilskud eller garantibeløb helt eller delvist tilbagebetalt, hvis:
1) ansøgere har givet urigtige eller vildledende oplysninger eller fortiet oplysninger af betydning for ansøgningen, 2) betingelserne for at yde tilsagn ikke længere er til stede, herunder hvis projektholder eller samarbejdspartnere groft har forsømt deres forpligtigelser med hensyn til forsvarlig gennemførelse af projektet, eller ved alvorlige overskridelser af projektets tids- og milepælsplan, 3) der i øvrigt uberettiget er modtaget støtte, 4) der ikke er indsendt fyldestgørende statusrapporter, herunder slutrapport eller afsluttende regnskab rettidigt, 5) vilkårene i det accepterede tilsagn ikke er overholdt, eller 6) forudsætningerne for tilsagn om støtte er væsentligt ændrede, herunder eksempelvis ved en virksomheds ophør, konkurs, afhændelse, eller hvis der foretages udlæg eller arrest hos projektholder eller samarbejdspartnere.
Kapitel 4 Administrative bestemmelser og ikrafttræden § 21. Projektholder og eventuelle samarbejdspartnere er forpligtet til efter anmodning fra Erhvervsstyrelsen at afgive enhver oplysning, der har betydning for tilsagn, udbetaling af støtte og Erhvervsstyrelsens kontrol med, at de fastsatte vilkår overholdes.
 Stk. 2. Erhvervsstyrelsen kan udstede dokumenter, herunder afgørelser om tildeling af midler fra Erhvervsstyrelsen, der er signeret digitalt og med maskinelt gengivet underskrift, men uden personlig underskrift, således at sådanne dokumenter i retlig henseende sidestilles med dokumenter med personlig underskrift.
 § 22. Bekendtgørelsen træder i kraft den 15. august 2018.
