Ligebehandlingsnævnets afgørelse om handicap - alder - ansættelse - ej medhold J.nr. 18-46122 En mand klagede over påstået forskelsbehandling på grund af handicap og alder i forbindelse med, at han fik afslag på en stilling.
Der var ikke oplysninger, der gav anledning til at formode, at manden i forbindelse med afslaget på ansættelse havde været udsat for forskelsbehandling på grund af handicap eller alder.
Ligebehandlingsnævnet afviste derfor at behandle klagen med henvisning til, at det var åbenbart, at manden ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af handicap og alder i forbindelse med, at klager fik afslag på en stilling.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Indklagede søgte i juni 2018 en datateknikerelev.
 Klager, der er født i 1972, søgte stillingen og deltog den 27. juni 2018 i en ansættelsessamtale.
 Ved mail af 11. juli 2018 fik klager afslag på ansættelse:
 Med henvisning til din ansøgning til stillingen som datateknikerelev, samt senere ansættelsessamtale, må vi desværre meddele, at det er blevet besluttet at besætte stillingen med en anden ansøger.
 Ud fra en samlet vurdering, har ansættelsesudvalget vurderet, at en af de andre ansøgere er bedst kvalificeret til denne stilling.
Eftersom du har søgt med fortrinsret efter kompensationsloven, har [indklagede] haft kontakt til jobcentrets nøgleperson på handicapområdet.
Jobcentrets nøgleperson har vejledt omkring mulighederne for handicapkompenserende ordninger, ligesom jobcentret har noteret sig, at du ikke er fravalgt som følge af påberåbt funktionsnedsættelse.
 Vi takker for din interesse for stillingen, og håber du vil have lyst til at søge igen hos [indklagede], når der opslås en lignende stilling.
Du ønskes held og lykke i din videre jobsøgning.  Klager har ifølge fremlagt psykiatrisk speciallægeerklæring en skizotypisk sindslidelse.
 Klagen blev indbragt for Ligebehandlingsnævnet den 12. juli 2018.
 Sagen er i nævnet behandlet sammen tre andre sager fra klager, jf. sagerne 18-44479, 18-37019 og 18-38980.
Parternes bemærkninger Klager påstår, at indklagede ikke tog hensyn til klagers handicap og alder.
Indklagede spurgte i forbindelse med samtalen klager om, hvorvidt der var særlige hensyn, som indklagede skulle tage i forhold til klager.
Klager oplyste til samtalen, at han var ordblind.
Han blev ikke fravalgt grundet dette.
I forbindelse med rekruttering af en datateknikerelev modtog indklagede 48 ansøgninger.
Der blev indkaldt seks ansøgere til samtale.
Efterfølgende valgte en ansøger at trække sin ansøgning, således at der blev afholdt samtaler med fem ansøgere.
 Ansættelsesudvalget vurderede ansøgerne og havde ud fra en samlet betragtning et ønske om at ansætte en anden ansøger end klager.
 Den foretrukne ansøger havde højere karakterer fra det gennemførte grundforløb, havde gennemført relevante kurser som selvstudie ud over grunduddannelsen, var af en erhvervsskole udvalgt til en særlig talentlinje og påbegyndte hovedforløb med det speciale, som indklagede kunne tilbyde uddannelse i.
 Ansøgeren blev dermed vurderet til at være klart bedst og bedre kvalificeret end de øvrige ansøgere til samtale.
 Beslutningen blev således udelukkende truffet ud fra en vurdering af fagligheden, og det spillede ikke ind, at klager havde påberåbt sig fortrinsadgang.
Indklagede havde kontakt med en medarbejder på handicapområdet i klagers bopælskommune.
Indklagede blev i den forbindelse vejledt om, at fravalget af en ansøger ikke må være begrundet i ansøgerens handicap.
Indklagede blev også vejledt om muligheden for at anvende arbejdsmarkedets handicapkompenserende ordninger efter kompensationsloven og lov om en aktiv beskæftigelsesindsats.
Det blev således sikret, at klager ikke blev fravalgt som følge af sin påberåbte funktionsnedsættelse.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap og alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger ved ansættelse.
 Ved forskelsbehandling forstås enhver direkte eller indirekte forskelsbehandling på grund af handicap og alder.
 Der foreligger direkte forskelsbehandling, når en person på grund af handicap og/eller alder behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med handicap og/eller en bestemt alder ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opnå det er hensigtsmæssige og nødvendige.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i klagen.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
 Der er ikke i klagen eller i sagen i øvrigt oplysninger, der giver anledning til at formode, at klager i forbindelse med afslaget på ansættelse har været udsat for forskelsbehandling på grund af handicap eller alder.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
