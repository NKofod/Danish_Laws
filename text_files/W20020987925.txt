Ankestyrelsens principafgørelse D-6-02 om arbejdsgiverperiode - dagpenge - refusion - arbejdsskade Resume:
En lønmodtager blev sygemeldt på grund af en arbejdsskade.
Han opfyldte ikke beskæftigelseskravet overfor arbejdsgiveren.
Kommunen skulle derfor udbetale sygedagpenge fra første fraværsdag.
Kommunen udbetalte ikke sygedagpenge for de søgnehelligdage der lå i arbejdsgiverperioden, 2-ugers perioden.
 Ankestyrelsen fandt, at lønmodtageren ikke havde ret til at få udbetalt sygedagpenge på søgnehelligdage, i arbejdsgiverperioden selvom det var kommunen, der skulle udbetale sygedagpenge.
 Love:
Lov om dagpenge ved sygdom eller fødsel - lovbekendtgørelse nr. 147 af 2. marts 2001 - § 9, stk. 1 og § 21, stk. 1 Lov om sygedagpenge - lov nr. 563 af 9. juni 2006 - § 47 og § 34 Sagsfremstilling:
En lønmodtager havde 1. sygedag den 5. april 2001. Han var udsat for en arbejdsulykke.
Han opfyldte ikke beskæftigelseskravet over for arbejdsgiveren.
Kommunen udbetalte derfor sygedagpenge fra 1. fraværsdag.
I 2-ugers perioden (arbejdsgiverperioden) lå påsken.
Kommunen havde ikke udbetalt sygedagpenge for søgnehelligdagene.
Kommunen begrundede afgørelsen med, at der udbetales sygedagpenge fra 1. sygedag fra kommunen, idet den der har pådraget sig en arbejdsskade, har ret til dagpenge fra 1. fraværsdag fra arbejdsskadens indtræden, jf. § 21, stk. 1. Afgørelsen blev videre begrundet med, at efter dagpengelovens § 9, stk. 1 fremgår det, at dagpenge beregnes på grundlag af den timeindtægt, som lønmodtageren ville have været berettiget til under sygefraværet.
Der blev således ikke udbetalt sygedagpenge for søgnehelligdagene.
Disse var arbejdsfri dage, hvor lønmodtageren ikke ville have haft nogen timeindtægt, selvom han ikke havde været syg.
Lønmodtagerens forbund klagede herefter over afgørelsen.
Forbundet henviste til pkt. 65 i vejledningen om syge- og barselsdagpenge.
Efter forbundets opfattelse, forholdt vejledningen sig alene til en arbejdsgiverperiode, men hvor kommunen indtræder skal der ydes dagpenge for hele perioden.
 Det sociale nævn ændrede kommunens afgørelse og fandt, at når en sygemeldt opfylder beskæftigelseskravet over for kommunen, men ikke over for arbejdsgiveren, er kommunen forpligtet til at udbetale dagpenge for de 2 første uger af sygefraværet, uanset at der i denne periode indtræder søgnehelligdage.
Nævnet lagde ved afgørelsen vægt på fortolkningsbidraget i vejledningen om syge- og barselsdagpenge pkt 65, hvoraf det fremgår, at der ikke ydes dagpenge, når der i den periode, hvor arbejdsgiveren skal udbetale dagpenge indtræder arbejdsfri dage, f.eks. søgnehelligdage.
Det fremgår videre af pkt. 65, at det efter de 2 første uger af en sygeperiode og ved barsel ingen betydning har, at der indgår søgnehelligdage i perioden.
Der udbetales dagpenge for søgnehelligdage, selvom der ikke ligger noget indtægtstab.
I klagen til Ankestyrelsen var det bl.a. anført, at der burde tages stilling til, hvorvidt der indtræder en ændret retsstilling omkring udbetaling af sygedagpenge i f.m. søgnehelligdage i de 2 første uger af sygeperioden, når det er kommunen og ikke arbejdsgiver, der skal udbetale sygedagpenge til lønmodtager fra 1. sygedag.
Det var videre anført, at nævnet i sin afgørelse havde lagt vægt på fortolkningsbidraget i Ankestyrelsens vejledning om syge- og barselsdagpenge pkt. 65, hvoraf det fremgår, at der ikke ydes dagpenge, når der i en periode, hvor arbejdsgiveren skal udbetale dagpenge indtræder arbejdsfri dage, f.eks. søgnehelligdage.
Sluttelig var det anført, at kommunen hverken af dagpengeloven, bekendtgørelsen eller vejledningen kunne udlede, at der skete ændret retsstilling, når kommunen skal udbetale sygedagpenge.
Det fremgår af dagpengelovens § 9, stk. 1, at dagpenge beregnes på baggrund af den timeindtægt, som lønmodtageren ville have været berettiget til under sygefraværet efter betaling af arbejdsmarkedsbidrag.
 Sagen blev behandlet i principielt møde med henblik på afklaring af, om kommunen, når det er kommunen der skal udbetale dagpenge i arbejdsgiverperioden, er forpligtet til at udbetale sygedagpenge på søgnehelligdage i arbejdsgiverperioden.
 Afgørelse:
 Ankestyrelsen fandt, at nævnet ikke var berettiget til at ændre kommunens afgørelse, hvorefter lønmodtageren var berettiget til at få udbetalt sygedagpenge på søgnehelligdage i 2 ugers perioden.
 Begrundelsen for afgørelsen var, at formålet med sygedagpenge er at erstatte det tab af indtægt som den sygemeldte ville have været berettiget til under sygefraværet.
Ankestyrelsen lagde vægt på, at søgnehelligdagene, var arbejdsfri dage.
Den sygemeldte ville ikke have haft nogen indtægt fra arbejdsgiveren, selvom han ikke havde været fraværende på grund af sygdom.
 Ankestyrelsen lagde ligeledes vægt på, at søgnehelligdagene lå i arbejdsgiverperioden, og der ydes ikke dagpenge, når der i den periode, hvor arbejdsgiveren skal udbetale dagpenge indtræder arbejdsfri dage, jf. punkt 65 i Ankestyrelsens vejledning om syge- og barselsdagpenge 1998.
 Ankestyrelsen fandt således ikke, at der burde ske en ændret retsstilling, når det er kommunen, der skal udbetale sygedagpenge i arbejdsgiverperioden.
 Ankestyrelsen ændrede således det sociale nævns afgørelse.
