Betænkning afgivet af Skatteudvalget den 6. december 2018 Betænkning over Forslag til lov om ændring af fondsbeskatningsloven og ligningsloven (Mere robuste skatteregler for truster som opfølgning på Skattelovrådets rapport) [af skatteministeren (Karsten Lauritzen)]:
1. Ændringsforslag Skatteministeren har stillet 9 ændringsforslag til lovforslaget.
2. Indstillinger Et flertal i udvalget (udvalget med undtagelse af EL) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til vedtagelse med de under nr. 1, 4-6, 8 og 9 stillede ændringsforslag.
Mindretallet vil ved 2. behandling af lovforslaget redegøre for sin stilling til ændringsforslag nr. 2, 3 og 7.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Ændringsforslag med bemærkninger Ændringsforslag Til § 1 Af skatteministeren, tiltrådt af udvalget:
 1) Nr. 1 affattes således:
 »1. § 1, stk. 1, nr. 4, affattes således:
»4) Fonde, truster og andre selvejende institutioner, der er oprettet i udlandet, på Færøerne eller i Grønland, hvis ledelsen har sæde her i landet.
Dette gælder, uanset hvor fonden, trusten eller den selvejende institution eventuelt er indregistreret.
En trust, der efter udenlandske regler må anses for at udgøre et selvstændigt skattesubjekt, men som efter danske regler ikke anses for at udgøre et selvstændigt skattesubjekt, omfattes endvidere af bestemmelsen, hvis trusten ville have haft ledelsens sæde her i landet, hvis den havde været et selvstændigt skattesubjekt i Danmark, jf. 1. pkt. 1. og 3. pkt. gælder dog ikke, hvis trustens indkomst beskattes efter ligningslovens § 16 K, hvis der er betalt indskudsafgift af kapitalen efter § 3 A, eller hvis der er betalt båndlæggelsesafgift efter § 3 C.«« [Sproglig præcisering af bestemmelsen] Af skatteministeren, tiltrådt af et flertal (udvalget med undtagelse af EL):
 2) Nr. 7 affattes således:
»7. I § 3, stk. 6, 1. pkt., § 4, stk. 7, 1. pkt., og § 5, stk. 4, 1. pkt., ændres »fonde« til: »fonde m.v.«« [Konsekvens af ændringsforslag nr. 7, hvor ændring af § 5, stk. 1, 1. pkt., nu indgår] 3) I den under nr. 10 foreslåede § 3 C indsættes i stk. 1, 1. pkt., efter »løbende beskatning«: »af hele eller dele«.
[Det præciseres, at bestemmelsen finder anvendelse for båndlagt kapital, hvor der ikke er sket løbende beskatning af hele eller dele af afkastet] Af skatteministeren, tiltrådt af udvalget:
 4) I den under nr. 10 foreslåede § 3 C affattes stk. 2 således:
»Stk. 2. I stedet for betaling af den i stk. 1 nævnte afgift kan båndlæggeren eller administratoren vælge, at kapitalen beskattes efter de regler, der gælder for fonde, truster og andre selvejende institutioner omfattet af § 1, stk. 1, nr. 4. Det er en betingelse for beskatning efter 1. pkt., at meddelelse om valget sker samtidig med meddelelse efter stk. 4, 1. pkt.« [Præcisering af bestemmelsen] 5) I den under nr. 10 foreslåede § 3 C indsættes som stk. 6:
»Stk. 6. Stk. 1-5 gælder dog ikke for gravstedskonti.« [Præcisering af, at der ikke skal beregnes afgift af gravstedskonti] 6) Nr. 11 affattes således:
»11. I § 4, stk. 2, 1. pkt., to steder i 2. pkt., og i stk. 8, 3. pkt., og § 13, 1. pkt., ændres »fonden eller foreningen« til: »fonden m.v. eller foreningen«.« [Korrektion af en fejl i lovforslaget] Af skatteministeren, tiltrådt af et flertal (udvalget med undtagelse af EL):
 7) Efter nr. 13 indsættes som nyt nummer:
 »01. § 5, stk. 1, 1. pkt., affattes således:
»I den efter § 3 opgjorte indkomst kan de i § 1, stk. 1, nr. 1 og 4, nævnte fonde m.v. desuden foretage fradrag for hensættelser til konsolidering af fondskapital eller anden tilsvarende kapital.«« [Præcisering af, at f.eks. en trust kan foretage fradrag for hensættelser til kapital, der svarer til fondskapital] Til § 3 Af skatteministeren, tiltrådt af udvalget:
 8) Stk. 3 affattes således:
»Stk. 3. § 1, nr. 1-9, 11-13 og 01, har virkning for indkomstår, der påbegyndes fra og med den 3. oktober 2018. For en trust, der som følge af § 1, nr. 1-9, 11-13 eller 01, bliver skattepligtig til Danmark, anses aktiver og passiver for anskaffet på det faktiske anskaffelsestidspunkt til handelsværdien den første dag under dansk skattepligt.
Selskabsskattelovens § 4 A finder tilsvarende anvendelse, idet den første dag under dansk skattepligt, jf. 1. pkt., anses for tilflytningstidspunktet.« [Konsekvens af ændringsforslag nr. 6 og præcisering af, hvordan man behandler en trust, der har eller får ledelsens sæde i Danmark i perioden fra og med den 3. oktober 2018 og til og med det første indkomstår, som reglerne får virkning for] 9) Stk. 4 affattes således:
»Stk. 4. § 1, nr. 10, har virkning for kapital, der er båndlagt, indskudt eller indgået i en stiftelse af en fond eller trust fra og med den 3. oktober 2018. Forfaldstidspunktet for betaling af afgift og afgivelse af meddelelse til told- og skatteforvaltningen er tidligst den 1. februar 2019. Båndlæggelser, der sker i overensstemmelse med testamente, hvor testator er afgået ved døden mindre end 6 måneder inden den 3. oktober 2018, vil ikke være omfattet af fondsbeskatningslovens § 3 C.« [Sproglig præcisering, udskydelse af forfaldstidspunktet for betaling af afgift og afgivelse af meddelelse til katteforvaltningen samt fritagelse af båndlæggelser, som testator ved testamente har bestemt, inden lovforslaget blev fremsat, men som ikke er gennemført på tidspunktet for lovforslagets fremsættelse] Bemærkninger Til nr. 1 Ved den i lovforslaget foreslåede § 3 C skal der betales en afgift på 20 pct. ved båndlæggelse af kapital uden aktuel kapitalejer eller rentenyder.
Bestemmelsen skal finde anvendelse, hvis båndlæggeren er fuldt skattepligtig her til landet og er en fysisk person, et dødsbo, et selskab eller en fond.
Bestemmelsen vil desuden finde anvendelse, uanset om båndlæggelsen finder sted i Danmark eller i udlandet efter udenlandske regler.
Det afgørende er, at kapitalen hverken efter danske eller udenlandske regler undergives beskatning.
 Ved ændringsforslaget foreslås det at præcisere, at §§ 3 A og 3 C i den foreslåede § 1, stk. 1, nr. 4, henviser til henholdsvis en indskudsafgift efter § 3 A og en båndlæggelsesafgift efter § 3 C.
Til nr. 2 Der er tale om en konsekvensændring som følge af ændringsforslag nr. 7, hvorved bestemmelsen i fondsbeskatningslovens § 5, stk. 1, 1. pkt., affattes på ny.
Den foreslåede ændring af § 5, stk. 1, 1. pkt., indgår således i ændringsforslag nr. 7. Den skal derfor ikke også indgå i lovforslagets § 1, nr. 7.
Til nr. 3 Det foreslås at præcisere, at den foreslåede § 3 C om beregning af afgift af båndlagt kapital finder anvendelse for båndlagt kapital, hvor der ikke er sket løbende beskatning af hele eller dele af afkastet.
Til nr. 4 Båndlæggeren eller administratoren kan efter den i lovforslagets foreslåede § 3 C vælge, at kapitalen beskattes efter de regler, der gælder efter fondsbeskatningslovens § 1, stk. 1, nr. 4, og dermed undgå at betale den i stk. 1 nævnte afgift.
 Det foreslås i ændringsforslaget at præcisere henvisningen i § 3 C til fondsbeskatningslovens § 1, stk. 1, nr. 4, således at det fremgår, at denne gælder for fonde, trusts og andre selvejende institutioner, jf. lovforslagets § 1, nr. 1. Endvidere foreslås det at præcisere, at det er en betingelse for beskatning efter § 1, stk. 1, nr. 4, at der er sket meddelelse herom, samtidig med at der er givet meddelelse om båndlæggelsen.
Til nr. 5 Efter praksis medregnes renter fra en gravstedskonto ikke ved opgørelsen af den skattepligtige indkomst.
Der er tale om en særregel med begrænset anvendelsesområde, hvorfor det foreslås, at gravstedskonti undtages fra den foreslåede båndlæggelsesafgift.
Der skal således være tale om en gravstedskonto, der opfylder de betingelser, der efter praksis indebærer, at renter ikke medregnes ved opgørelsen af den skattepligtige indkomst.
Disse betingelser er:
  Arvingerne har ved deres underskrift på boopgørelsen fraskrevet sig rådighedsretten over indeståendet på kontoen og har indbyrdes aftalt, at ingen skal have fri rådighed over kontoen.
  Kontoen noteres som en gravstedskonto.
  Der er indgået bindende aftale med pengeinstituttet om, at der kun kan hæves på kontoen til dækning af dokumenterede vedligeholdelsesomkostninger på gravstedet.
 Kontoen kan kun oprettes i forbindelse med dødsfald ved et engangsindskud.
Betingelsen om dokumenterede vedligeholdelsesomkostninger forstås således, at pengeinstituttet kun må foretage udbetalinger efter regning.
  Indeståendet skal tilfalde kirkekassen ved gravstedets sløjfning.
  Der må kun indskydes et beløb på kontoen, der står i rimeligt forhold til udgiften til vedligeholdelse af et bestemt gravsted.
Det er endvidere forudsat, at gravstedskontoen ikke er oprettet som et selvstændigt skattesubjekt efter fondslovgivningen.
Betingelserne er beskrevet i Juridisk Vejledning, afsnit C.
A. 11.1.2.
 Med ændringsforslaget foreslås det at indsætte et nyt stk. 6, som præciserer, at der ikke skal beregnes afgift af gravstedskonti efter den foreslåede § 3 C.
Til nr. 6 Der er tale om en korrektion af en fejl i lovforslaget, idet det i lovforslagets § 1, nr. 11, ved en fejl var foreslået, at § 4, stk. 2, 14. og 15. pkt., skulle ændres i stedet for § 4, stk. 2, 1. pkt.
Til nr. 7 Det foreslås at præcisere, at fondsbeskatningslovens § 5, stk. 1, tillige finder anvendelse på anden kapital af tilsvarende karakter som fondskapital.
Der skal være tale om kapital, der svarer til fondskapital. Ændringen sikrer, at truster kan foretage fradrag for hensættelser til konsolidering af kapital, der svarer til fondskapital for en fond.
Til nr. 8 Stk. 3, 1. pkt., ændres som konsekvens af ændringsforslag nr. 6. For så vidt angår 2. pkt., er der tale om en præcisering af, hvordan man behandler aktiver og passiver i en trust, der får ledelsens sæde i Danmark i perioden fra og med den 3. oktober 2018 og til og med det første indkomstår, som reglerne får virkning for.
I en sådan situation anses aktiver og passiver for anskaffet på det faktiske anskaffelsestidspunkt til handelsværdien på den første dag under dansk skattepligt.
Afskrivningsberettigede aktiver behandles på samme måde som ved indtræden af skattepligt efter reglerne i selskabsskatteloven.
Til nr. 9 Det foreslås at præcisere, at § 1, nr. 10, i lovforslaget finder anvendelse for kapital, der er båndlagt, indskudt eller indgået i en stiftelse af en fond eller trust fra og med den 3. oktober 2018.
 Dernæst foreslås forfaldstidspunktet for betaling af afgift og afgivelse af meddelelse til Skatteforvaltningen udskudt til efter ikrafttrædelsen af loven.
Det foreslås at præcisere, at båndlæggelser, der sker i overensstemmelse med testamente, hvor testator er afgået ved døden mindre end 6 måneder inden den 3. oktober 2018, ikke vil være omfattet af § 3 C, hvorfor der ikke skal beregnes afgift af båndlæggelsen i en sådan situation.
Denne præcisering skyldes, at der kan være situationer, hvor testator er afgået ved døden og har disponeret over formuen ved testamente, inden lovforslaget blev fremsat, men hvor båndlæggelsen endnu ikke er kommet på plads.
4. Udvalgsarbejdet Lovforslaget blev fremsat den 3. oktober 2018 og var til 1. behandling den 20. november 2018. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Lovforslaget blev sendt i høring samtidig med fremsættelsen.
Den 12. november 2018 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Carsten Kissmeyer (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Julius Graakjær Grantzau (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
