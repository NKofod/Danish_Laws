Bekendtgørelse om ændring af bekendtgørelse om rådighed § 1 I bekendtgørelse nr. 179 af 19. februar 2007 om rådighed, som ændret ved bekendtgørelse nr. 616 af 18. juni 2007, bekendtgørelse nr. 1083 af 14. september 2007, bekendtgørelse nr. 85 af 5. februar 2009, bekendtgørelse nr. 724 af 3. juli 2009, bekendtgørelse nr. 1374 af 11. december 2009, bekendtgørelse nr. 440 af 28. april 2010, bekendtgørelse nr. 819 af 25. juni 2010 og bekendtgørelse nr. 352 af 27. april 2011, foretages efter forhandling med Beskæftigelsesrådet følgende ændringer:
 1. I kapitel 3 indsættes efter § 12:
»Mindre intensiv indsats § 12 a.
Et medlem, der er omfattet af forsøg med mindre intensiv indsats for visse persongrupper, jf. bekendtgørelse om forsøgsordninger efter lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og lov om sygedagpenge, har ikke pligt til at møde personligt op til samtaler, som medlemmet er indkaldt til, i jobcenteret, a-kassen eller hos anden aktør.
Medlemmet har dog pligt til at holde kontakt med jobcenteret, a-kassen eller anden aktør på anden vis, telefonisk, digitalt eller ved brev.
 Stk. 2. Medlemmet har heller ikke pligt til at deltage i tilbud efter lov om en aktiv beskæftigelsesindsats eller i forskellige aktiviteter.
Stk. 3. Medlemmet har pligt til at søge rimeligt og relevant arbejde.
Relevant arbejde omfatter arbejde, som medlemmet kan varetage i den periode, hvor pågældende er omfattet af en mindre intensiv indsats.
Medlemmet har også pligt til at søge konkrete job efter pålæg af jobcenteret, a-kassen eller anden aktør.« 2. I § 18 indsættes efter stk. 3 som nyt stykke:
»Stk. 4. Medlemmet kan dog få dagpenge efter ophør i en aktivitet eller et tilbud, hvis medlemmet er omfattet af en mindre intensiv indsats på ophørstidspunktet, jf. § 12 a.« 3. § 25, stk. 1, affattes således:
»§ 25.  A-kassen skal senest hver gang, medlemmet har haft 3 måneders sammenlagt ledighed, vurdere medlemmets rådighed ved en personlig samtale i a-kassen, jf. dog stk. 5 og 6.« 4. I § 25, stk. 2, indsættes efter »samtalen«: »efter stk. 1«.
 5. I § 25, stk. 4, indsættes efter »rådighedsvurderingen«: »efter stk. 1«.
 6. I § 25 indsættes efter stk. 5 som nyt stykke:
»Stk. 6. Hvis et medlem er omfattet af en mindre intensiv indsats, jf. § 12 a, skal a-kassen ikke vurdere medlemmets rådighed ved en personlig samtale efter stk. 1, men ved kontakt med medlemmet på anden vis, telefonisk, digitalt eller ved brev.
A-kassen skal ved vurderingen som minimum sikre sig, at medlemmet søger og har søgt rimeligt og relevant arbejde, herunder har søgt konkrete job efter pålæg af jobcenteret, a-kassen eller anden aktør.
A-kassen skal desuden sikre sig, at medlemmets oplysninger i CVet er relevante, korrekte og fyldestgørende.« § 2 Bekendtgørelsen træder i kraft den 21. november 2011.
