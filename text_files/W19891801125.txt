 Landsskatteretten fandt - modsat en bindende forhåndsbesked fra  

 Ligningsrådet - at en assurandør med en indkomst på godt 500.000 kr.
 og driftsudgifter på småt 100.000 kr. kunne vælge at overgå til  

 beskatning efter virksomhedsskatteloven.
 Assurandør A klagede over den af Ligningsrådet afgivne bindende  

 forhåndsbesked, hvorefter han ikke for 1987 kunne vælge at overgå til  

 beskatning efter virksomhedsordningen.
 Det var oplyst, at klageren pr. 1. september 1986 var startet som  

 assurandør for forsikringsaktieselskabet B.
Klageren arbejdede for B forsikring i henhold til selskabets generelle  

 overenskomst for assurandører.
Han kunne herefter forsikringsmæssigt  

 udelukkende arbejde for B og var underlagt selskabets instruktion.
Efter to  

 år skulle han indtræde i pensionsordningen i Dansk Funktionærforbund.  

 Funktionær- og ferielovens bestemmelser var i øvrigt gældende.
 For indkomståret 1987 forventede klageren indtægter som assurandør på ca.  

 450-500.000 kr. og driftsudgifter på i alt ca. 100.000 kr., heraf biludgifter  

 65.000 kr., kontorbidrag 13.500 kr., annonceudgifter 10.000 kr.,  

 reklameudgifter 5.000 kr. og repræsentation 3.000 kr.
 Ligningsrådet havde ved afgørelsen fundet, at klageren ikke drev  

 selvstændig erhvervsvirksomhed i relation til personskattelovens § 3, stk. 2,  

 og virksomhedsskattelovens § 1. Rådet havde herved henset til  

 ansættelsesforholdets karakter og til, at klageren ikke havde afholdt  

 driftsomkostninger, der efter deres art og omfang lå væsentligt udover, hvad  

 der var sædvanligt i lønmodtagerforhold.
 Over for Landsskatteretten oplyste klageren supplerende, at de faktiske  

 indtægter og udgifter for 1987 var opgjort til henholdsvis 558.598 kr. og  

 94.521 kr.
 Klageren påstod sig berettiget til at overgå til beskatning efter  

 virksomhedsordningen i 1987, idet han gjorde gældende, at de af ham afholdte  

 driftsudgifter efter deres art og omfang lå væsentligt ud over, hvad der var  

 sædvanligt i lønmodtagerforhold.
 Klageren påberåbte sig endvidere en af Vestre Landsret den 7. april 1988  

 afsagt dom, hvor en provisionslønnet filialbestyrer i et forsikringsselskab  

 var anset for at drive selvstændig erhvervsvirksomhed og derfor havde fået  

 godkendt fradrag for medhjælpende ægtefælle i henhold til den tidligere § 37  

 A i kildeskatteloven.
 Efter det foreliggende fandt Landsskatteretten ikke, at, nærværende  

 tilfælde - hverken med hensyn til ansættelsesforholdets karakter eller arten  

 og omfanget af de afholdte udgifter - i væsentlig grad adskilte sig fra det  

 ved landsretsdommen i april 1988 afgjorte tilfælde.
 Retten fandt herefter, at klageren måtte gives medhold i, at han kunne  

 anses for at drive selvstændig erhvervsvirksomhed, og at han derfor for 1987  

 kunne benytte virksomhedsskatteloven på indkomsten fra virksomheden som  

 assurandør, jf. herved lovens § 1, stk. 1.
 LV 1987, L. 1.1.1.
 (* 1) Afgørelsen er offentliggjort i Skat 1989, nr. 4, side 330.
