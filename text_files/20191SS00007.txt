Beretning afgivet af Kulturudvalget den 8. juli 2020 Beretning om genåbning og tilskueradgang til fodbold 1. Baggrund Kulturministeren var den 7. juli 2020 i samråd, hvor ministeren besvarede samrådsspørgsmål M om regeringens planer for tilskueradgang til fodbold.
2. Politiske bemærkninger Et flertal i udvalget (V, DF, RV, KF, NB og LA) udtrykker alvorlig kritik og påtale af regeringens manglende forståelse for de professionelle fodboldklubbers vilkår og behovet for rettidigt at få klarhed frem mod åbningen af den kommende sæsonstart den 1. september 2020.
 Klubbernes økonomiske fundament skabes ved salg af sæsonkort, billetter og sponsorater i juli og august, og klubberne kommer på en umulig salgsopgave, når først regeringen vil skabe klarhed om tilskuervilkår efter en forhandling i Folketinget den 20. august 2020.
 Flertallet udtrykker kraftig kritik af kulturministeren for sin håndtering af forløbet og for at lukke ned for yderligere forhandlinger og gå i flyverskjul for offentligheden efterfølgende, når offentligheden med rette kan kræve svar på, hvordan regeringen vil kompensere klubberne for tabte indtægter som følge af regeringens politik.
 Flertallet kvitterer for, at regeringen har efterkommet ønsket fra V, DF, RV, KF, NB og LA om at udstede en bekendtgørelse med lempelse af restriktionerne for de resterende fodboldkampe i denne sæson, herunder at fravige regeringens første krav om fortsat 2 ms afstand og 4 x 2 kvadratmeters frirum og erstatte det med afstandskrav på 1 m, som efterspurgt af partierne bag flertallet.
 Flertallet opfordrer på det kraftigste regeringen til hurtigst muligt at skabe klarhed om fodboldens rammevilkår for den kommende sæson.
Et mindretal i udvalget (S, SF, EL og Uffe Elbæk (UFG)) kan ikke støtte beretningen.
Enhedslisten finder det bekymrende, at partier i Folketinget, som udgør et flertal, har afgivet en beretning om genåbning og tilskueradgang til fodbold, som ikke med ét ord forholder sig til sundhedsmæssige aspekter, men udelukkende fokuserer på kortsigtede økonomiske konsekvenser.
3. Udvalgsarbejde Udvalget har behandlet beretningen i 1 møde.
 P.u.v.
