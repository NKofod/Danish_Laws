Nr BTL 140 Betænkning over Forslag til lov om kursus til højere forberedelseseksamen  

 og om studieforberedende enkeltfagsundervisning for voksne m.v.   

 Nr L 140 1989-90, 1. samling Afgivet af Uddannelsesudvalget Afgivet: 19900615 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Amtsrådsforeningen i Danmark, Biologer ved de gymnasiale uddannelser, Biologilærerforeningen, Biologilærerne ved Århus Statsgymnasium og HF, Danmarks Lærerforening, Danmarks Naturfredningsforening, Dramatiklærerforeningen, Engelsklærerforeningen for gymnasiet og HF, Forstandere og rektorer ved HF, Fysiklærerforeningen, Geografilærerforeningen, Gymnasieskolernes Lærerforening, Gymnasieskolernes Rektorforening, Kemilærerforeningen, KFAK/LAK, Madsen, Lis Holst og Sloth Lars, studievejledere ved HF, Matematiklærerforeningen, Medielærerforeningen for Gymnasiet og HF, N.
Zahles Gymnasieskole, Rektorerne ved GSK, Rektorerne for HF-kurserne ved Seminarierne, Studievejledere ved HF og VUC, Voksenuddannelsescenter, Århus.
 Der er af undervisnings- og forskningsministeren og af nogle mindretal  

 stillet ændringsforslag, hvorom henvises til de ledsagende bemærkninger.
 Udvalget har noteret sig, at undervisnings- og forskningsministeren over  

 for udvalget har oplyst følgende vedrørende forskellige elementer i  

 lovforslaget.
Samarbejde mellem kursusformer »Lovforslaget lægger ikke op til en ændring af den eksisterende  

 kursusstruktur, men åbner for muligheden for samarbejde mellem 2-årige kurser  

 og VUC.« En sammenlægning af de 2 kursusformer vil være undtagelsen, men  

 kan ske f.eks. for at fastholde hf-tilbudet i tyndtbefolkede områder, hvis  

 der sker en nedgang i ansøgertallet - eller hvor andre lokale forhold taler  

 for det.
Især på sådanne sammenlagte institutioner skal der tages hensyn til  

 de forskellige kursistgrupper.
Optagelsesbetingelser Det understreges, at optagelseskravene til voksne er 10. klasse eller  

 lignende, og at hovedvægten ligger på de reelle kvalifikationer.
F.eks. vil  

 et længerevarende højskolekursus, udlandsophold eller gennemført 1. år af de  

 nye sundhedsuddannelser eller af erhvervsuddannelserne kunne træde i stedet  

 for 10. klasse.
Voksnes muligheder for at få uddannelsesønsker opfyldt Der er med lovforslaget sikret voksne, der har de tilstrækkelige  

 kvalifikationer, et reelt uddannelsestilbud.
Det er pålagt amtskommunerne at  

 sikre, at kvalificerede ansøgere inden for en rimelig tid og inden for en  

 rimelig geografisk afstand kan optages til den ønskede undervisning, dog med  

 den nødvendige indskrænkning, at fag med ringe søgning ikke kan forventes  

 oprettet i hvert semester og ikke på alle kurser.
Økonomistyring Hensigten med bestemmelsen i § 25, stk. 3, om, at ministeren kan  

 fastsætte bestemmelser, som regulerer amtskommunernes driftsudgifter pr.  

 studerende, er at undgå en standardglidning som den, der har fundet sted på  

 folkeskoleområdet.
Med standardglidning tænkes der ikke på  

 arbejdstidsforkortelse og lignende.
Ungdomsårgangene vil i de kommende år blive stærkt reduceret.
Hvis en  

 deraf følgende nedgang i antallet af studerende ikke imødegås på den rigtige  

 måde, vil der ske en standardglidning forstået som en forøgelse af udgifterne  

 pr. studerende.
 Der er ikke med bestemmelsen påtænkt en sænkning af standarden i forhold  

 til den standard, der har været karakteristisk i 1980'erne.
 Pædagogisk råd m.v.
Det har ikke været tanken, at lærere og kursister skal inddrages i mindre  

 omfang end hidtil i kursernes pædagogiske virke.
Det vil således være  

 naturligt, at f.eks. spørgsmål om kursusets undervisningstilbud, om time- og  

 fagfordelingsplaner, om forsøgsundervisning, om principper for ekskursioner  

 og om koordinering af kursisternes arbejdsbyrde drøftes med det pædagogiske  

 råd og kursistrådet.
Herudover vil det pædagogiske råd være et udmærket forum  

 for drøftelse af alle pædagogiske spørgsmål på kursuset.
 Det fremgår af ændringsforslag nr. 7, at det pædagogiske råd selv  

 fastsætter sin forretningsorden og vælger sin formand.
 Lærernes og kursisternes medbestemmelse sikres herudover ved deres  

 medlemskab af skolebestyrelsen, ligesom man lokalt kan beslutte at oprette et  

 fællesudvalg i lighed med det, der eksisterer i dag.
Bestyrelsen Den præcise sammensætning af bestyrelsen er ikke fastlagt i lovforslaget,  

 som hermed åbner mulighed for forskellige ordninger, ligesom der også kan  

 være forskel på bestyrelsernes kompetence afhængigt af amtsrådenes  

 beslutninger om at tillægge dem yderligere kompetenceområder.
Denne frihed  

 til at finde frem til den sammensætning, man lokalt finder mest  

 hensigtsmæssig, anses for at være en fordel.
Det forventes dog, at man vil stræbe efter en rimelig fordeling mellem  

 repræsentanter udefra og fra kursuset selv.
Den mindst mulige bestyrelse vil  

 efter lovforslaget være på 5 medlemmer, nemlig 3 udefra og 2 fra skolen.
En  

 bestyrelse på f.eks. 9 medlemmer forventes også at have en sådan fordeling  

 mellem disse to grupperinger, at de udefrakommende ikke bliver antalsmæssigt  

 dominerende.
Pædagogiske tilsyn Bestemmelsen i § 24, stk. 2, om mulighed for at omgøre afgørelser truffet  

 i forbindelse med eksamen betyder ikke, at ministeren kan gribe vilkårligt  

 ind.
Ifølge lovforslaget skal der udarbejdes regler (en bekendtgørelse) om  

 omgørelse af eksamen.
Af disse regler skal det fremgå, under hvilke  

 betingelser ministeren kan gribe ind.
Bestemmelsen er en sikkerhedsventil,  

 som kun kommer i brug i helt ekstraordinære tilfælde.
Deregulering Det fremgår af de almindelige bemærkninger til lovforslaget, at det er  

 hensigten at søge gennemført en række bekendtgørelsesændringer, således at  

 kurserne kan få flere frihedsgrader, så de får en reel mulighed for  

 alternative løsninger inden for nogle rammer.
Disse regelændringer vil ikke  

 blive gennemført uden en høring af de berørte parter, og de vil blive drøftet  

 med de partier, der står bag vedtagelsen af loven.
Herefter indstiller et flertal (Socialdemokratiets, Socialistisk  

 Folkepartis og Centrum-Demokraternes medlemmer af udvalget) lovforslaget til  

vedtagelse med de af undervisnings- og forskningsministeren og det  

 under nr. 11 stillede ændringsforslag.
Det af Socialdemokratiet og  

 Socialistisk Folkeparti stillede ændringsforslag indebærer, at muligheden for  

 brugerbetaling bortfalder.
Et mindretal inden for flertallet (Socialistisk Folkepartis medlemmer af  

 udvalget) ønsker samtidig at give udtryk for, at SF fortsat er af den  

 opfattelse, at den ideelle styring af hf-kurser og voksenuddannelsescentre  

 sker ved, at det først og fremmest er de mennesker, der er på  

 kursuset/centeret, dvs. lærere og kursister, som har hovedindflydelsen.
Dette  

 har SF tidligere givet udtryk for ved at fremsætte beslutningsforslag om  

 selvforvaltning og demokrati i gymnasieskolen, på hf-kurser, på  

 studenterkurser og på voksenuddannelsescentre (B 89) i folketingsåret  

 1987-88.
Men da SF har konstateret, at der er et klart flertal for den  

 styrelsesstruktur, som ligger i lovforslaget, har SF opfattet det som sin  

 væsentligste opgave at få drejet lovforslaget lidt i den retning, som SF  

 ønsker.
For SF er det i den forbindelse vigtigt, at lærerne selv vælger deres  

 formand i det pædagogiske råd, og at lærerne bl.a. derved er mere  

 synliggjorte i beslutningsprocesserne.
Endelig betragter SF det som vigtigt,  

 at forligspartierne er enige om at fremhæve, at det pædagogiske råd mindst  

 vil få de samme arbejdsområder at varetage, som hidtil har ligget i  

 lærerrådet.
Derudover er det også for SF vigtigt, at kursistrådet fremhæves,  

 samtidig med at der tillige lægges op til, at der kan nedsættes fællesudvalg  

 som i dag.
På denne måde er det SF's opfattelse at de samarbejdsformer, som i  

 dag findes på kurserne, fortsat vil kunne opretholdes.
 Et mindretal (Det Konservative Folkepartis, Venstres og Det  

 Radikale Venstres medlemmer af udvalget) indstiller lovforslaget til  

vedtagelse med de af undervisnings- og forskningsministeren stillede  

 ændringsforslag.
 Et andet mindretal (Fremskridtspartiets og Kristeligt Folkepartis  

 medlemmer af udvalget) indstiller lovforslaget til vedtagelse med de  

 af undervisnings- og forskningsministeren og det under nr. 5 stillede  

 ændringsforslag.
Ændringsforslag Af undervisnings- og forskningsministeren, tiltrådt af udvalget:
Til § 2 1) Paragraffen med tilhørende overskrift affattes således:
»Kursus til højere forberedelseseksamen § 2. Ved kursus til højere forberedelseseksamen gives  

 undervisning i billedkunst, biologi, dansk, datalogi, design, dramatik,  

 engelsk, erhvervsøkonomi, film- og tv-kundskab, filosofi, fransk, fysik,  

 geografi, historie, idræt, italiensk, kemi, matematik, musik,  

 oldtidskundskab, psykologi, religion, russisk, samfundsfag, spansk, teknikfag  

 og tysk.
Der gives endvidere kursisterne kollektiv uddannelses- og  

 erhvervsorientering.
Stk. 2. Undervisnings- og forskningsministeren kan bestemme, at  

 der skal gives undervisning i yderligere fag.« Til § 3 2) Paragraffen affattes således:
 »§ 3. Højere forberedelseseksamen giver adgang til  

 videregående uddannelser med de begrænsninger, der fremgår af de regler, der  

 er fastsat herom.
 Stk. 2. Undervisnings- og forskningsministeren fastsætter nærmere  

 regler om kursus til højere forberedelseseksamen, herunder om, hvilke fag der  

 er fællesfag, og hvilke der tillige eller alene er tilvalgsfag, samt om  

 mindstekrav med hensyn til antallet og sammensætningen af tilvalgsfag, der  

 sammen med fællesfagene udgør en samlet eksamen for den enkelte studerende.
 Stk. 3. Undervisnings- og forskningsministeren kan fastsætte  

 regler om, at et fag i en samlet hf-eksamen kan erstattes af det samme fag  

 fra en anden gymnasial uddannelse på tilsvarende eller højere niveau.
Stk. 4. Hf-uddannelsen kan gennemføres som et samlet 2-årigt  

 forløb eller tilrettelægges som enkeltfagsundervisning.« Til § 4 3) Paragraffen med tilhørende overskrift affattes således:
»Studieforberedende enkeltfagsundervisning § 4. Studieforberedende enkeltfagsundervisning omfatter de fag og  

 de niveauer, som indgår i højere forberedelseseksamen, jf. § 2. Endvidere kan  

 der gives undervisning i fag fra gymnasiets fagrække, herunder det højeste  

 gymnasiale niveau, jf. lov om gymnasiet m.v.« Nye paragraffer 4) Efter § 4 indsættes som nye paragraffer:
 »§ 01. Studieforberedende enkeltfagsundervisning giver gennem  

 undervisning i enkelte fag eller særligt tilrettelagte uddannelsesforløb  

 voksne grundlag for videregående uddannelse og mulighed for at supplere  

 tidligere uddannelse eller for at forbedre deres erhvervsmuligheder.
 Stk. 2. Prøver i enkelte fag i hf's fagrække kan sammenstykkes til  

 en højere forberedelseseksamen, jf. § 3.
 Stk. 3. Prøver i enkelte fag i gymnasiets fagrække kan  

 sammenstykkes til en studentereksamen efter nærmere regler, som fastsættes af  

 undervisnings- og forskningsministeren.
Fælles bestemmelser § 02. Undervisnings- og forskningsministeren fastsætter nærmere  

 regler om undervisningen, herunder om det enkelte fags indhold og omfang og  

 om, på hvilket niveau fagene tilbydes.
Hvor et fag har flere niveauer, kan  

 der bygges videre fra et lavere til et højere niveau.
 Stk. 2. Undervisningen i hvert fag, bortset fra billedkunst, idræt  

 og musik som fællesfag i et samlet 2-årigt hf-forløb, jf. § 3, afsluttes med  

 prøve.
Stk. 3. Studerende, der ikke har deltaget i undervisningen til  

 højere forberedelseseksamen eller i studieforberedende  

 enkeltfagsundervisning, kan aflægge prøve som selvstuderende.« Til § 8 Af et mindretal (KRF), tiltrådt af et mindretal (FP):
 5) Paragraffen udgår.
 Af undervisnings- og forskningsministeren, tiltrådt af udvalget:
Til § 11 6) Paragraffen affattes således:
»§ 11. Optagelse til undervisning, der fører til højeste  

 gymnasiale niveau i et fag, jf. § 4, sker efter rektors eller forstanderens  

 konkrete vurdering af ansøgerens kvalifikationer.« Til § 20 7) Efter stk. 2 indsættes som nyt stykke:
»Stk. 3. Det pædagogiske råd fastsætter selv sin  

 forretningsorden og vælger sin formand.« Til § 23 8) Stk. 2 affattes således:
»Stk. 2. I øvrigt følges de ledelsesregler, der er fastlagt  

 for de nævnte institutioner, ligesom der tillægges lederne samme beføjelser,  

 som er tillagt rektor på et selvstændigt kursus, jf. § 19. Endvidere  

 tillægges der forstandere for voksenuddannelsescentre beføjelse til at  

 fastlægge kursusets fagudbud til højere forberedelseseksamen og  

 studieforberedende enkeltfagsundervisning, jf. dog § 17, stk. 2.« Til § 25 9) I stk. 1 indsættes efter 1. pkt. som nyt punktum:
»Driften indebærer, at der sikres midler til efteruddannelse af  

 personalet.« 10) Stk. 2 affattes således:
»Stk. 2. Undervisnings- og forskningsministeren kan yde  

 tilskud til forsøgs- og udviklingsarbejde, til efteruddannelse og eventuelt  

 til andre formål.« Til § 27 Af et mindretal (S og SF), tiltrådt af et mindretal (CD):
 11) Paragraffen affattes således:
 »§ 27. Undervisningen i henhold til denne lov på offentlige  

 uddannelsesinstitutioner samt på erhvervsskoler er vederlagsfri.
Stk. 2. De undervisningsmidler, der er nødvendige for  

 undervisningen, skal stilles til rådighed for kursisterne uden  

 betaling.« Af undervisnings- og forskningsministeren, tiltrådt af udvalget:
 12) I stk. 2 og stk. 3, 1. pkt., ændres ordene  

 »de studerende« til: »kursisterne«, og i stk. 3, 2.  

 pkt., ændres »studerende« til: »kursister« (2  

 steder).
Til § 35 13) Stk. 1 affattes således:
»Lovens § 24 træder i kraft dagen efter bekendtgørelsen i Lovtidende.  

 De øvrige bestemmelser træder i kraft den 1. januar 1991, men har for så vidt  

 angår undervisningen først virkning fra den 1. august 1991.« Til § 36 14) Paragraffen affattes således:
»§ 36. Loven gælder ikke for Færøerne og Grønland, men kan  

 ved kongelig anordning sættes i kraft for disse landsdele med de afvigelser,  

 som de særlige færøske og grønlandske forhold tilsiger.« Bemærkninger Til nr. 1-4, 6-10 og 12-14 På baggrund af politiske forhandlinger stilles der følgende  

 ændringsforslag til lovforslaget:
- redaktionelle ændringer med det formål at tydeliggøre højere  

 forberedelseseksamens profil som en selvstændig gymnasial uddannelse og - ændret ordlyd i kompetenceparagraffen for at forebygge den  

 misforståelse, at hf's kompetence med henblik på videre uddannelse skulle  

 være ændret med vedtagelsen af dette lovforslag.
 Herudover foreslås ændringer, der er parallelle med ændringsforslag til  

 gymnasieloven vedrørende pædagogisk råd og efteruddannelse samt ændringer  

 vedrørende ikrafttrædelsesdatoen for § 24 og lovens gyldighed på Færøerne og  

 Grønland.
Parallelt med gymnasiet agter ministeren i henhold til bemyndigelsen i  

 lovforslagets § 12 at udstede en bekendtgørelse, som i lighed med den  

 eksisterende bekendtgørelse bestemmer, at der oprettes fordelingsudvalg i  

 amtskommunerne med den opgave at fordele de af rektorerne optagne ansøgere  

 til 2-årigt hf-kursus.
Fordelingen skal ske således, at ansøgerne optages på  

 det kursus, de har søgt, såfremt der er plads, ligesom ansøgernes ønsker  

 herudover skal følges mest muligt.
Der kan således ikke henvises kursister  

 eller klasser til andre kurser, så længe kursusets kapacitet ikke  

 overskrides.
Fordelingsudvalget nedsættes således som i dag i henhold til en  

 bekendtgørelse og omfatter hf-rektorerne i den pågældende amtskommune samt  

 1-3 repræsentanter for amtskommunen.
Som følge af de ændrede optagelsesregler til de videregående uddannelser  

 vil der blive foretaget en yderligere ændring på bekendtgørelsesplan, således  

 at bestemmelsen, der tillader, at den adgangsgivende kvotient for en samlet  

 hf-eksamen kan forbedres, bortfalder.
Herved skabes parallelitet til de  

 øvrige adgangsgivende eksaminer.
Ad nr. 1-4 I den foreslåede nye affattelse af § 2 er følgende fag fjernet fra  

 fagrækken: græsk, latin og naturfag.
 Kompetenceparagraffen (§ 3, stk. 1) er nu identisk med formuleringen i  

 gymnasieloven.
 Den foreslåede affattelse af § 3, stk. 3, giver mulighed for  

 meritoverførsel til en hf-eksamen på grundlag af aflagte prøver i fag fra  

 andre gymnasiale uddannelser.
Hvor tilgang og ressourcer gør det muligt at oprette hold for kursister,  

 som ønsker et fag på højeste niveau, samtidig med at de følger et 2-årigt  

 forløb, kan disse kursister fritages for at følge den almindelige  

 undervisning i det pågældende fag.
Dette kan ske i eet fag, dog kan  

 ministeren i ganske særlige tilfælde give dispensation til, at det kan ske i  

 to fag.
Disse muligheder vil formentlig kun være aktuelle i de fag, hvortil  

 der stilles særlige krav ved optagelse til videregående uddannelser.
Ad nr. 6 Konsekvensrettelse som følge af ændringsforslag nr. 3.
Ad nr. 7 Efter det fremsatte lovforslag skal amtsrådet træffe beslutning om,  

 hvorvidt rektor skal lede det pædagogiske råd eller rådet selv skal vælge en  

 formand.
Med dette ændringsforslag slås det fast, at rådet selv fastsætter  

 sin forretningsorden og vælger sin formand.
Det har ikke været tanken, at  

 lærere og kursister skal inddrages i mindre omfang end hidtil i kursernes  

 pædagogiske virke.
Det vil således være naturligt, at f.eks. spørgsmål om  

 kursusets undervisningstilbud om time- og fagfordelingsplaner, om  

 forsøgsundervisning og om koordinering af kursisternes arbejdsbyrde drøftes  

 med det pædagogiske råd og kursistrådet.
Herudover vil det pædagogiske råd  

 være et udmærket forum for drøftelse af alle pædagogiske spørgsmål på kursus.
 Ved siden af det pædagogiske råd og kursistrådet sikres lærernes og  

 kursisternes medbestemmelse gennem deres medlemskab af bestyrelsen, ligesom  

 man lokalt kan beslutte at oprette et fællesudvalg i lighed med det, der  

 eksisterer i dag.
 Bestemmelsen er parallel med tilsvarende bestemmelse i  

 gymnasielovsforslaget.
Ad nr. 8 Redaktionel ændring med henblik på tydeliggørelse af lovteksten.
Ad nr. 9 og 10 Ændringerne vedrører efteruddannelsen.
Den fremtidige ordning af  

 gymnasie-/hf-lærernes efteruddannelse tænkes gennemført således, at det  

 principielt er amtskommunernes opgave at sikre midler til lærernes  

 efteruddannelse, og at betalingen skal dækkes af skolernes/kursernes  

 bevillinger, men at staten kan yde tilskud til de enkelte  

 efteruddannelseskurser.
Der skal således fortsat afsættes midler på  

 finansloven til efterudddannelse, og staten får herved mulighed for bl.a. at  

 sikre efteruddannelse af særlig betydning for gymnasiets/hf's udvikling,  

 sikre de små fags efteruddannelse, afholde konferencer og lignende.
For  

 finansåret 1991 søges en uændret bevilling på 13 mio. kr.
Ministeriet vil fortsat udbyde kurser, herunder i samarbejde med de  

 faglige foreninger, således som det sker i dag.
Også disse kurser vil blive  

 omfattet af tilskudsordningen.
Men det forudses, at flere parter vil give  

 efteruddannelsestilbud til skolerne/kurserne.
 Ændringerne er parallelle med tilsvarende bestemmelser i  

 gymnasielovsforslaget.
Ad nr. 12 Ændringsforslaget er redaktionelt.
Ad nr. 13 Ikrafttrædelsestidspunktet for § 24 foreslås ændret fra 1. maj 1990 til  

 dagen efter lovens bekendtgørelse i Lovtidende.
Ikrafttrædelsestidspunktet  

 for de øvrige bestemmelser foreslås rykket frem til den 1. januar 1991 af  

 hensyn til det hensigtsmæssige i, at styringsbestemmelsernes  

 ikrafttrædelsestidspunkt er begyndelsen af et finansår.
Til nr. 5 Forslagsstillerne finder ikke, at der er nogen begrundelse for fritagelse  

 for religionsundervisning på hf.
Faget har et så alment idehistorisk præg, at  

 alle bør deltage i undervisningen.
 I øvrigt finder forslagsstillerne, at bestemmelsen indeholder en vis  

 diskrimination af medlemmer af folkekirken, idet undervisning i andre  

 religioner end kristendom indgår i undervisningen som en væsentlig del af  

 fagets indhold.
Til nr. 11 Ændringsforslaget indebærer, at brugerbetaling ikke længere er mulig.
