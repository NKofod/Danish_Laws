 Ifølge afskrivningslovens § 3, stk. 2, skal beløbsgrænsen for småaktiver,  

 der kan fradrages fuldt ud i anskaffelsesåret, pristalsreguleres fra og med  

 indkomståret 1984.
 Efter etableringskontolovens § 5, stk. 3, skal beløbsgrænsen i lovens § 5,  

 stk. 2, for, hvornår etablering af selvstændig erhvervsvirksomhed anses at  

 have fundet sted, pristalsreguleres fra og med indkomståret 1984.
Ifølge de nævnte lovbestemmelser skal pristalsreguleringen ske efter  

 reguleringspristallet, der har januar 1980 = 100. Reguleringen foretages på  

 grundlag af pristallet for oktober måned i året forud for indkomståret.  

 Beløbet forhøjes eller nedsættes med samme procent som den, hvormed  

 reguleringspristallet er ændret i forhold til et pristal på 127,5. Den nævnte  

 procentvise ændring beregnes med en decimal.
De efter procentreguleringen  

 fremkomne beløb afrundes opad til nærmeste kronebeløb, der kan deles med 100.
 Reguleringspristallet udgør for oktober 1983 135,5.
 For indkomståret 1984 er beløbsgrænsen for småaktiver således 3.800 kr. og  

 for etablering 106.000 kr.
