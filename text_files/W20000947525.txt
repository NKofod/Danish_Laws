Landsskatteretskendelse Dansk folkepension til bosat i Tyskland - beskatningsret Reference:
KL § 2, stk.1, litra b A's klage til Landsskatteretten skyldtes, at han var anset  

 for begrænset skattepligtig til Danmark af folkepension udbetalt fra  

 Danmark, jf. kildeskattelovens § 2, stk. 1, litra b, og at Danmark i henhold  

 til artikel 18, stk. 2, i dobbeltbeskatningsoverenskomsten af 22. november  

 1995 mellem Danmark og Tyskland var anset for at have beskatningsretten til  

 folkepensionen fra den 1. januar 1997.
Det fremgik af sagens oplysninger, at klageren var  

 født i 1918, og at han den 7. april 1989 flyttede fra Danmark til  

 Tyskland, hvor han siden havde været bosiddende.
I indkomståret  

 1997 havde klageren modtaget folkepension fra Danmark med 91.032 kr.
Skatteankenævnet havde som begrundelse for den  

 påklagede afgørelse bl.a. anført, at klageren ud fra de  

 foreliggende oplysninger var anset for begrænset skattepligtig til  

 Danmark i henhold til kildeskattelovens § 2, stk. 1, litra b, af den fra  

 Danmark udbetalte sociale pension.
Danmark havde i henhold til artikel 18,  

 stk. 2, i dobbeltbeskatningsoverenskomsten af 22. november 1995 mellem  

 Danmark og Tyskland beskatningsretten til folkepensionen.
Undtagelsesreglen i  

 artikel 18, stk. 4, gjaldt kun for private pensioner.
Der var ikke  

 udøvet lovstridig forskelsbehandling, idet klageren ikke kunne  

 støtte ret på en fejlagtig afgørelse truffet af en  

 underordnet skattemyndighed i en enkelt sag, jf. herved Østre  

 Landsrets dom af 7. september 1994, offentliggjort i TfS 1994.640.
 Klageren havde over for Landsskatteretten nedlagt  

 påstand om, at han ikke blev anset for begrænset skattepligtig  

 til Danmark af folkepensionen på 91.032 kr. i indkomståret  

 1997.
Til støtte for påstanden havde klageren bl.a.  

 gjort gældende, at han flyttede til og var hjemmehørende i  

 Tyskland før den 1. januar 1997, og at han derfor var omfattet af  

 undtagelsesbestemmelsen i artikel 18, stk. 4, i  

 dobbeltbeskatningsoverenskomsten af 22. november 1995 mellem Danmark og  

 Tyskland.
Det fremgik af artikel 18, stk. 4, at pensioner og andre lignende  

 betalinger (underforstået sociale pensioner) skulle beskattes i den  

 stat, hvorfra udbetalingerne skete, medmindre den pågældende  

 fysiske person var blevet hjemmehørende i den anden stat, før  

 overenskomsten trådte i kraft.
Bemærkningerne til lovforslag L  

 260 var ikke overensstemmende med den endelige lovtekst, da det ikke heraf  

 fremgik, at der kunne skelnes mellem private pensionister og  

 folkepensionister.
Da skatteforvaltningen havde anført, at lokale  

 skattemyndigheder var bundet til at give skatteyderne en ens behandling, var  

 det selvmodsigende, når såvel skatteforvaltningen som  

 skatteankenævnet fremførte, at undtagelsesreglen i artikel 18,  

 stk. 4, kun gjaldt for private pensioner.
De stedlige skattemyndigheder havde  

 derfor udøvet lovstridig forskelsbehandling mellem forskellige  

 pensionistgrupper.
Klageren havde endvidere bl.a. gjort gældende, at  

 det forhold, at en anden dansk kommune havde anset Tyskland for at have  

 beskatningsretten til dansk folkepension for en person, der var bosiddende i  

 Tyskland  før 1. januar 1997, var retsførende og skabte  

 præcedens for denne sag, da de kompetente skattemyndigheder ikke havde  

 påtalt den pågældende skatteforvaltnings handlemåde  

 eller forelagt sagen for domstolene.
Der kunne ikke henvises til, at der  

 forelå en fejlagtig afgørelse, når de kompetente  

 skattemyndigheder ikke havde påtalt sagen.
Der var herved henvist til  

 artikel i Flensborg Avis den 19. august 1997.
 Landsskatterettens bemærkninger:
 Det blev ved sagens afgørelse lagt til grund, at  

 klagerens fulde skattepligt til Danmark i henhold til kildeskattelovens § 1,  

 stk. 1, nr. 1, ophørte i forbindelse med fraflytningen til Tyskland i  

 1989.
 Det fremgik af kildeskattelovens § 2, stk. 1, litra b, at  

 begrænset skattepligt påhvilede personer, der ikke var fuldt  

 skattepligtige til Danmark, og som oppebar indkomst her fra landet, der i  

 medfør af § 43, stk. 2, litra a-g og i, skulle henregnes til  

 A-indkomst.
 Af kildeskattelovens § 43, stk. 2, litra c, fremgik, at  

 folkepension, invalidepension og andre skattepligtige sociale ydelser var  

 henregnet til A-indkomst.
 Det fremgik af artikel 18, stk. 2, i  

 dobbeltbeskatningsoverenskomsten af 22. november 1995 mellem Danmark og  

 Tyskland, at betalinger, som en fysisk person, der var hjemmehørende i  

 en kontraherende stat, oppebar i henhold til sociallovgivningen i den anden  

 kontraherende stat, kun kunne beskattes i denne anden stat.
Folkepension udbetaltes i henhold til lov om social  

 pension og bestod af grundbeløb og pensionstillæg.
Efter  

 gældende administrativ praksis ansås folkepension som en social  

 pension.
 I overensstemmelse hermed var folkepensionen omfattet af  

 dobbeltbeskatningsoverenskomstens artikel 18, stk. 2.
 Retten fandt herefter, at Danmark som kildeland havde  

 beskatningsretten til den omhandlede folkepension i henhold til  

 dobbeltbeskatningsoverenskomstens artikel 18, stk. 2, og at klageren i  

 henhold til kildeskattelovens § 2, stk. 1, litra b, jf. § 43, stk. 2, litra  

 c, var begrænset skattepligtig til Danmark af folkepensionen.
 Det bemærkedes herved, at artikel 18, stk. 4, alene  

 henviste til artikel 18, stk. 1, og artikel 21 og ikke til artikel 18, stk.  

 2. Det fremgik således af ordlyden af artikel 18, stk. 4, og af  

 bemærkningerne til lovforslag L 260 vedrørende artikel 18, at  

 undtagelsesbestemmelsen i artikel 18, stk. 4, kun gjaldt for private  

 pensioner omfattet af artikel 18, stk. 1, og andre pensioner omfattet af  

 artikel 21 og ikke for pensioner omfattet af artikel 18, stk. 2.
 Skatteankenævnet havde derfor ikke ved den  

 påklagede afgørelse udøvet lovstridig forskelsbehandling  

 mellem personer, der modtog private pensioner, og personer, der modtog  

 folkepension.
 Klageren kunne endvidere ikke efter lighedsprincippet  

 støtte ret på, at en underordnet skattemyndighed i en anden  

 enkelt sag havde truffet en afgørelse, som efter de foreliggende  

 oplysninger var i strid med gældende skatteregler og dermed fejlagtig.
 Den påklagede afgørelse for  

 indkomståret 1997 blev stadfæstet.
