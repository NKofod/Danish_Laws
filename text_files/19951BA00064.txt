Nr BSF 64 Forslag til folketingsbeslutning om stop for forberedelsen af Europols  

 registre Fremsat af Keld Albrechtsen (EL) Søren Søndergaard (EL) den 9. januar 1996 »Folketinget opfordrer regeringen til at blokere det videre arbejde med udfyldning og supplering af Europols registre«.
Bemærkninger til forslaget Europol-konventionen er en ramme, som skal udfyldes af en række særlige  

 konventioner, retningslinjer og protokoller.
En af disse drejer sig om  

 oprettelse af og retningslinjer for en analysedatabase, som skal kunne  

 indeholde registre over personer og oplysninger om disse til politimæssige  

 formål, som det hedder i konventionen.
Arbejdet med at udfylde konventionen er tilsyneladende under udvikling med  

 fuld fart.
Men desværre uden tilfredsstillende orientering og debat om  

 karakteren og indholdet af »gennemførelsesbestemmelserne«.
I det papir, som en gruppe under Ministerrådet udarbejdede den 24. juli  

 1995, redegøres der for, hvilke oplysninger der kan indsamles, oplagres og  

 bruges i Europol-registerdatabasen.
Det er ikke blot personoplysninger om  

 mistænkte og kriminelle, men også om andre personer, som ikke har gjort eller  

 er mistænkt for at ville gøre noget ulovligt.
I artikel 3 hedder det således:
 »Europol kan i relation til arbejdsdatabasers analyseformål oplagre,  

 ændre eller bruge personrelaterede data vedrørende de personer, som er  

 opregnet i artikel 10.1 (i Europol-konventionen) såvel som andre personer,  

 der ikke er opregnet der, men hvis registrering kan have interesse for en  

 konkret/specifik analyse«.
 I Europol-konventionen (artikel 10) er der gjort rede for, at der kan ske  

 omfattende registreringer af ikke bare kriminelle, men også andre såsom  

 »personer, der kan komme i betragtning som vidner«, »personer,  

 der kan være offer«, »kontakt- og ledsagerpersoner« og  

 »personer, som kan give oplysninger«.
Disse oplysninger skal kunne lagres, ændres og anvendes.
Men ifølge det  

 sæt retningslinjer, som arbejdsgruppen under Det Europæiske Råd har fremlagt,  

 er det ikke kun faktuelle personoplysninger som navn, adresse osv., der skal  

 kunne optages i registrene.
Også oplysninger om personens etniske oprindelse,  

 politiske synspunkter, religiøse holdninger, helbredstilstand og seksuelle  

 orientering.
Og det endda om personer, som ikke har begået noget ulovligt  

 eller er mistænkt for en forbrydelse.
Når der siden midten af juli har ligget et fuldt færdigt forslag til  

 retningslinjer for disse registre, er det ikke tilfredsstillende, at  

 Folketinget blot får oplyst, at forhandlingerne finder sted, og at de er  

 »i en indledende fase«.
Karakteren af de oplysninger, der lægges op  

 til skal indgå i registrene, er dybt betænkelige og groft krænkende for  

 retssikkerheden og de demokratiske principper.
