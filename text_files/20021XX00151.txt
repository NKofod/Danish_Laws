Skriftlig fremsættelse (5. december  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 beskyttelsesrum (Smidiggørelse af reglerne for opførelse og  

 indretning af sikringsrum m.v. og forlængelse af  

 klargøringsfristen for sikringsrum).
(Lovforslag nr.
L 109).
 Forslaget er en udmøntning af anbefalingerne i  

 Beredskabsstyrelsens rapport fra august 2002 om beskyttelsesrumsberedskabet  

 herunder udviklingen på sikringsrumsområdet.
 I rapporten gennemgås udviklingen på  

 beskyttelsesrumsområdet siden 1933, og der redegøres for den  

 sikkerhedspolitiske situation og beskyttelsesrumsområdet i andre  

 europæiske lande.
Siden lov om beskyttelsesrum med virkning fra 1. januar  

 1993 overførte administrationen af sikringsrumsområdet og  

 kompetencen til at påbyde opførelse af sikringsrum til  

 kommunalbestyrelserne, har der kunnet konstateres et fald i tilvæksten  

 af sikringsrumspladser, og uden særlige indgreb må faldet  

 forventes at fortsætte, og tilvæksten vil måske helt  

 ophøre.
Set i lyset af den sikkerhedspolitiske situation og det  

 betydelige antal pladser, der allerede findes, kan der imidlertid efter  

 Beredskabsstyrelsens opfattelse ikke på nuværende tidspunkt  

 findes tilstrækkelige vægtige argumenter for en intensivering af  

 sikringsrumsbyggeriet.
Forslaget indebærer, at de nugældende regler  

 opretholdes, men at indenrigs- og sundhedsministeren får hjemmel til i  

 givet fald at pålægge kommunalbestyrelserne at udnytte  

 mulighederne for at pålægge sikringsrumspligt i forbindelse med  

 opførelse af nye bygninger.
Nuværende og kommende sikringsrum  

 skal som udgangspunkt opretholdes som sådanne, men den nuværende  

 klargøringsfrist på 24 timer lempes, således at rummene i  

 videre omfang end hidtil vil kunne anvendes til daglige formål.
 Forslaget har ingen administrative og økonomiske  

 konsekvenser.
 Idet jeg i øvrigt henviser til lovforslaget med  

 bemærkninger, tillader jeg mig at anbefale forslaget til hurtig og  

 velvillig behandling i det høje Ting.
