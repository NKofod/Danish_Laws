Skriftlig fremsættelse (16. november 2017) Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
Forslag til lov om etablering af en ordning for borgerforslag med henblik på behandling i Folketinget (Lovforslag nr.
L 108) Formålet med lovforslaget er at skabe et retsgrundlag for en ordning, hvorefter borgere, der har valgret til Folketinget, kan indgive forslag med henblik på senere behandling som beslutningsforslag i Folketinget, og hvorved andre personer, der opfylder den samme betingelse, kan tilkendegive deres støtte til sådanne forslag (betegnet borgerforslag).
Lovforslaget er en del af udmøntningen af folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget (beslutningsforslag nr.
B 169, folketingsåret 2015-16).
 Med lovforslaget bemyndiges Folketingets formand til efter forhandling med næstformændene og efter forelæggelse for Udvalget for Forretningsordenen at fastsætte nærmere regler om ordningen for borgerforslag.
De nærmere regler forventes fastsat i en bekendtgørelse.
Der vil herunder bl.a. kunne fastsættes regler om fremgangsmåden for indlevering af forslag og tilkendegivelse af støtte, krav om støttetilkendegivelse fra et antal forud angivne personer (medstillere), før et forslag gøres tilgængeligt for støttetilkendegivelser fra offentligheden, og den nærmere procedure herfor, formkrav for forslag, kriterier og procedure for forhåndsafvisning af forslag, som falder uden for ordningens intentioner, eller som efter deres indhold er uegnede til offentliggørelse gennem ordningen, tidsfrister i forbindelse med anvendelse af ordningen og alternative fremgangsmåder for personer, der ikke kan eller har mulighed for at benytte den it-baserede løsning.
 Lovforslaget indeholder en revisionsbestemmelse, hvorefter der skal fremsættes forslag om revision af loven senest i folketingsåret 2019-20. Dette forudsættes at ske efter en forudgående evaluering af ordningen.
Lovforslaget fremsættes af et samlet Præsidium som led i gennemførelsen af den allerede tidligere trufne politiske beslutning om at indføre ordningen med borgerforslag.
Præsidiets medlemmer fra Socialdemokratiet og Venstre ønsker dog at understrege, at Socialdemokratiet og Venstre fortsat ikke går ind for ordningen, og at disse præsidiemedlemmers medvirken til fremsættelse af dette lovforslag ikke skal tages som udtryk for en ændring af denne holdning.
