Bekendtgørelse om skolepraktikydelse I medfør af § 66 k, stk. 1, i lov om erhvervsuddannelser, jf. lovbekendtgørelse nr. 1244 af 23. oktober 2007, som ændret ved lov nr. 1218 af 14. december 2009, fastsættes:
 § 1. Skoler, der har elever i skolepraktik, jf. § 66 b i lov om erhvervsuddannelser, eller elever, der er optaget til skoleundervisning uden uddannelsesaftale, jf. § 66 e, stk. 2, i lov om erhvervsuddannelser, udbetaler en skolepraktikydelse til disse elever.
 Stk. 2. Der udbetales ikke skolepraktikydelse til elever, der modtager løn fra en arbejdsgiver, jf. § 66 f i lov om erhvervsuddannelser, eller arbejdsløshedsdagpenge, sygedagpenge, kontanthjælp, revalideringsydelse eller anden offentlig støtte, der tilsigter at dække leveomkostninger.
 § 2. Skolepraktikydelsen fastsættes på de årlige finanslove.
 Stk. 2. Elever under 18 år vil få udbetalt en lavere ydelse end elever på 18 år og derover.
 Stk. 3. Elever, som fylder 18 år, vil kunne opnå den højere ydelse fra den 1. i måneden efter, at eleven er fyldt 18 år.
 § 3. Skolepraktikydelsen udbetales fra den dag, eleven begynder i skolepraktik eller i skoleundervisningen, og indtil den dag eleven forlader skolepraktikken eller indtil den dag en elev, der er optaget til skoleundervisning uden uddannelsesaftale, jf. § 66 e, stk. 2, i lov om erhvervsuddannelser, afslutter skoleundervisningen, jf. dog § 1, stk. 2.
 Stk. 2. Skolepraktikydelsen udbetales uanset fravær ved ferier og helligdage samt sygdom, jf. dog stk. 3-4.
Stk. 3. Elever i skolepraktik modtager skolepraktikydelse under ferie.
Skolepraktikydelse kan for den enkelte elev højst udbetales i 5 uger pr. løbende år regnet fra elevens optagelse i skolepraktik.
 Stk. 4. Skolepraktikydelsen udbetales ikke ved afholdelse af ferie med feriegodtgørelse fra tidligere beskæftigelse.
 Stk. 5. Skolepraktikydelsen betales bagud senest med udgangen af måneden.
 § 4. Arbejdsgivernes Elevrefusion administrerer ordningen og refunderer skolernes udgifter til skolepraktikydelsen, jf. § 13 lov om Arbejdsgivernes Elevrefusion.
 Stk. 2. Skolerne aflægger regnskab for disse udgifter til Undervisningsministeriet som en del af skolens regnskab, jf. § 22, stk. 3, i lov om Arbejdsgivernes Elevrefusion.
 § 5. Bekendtgørelsen træder i kraft den 21. december 2009 med virkning for de elever, der begynder skolepraktik efter den 14. december 2009.
 Stk. 2. Bekendtgørelse nr. 1252 af 28. december 2003 om skolepraktikydelse ophæves.
