Højesterets dom af 21. oktober 1988 Den pågældende sag omhandlede et selskab i byggebranchen, der opførte  

 enfamiliehuse på egne grunde med henblik på salg.
I nogle tilfælde var  

 slutseddel underskrevet før byggeriet var påbegyndt (støbning af fundament),  

 men selskabet afregnede kun moms af byggeudgiften, ikke af vederlaget fra  

 køberen.
 Det kriterium toldvæsenet anvender ved afgørelsen af spørgsmålet om  

 hvorvidt der foreligger arbejde for egen eller fremmed regning er om støbning  

 af fundament er påbegyndt før slutseddel er oprettet.
 Østre Landsrets dom af 31. august 1987.
 Sagen drejer sig om, hvorvidt det sagsøgende selskabs opførelse af  

 enfamiliehuse med henblik på videresalg er sket for fremmed regning, således  

 at der skal svares afgift af selskabets vederlag for byggeriet.
 Det fremgår af sagen, at Horsens Distriktstoldkammer den 4. juli 1984 - i  

 forbindelse med en kontrol af det sagsøgende selskabs afgiftsregnskab for  

 perioden 1. juli 1979 til 31. december 1983 - bl a meddelte selskabet, at  

 dette skulle indbetale et beløb på 81.065 kr. i moms for  

 "kontraktbyggeri, som fejlagtigt af selskabet er behandlet efter  

 reglerne om byggeri på egne grunde".
 Afgørelsen blev af det sagsøgende selskab påklaget til Direktoratet for  

 Toldvæsenet, som i skrivelse af 1. november 1985 tiltrådte  

 distriktstoldkamrets afgørelse.
Det sagsøgende selskab indbragte spørgsmålet om den afgiftsmæssige  

 stilling for de omhandlede byggerier for Nævnet vedrørende Merværdiafgift.
I  

 skrivelse af 7. marts 1986 fastholdt nævnet direktoratets afgørelse.
Det  

 anføres i nævnets skrivelse bl a:
. . . . . . . . "Nævnet har . . . på ny overvejet den afgiftsmæssige  

 afgrænsning mellem byggeri for egen, henholdsvis for fremmed regning.
Nævnet  

 har imidlertid besluttet - i overensstemmelse med fast og langvarig praksis -  

 at de omhandlede byggerier efter det i sagen oplyste skal afgiftsberigtiges  

 efter reglerne om byggeri for fremmed regning.
Nævnet har herved lagt vægt  

 på, at køberne har underskrevet slutseddel, inden byggeriet er påbegyndt  

 (støbning af fundament); ejendomsretten til grund og byggeri er således  

 overgået til køberne inden byggeriets start, uanset om slutsedlen tinglyses  

 eller ej".
 Under denne den 22. april 1986 anlagte sag har det sagsøgende selskab  

 nedlagt påstand om, at sagsøgte, Ministeriet for Skatter og Afgifter,  

 tilpligtes at anerkende, at momstilpligtelsen udarbejdet af Horsens  

 Distriktstoldkammer 4. juli 1984 og stadfæstet af Direktoratet for  

 Toldvæsenet den 1. november 1985 og af Nævnet vedrørende Merværdiafgift mv.  

 den 7. marts 1986 er uberettiget for så vidt angår et beløb på kr. 81.065,00,  

 der angives at vedrøre kontraktsbyggerier, således at denne momstilpligtelse  

 skal bortfalde og de pågældende momsangivelser reguleres i overensstemmelse  

 hermed.
Sagsøgte har påstået frifindelse.
Der er mellem parterne enighed om  

 størrelsen af det omhandlede afgiftskrav.
 Der er under domsforhandlingen afgivet vidneforklaring af direktøren for  

 det sagsøgende selskab og af dets revisor.
Direktøren har forklaret, at han siden 1972 har drevet byggevirksomhed.
I  

 de senere år har han bygget 40-50 huse årligt med henblik på videresalg  

 gennem ejendomsmægler.
Hvis et hus af afgiftsmyndigheden betegnes som opført  

 for fremmed regning, vil det indebære en forøgelse af hans salgspris med  

 17-20.000 kr, hvilket kan være vanskeligt at forklare potentielle købere.  

 Støbearbejdet til et almindeligt parcelhus kan normalt gennemføres på 1-2  

 dage, men kan i tilfælde af uheldigt vejrlig tage væsentlig længere tid.
 Revisor har bekræftet, at der kan opstå en prisdifference ved salg af huse  

 afhængig af, om huset anses for opført for egen eller for fremmed regning.
Sagsøgeren har til støtte for den nedlagte påstand blandt andet gjort  

 gældende, at det af merværdiafgiftsnævnet valgte kriterium for, hvorvidt der  

 er tale om byggeri for fremmed regning eller for egen regning - alene har  

 støtte i nævnets praksis.
Det er et tilfældigt valgt kriterium, som virker  

 uheldigt, og for et byggefirma kan være vanskelig at administrere.  

 Retsforholdet mellem byggefirmaet og køberen er - når huset handles på  

 slutseddel - det samme, uanset om sokkel er støbt eller ikke støbt på  

 tidspunktet for slutsedlens underskrift.
Når et hus er solgt ved slutseddel,  

 hviler den fulde risiko for byggeriets færdiggørelse til tiden principielt på  

 byggefirmaet, modsat kontraktsbyggerier, hvor bygherren er ansvarlig for  

 grundfinansiering mv., og hvor AB 72 i almindelighed finder anvendelse.  

 Særlig klart kommer forskellen frem i tilfælde af bygherrens misligholdelse.
 Sagsøgte har til støtte for den nedlagte påstand om frifindelse bl.a.  

 henvist til, at merværdiafgiftslovens varebegreb ikke omfatter salg af fast  

 ejendom, der derfor ikke er momspligtig, hvorimod byggevirksomhed er  

 momspligtig, jf. den dagældende momslovs § 2, stk. 2, litra c-d  

 (lovbekendtgørelse nr. 354 af 1.7.1975), nu momslovens § 2, stk. 2,  

 sammenholdt med stk. 3. Efter momslovens § 3, stk. 1, jf. § 7, stk. 1 skal  

 den, der driver selvstændig erhvervsvirksomhed med afsætning af varer og  

 tjenesteydelser svare moms af vederlaget.
Disse bestemmelser suppleres af bestemmelsen i lovens § 3, stk. 2, hvorfor  

 ministeren kan bestemme i hvilket omfang, der skal svares afgift, selvom den  

 pågældende vare eller tjenesteydelse fremstilles eller præsteres til eget  

 brug.
Hensigten hermed er at undgå en konkurrencemæssig ulighed, jf. også  

 lovens § 8, stk. 3, jf. stk. 2. I medfør af momslovens § 3, stk. 2 blev det i  

 bekendtgørelse nr. 359 af 1. juli 1969 bestemt, at "den der på egen  

 grund opfører bygninger til salg eller udlejning" skal svare afgift  

 efter nærmere angivne regler.
 Denne bekendtgørelse er senere afløst af bekendtgørelse nr. 372 af 6. juli  

 1984. Det er efter bekendtgørelsen således ikke afgørende for afgiftspligten,  

 om ejendommen efterfølgende afhændes, men om der bygges på egen grund.
Nævnets praksis, hvorefter det afgørende for, om der foreligger byggeri på  

 egen grund er, om støbearbejdet er påbegyndt på tidspunktet for slutsedlens  

 underskrift, har været fulgt i en lang årrække, og de registrerede  

 byggevirksomheder er gjort bekendt med denne praksis i 1971 og 1984. Der er  

 tale om et enkelt og klart kriterium, der er let at håndtere.
Det er  

 ubestridt, at kriteriet ikke er i strid med loven, og anvendelsen af det  

 fører ikke til åbenbart urimelige resultater.
De af det sagsøgende selskab  

 fremhævede forskelle i retsforholdet mellem bygherre og byggevirksomhed  

 afhængig af, om der er tale om salg ved slutseddel eller kontraktbyggeri, er  

 uden betydning for spørgsmålet om den afgiftsmæssige behandling af byggeriet.
 Landsretten skal herefter udtale:
 Da salg af fast ejendom ikke er omfattet af varebegrebet efter loven om  

 merværdiafgift, og da det af merværdiafgiftsnævnet gennem en årrække i  

 praksis anvendte kriterium for, hvornår der foreligger salg af fast ejendom,  

 ikke er i strid med loven eller fører til åbenbart urimelige resultater, vil  

 der være at give sagsøgte medhold i den nedlagte frifindelsespåstand.
 Thi kendes for ret:
Sagsøgte, Ministeriet for Skatter og Afgifter, vil være at frifinde.
Inden  

 14 dage fra dommens afsigelse betaler sagsøgeren i sagsomkostninger til  

 sagsøgte 10.000 kr.
 Højesterets dom af 21. oktober 1988.
Appellanten har gentaget sin påstand.
Indstævnte har påstået stadfæstelse.  

 Til brug for Højesteret er der afgivet nye forklaringer.
 Ved afgørelsen af, om byggeri er sket for egen eller fremmed regning, har  

 Momsnævnet efter fast praksis lagt vægt på, om støbning af fundament er  

 påbegyndt ved handelens indgåelse (slutsedlens underskrift).
 Højesteret finder, at denne praksis er i overensstemmelse med reglerne i  

 momsloven og den i medfør af lovens § 3, stk. 2, udstedte bekendtgørelse om  

 merværdiafgift af byggeri til salg eller udlejning og stadfæster derfor  

 dommen.
 Thi kendes for ret:
 Landsrettens dom bør ved magt at stande.
 I sagsomkostninger for Højesteret skal appellanten, betale 12.000 kr. til  

 indstævnte, Skatteministeriet.
 De idømte sagsomkostningsbeløb skal betales inden 14 dage efter denne  

 højesteretsdoms afsigelse.
