Ankestyrelsens principafgørelse O-50-85 om kontanthjælp - tandbehandling - uddannelsessøgende - uden midler - uudnyttede lånemuligheder Resume:
 Ved bedømmelsen af om en uddannelsessøgende var berettiget til hjælp til tandbehandling måtte støttemulighederne fra Statens Uddannelsesstøtte i form af stipendium, statslån og statsgaranterede lån ligestilles med en indtægt.
 Kassation:
Principafgørelsen er afløst af en nyere afgørelse Love:
Lov om social bistand - lovbekendtgørelse nr. 637 af 27. september 1989 - § 46, stk. 1 Vejledninger:
Socialministeriets cirkulære af 20. december 1982 om kontanthjælp efter bistandsloven - pkt. 46 Sagsfremstilling:
En uddannelsessøgende, der havde påbegyndt et 5-årigt studium i september 1982, søgte i juli 1983 det sociale udvalg om hjælp til udgifter til tandregulering i forbindelse med en nødvendig operation.
Ansøger havde på grund af tandlægeskræk ikke fået foretaget tandregulering som barn, og hendes tandstilling havde i stigende grad givet problemer.
Udgiften var anslået til 16.000 kr., der skulle betales med 4.000 kr. ved behandlingens påbegyndelse og derefter med et acontobeløb på 2.000 kr. pr. kvartal.
Om ansøgers økonomiske forhold var det oplyst, at hun modtog maksimalt stipendium og statslån fra Statens Uddannelsesstøtte med 2.262 kr. månedlig og herudover havde en arbejdsindtægt på 1.000 kr. månedlig, i alt 3.262 kr.
Ansøger havde ikke optaget statsgaranteret studielån, der kunne udgøre ca. 10.000 kr. årlig.
Hendes godkendte faste udgifter var på ca. 1.000 kr. månedlig.
 Det sociale udvalg gav afslag på hjælp med henvisning til, at ansøger som uddannelsessøgende ikke havde opbrugt sine lånemuligheder i form af statsgaranteret studielån, og at en vurdering af hendes aktuelle økonomi viste, at hun ved optagelse af studielån ville være i stand til at afholde udgiften til tandbehandling.
 Amtsankenævnet tiltrådte socialudvalgets afgørelse med udvalgets begrundelse.
 Sagen blev anket af ansøger og efter henstilling fra Folketingets Ombudsmand optaget til principiel behandling.
 ------------------------------------------------------------------ |*)     Se endvidere SM O-47-85, SM O-48-85, SM O-49-85 og SM O-  | |51-85. |------------------------------------------------------------------ Lovgrundlaget var bistandslovens § 46, stk. 1, og Socialministeriets cirkulære af 20. december 1982, pkt. 46.
 Afgørelse:
 Ankestyrelsen fandt, at ved vurderingen af, om der kunne ydes hjælp til en uddannelsessøgende efter bistandslovens § 46, stk. 1, måtte støttemulighederne fra Statens Uddannelsesstøtte i form af statslån og statsgaranteret lån betragtes som en mulighed, der var at ligestille med en indtægt.
 Ved vurderingen af, om en ansøger ikke selv havde midler til at afholde en behandlingsudgift, måtte der herefter foretages en sammenligning med personer, der havde en indtægt i samme størrelsesorden som Statens Uddannelsesstøtte i form af stipendium, statslån og lån samt statsgaranteret studielån.
På dette grundlag fandt Ankestyrelsen, at ansøger ikke selv havde haft midler til at afholde de fulde udgifter i forbindelse med denforeslåede tandbehandling.
Styrelsen havde herved lagt vægt på udgif tens ganske betydelige størrelse.
 Ankestyrelsen ændrede derfor amtsankenævnets afgørelse, således at der kunne ydes hjælp efter bistandslovens § 46, stk. 1, til den første udgift på 4.000 kr., og således at ansøger af kvartalsudgiften på 2.000 kr. selv afholdt en andel på 1.500 kr.
