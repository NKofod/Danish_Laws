Skrivelse om lov nr. 153 af 28. februar 2012 om ændring af lov om en aktiv beskæftigelsesindsats og forskellige andre love (Forenkling af beskæftigelsesindsatsen m.v.) Folketinget har den 23. februar 2012 vedtaget L 69 - Forslag til lov om ændring af lov om en aktiv beskæftigelsesindsats og forskellige andre love (Forenkling af beskæftigelsesindsatsen m.v.) Loven, som har fået titlen lov nr. 153 af 28. februar 2012, findes i Retsinformation www.retsinformation.dk.
Lovforslaget med bemærkninger findes på Folketingets hjemmeside www.ft.dk.
 Loven er en del af den samlede lovgivningsmæssige udmøntning af aftalen om forenkling af beskæftigelsesindsatsen af 4. maj 2011, som er indgået mellem Socialdemokraterne, Radikale Venstre, Venstre, Det Konservative Folkeparti, Dansk Folkeparti, Liberal Alliance og Kristendemokraterne.
 Der sker ændringer i følgende love:
  Lov om en aktiv beskæftigelsesindsats.
  Lov om aktiv socialpolitik.
  Lov om ansvaret for og styringen af den aktive beskæftigelsesindsats.
  Lov om kompensation til handicappede i erhverv m.v.
  Lov om arbejdsløshedsforsikring m.v.
  Lov om integration af udlændinge i Danmark (integrationsloven).
  Lov om påligningen af indkomstskat til staten (ligningsloven).
 Loven trådte i kraft den 5. marts 2012.
 Loven indeholder ændringer inden for følgende emner:
 1. Fælles rammer for opfølgning for alle uanset hvilken forsørgelse, borgeren modtager.
 2. Sygeopfølgning for personer på blandt andet kontanthjælp forenkles og integreres i lov om en aktiv beskæftigelsesindsats.
 3. Øget digital kommunikation mellem borger og jobcenter og digitalisering af syge- og raskmelding for forsikrede ledige.
 4. Ledige skal ikke længere søge et bestemt antal job.
 5. Forenklede sanktioner ved udeblivelse fra samtaler og aktiviteter (forsikrede ledige).
 6. Afskaffelse af særregler for kontaktforløbet.
 7. Bortfald af måltal for brug af anden aktør.
 8. Fælles timesats for personlige assistenter efter kompensationsloven.
 9. Ingen restriktioner på samarbejde mellem Det Regionale Beskæftigelsesråd, Danske Handicaporganisationer og offentlige arbejdsgivere.
 10. Modernisering og forenkling af CVet på jobnet.
 11. Konsolidering og udbygning af det fælles datagrundlag.
 12. Forenklede regler om revalidering på virksomhed med overenskomstmæssig løn.
 13. Mulighed for ansættelse i privat løntilskud inden seks måneders ledighed.
 14. Harmonisering af befordringsgodtgørelse.
 15. Samlet behandling af særregler.
En række af lovændringerne vil medføre administrative ændringer.
Der vil blive udsendt selvstændige orienteringsskrivelser om disse ændringer.
I det følgende beskrives de indholdsmæssige lovændringer samt overgangsbestemmelser.
Selve teksten i lovændringerne er indsat i en kasse og bemærkninger følger nedenfor.
 Når der i det følgende omtales kontanthjælpsmodtagere, refereres der generelt til kontanthjælpsmodtagere, som er omfattet af indsatsen i lov om en aktiv beskæftigelsesindsats og ikke til kontanthjælpsmodtagere, som er omfattet af integrationsprogrammet efter lov om integration af udlændinge i Danmark.
1. Fælles rammer for opfølgning for alle uanset hvilken forsørgelse, borgeren modtager (standby-ordning) Alle borgere skal som udgangspunkt møde personligt op til samtaler.
 For modtagere af dagpenge, kontanthjælp eller revalideringsydelse, som er i tilbud, og for visse sygedagpengemodtagere, kan samtaler og kontakt som hidtil gennemføres telefonisk, digitalt eller ved brev.
 Hvis der er tale om alvorlig sygdom, hvor kontakten til den sygemeldte ikke er hensigtsmæssig eller mulig på grund af den sygemeldtes helbredstilstand, kan opfølgningen til den sygemeldte, der modtager sygedagpenge, kontanthjælp eller revalideringsydelse, foregå uden personlig kontakt til den sygemeldte  standbyordningen.
Ændringen betyder i praksis, at bestemmelsen i bekendtgørelse om en aktiv beskæftigelsesindsats § 28, stk. 2, nr. 5, om at fritage kontanthjælpsmodtagere, der er sygemeldt på grund af livstruende lidelser, der skønnes uhelbredelige fra det individuelle kontaktforløb, er overflødig.
Persongruppen bliver i stedet for omfattet af standbyordningen.
Bestemmelsen om, at kommunalbestyrelsen for ikke-arbejdsmarkedsparate kontanthjælpsmodtagere kan fastsætte retningslinjer for, at der i stedet for afholdelse af en jobsamtale, kan være en anden form for kontakt, er ophævet.
Målgruppen vil i vidt omfang være omfattet af opfølgning uden personlig kontakt.
2. Sygeopfølgning for personer på blandt andet kontanthjælp, ledighedsydelse og særlig ydelse forenkles og integreres i lov om en aktiv beskæftigelsesindsats Persongruppen er modtagere af kontanthjælp, ledighedsydelse og særlig ydelse.
Sygeopfølgningen skal fremover indgå som en del af det individuelle kontaktforløb efter lov om en aktiv beskæftigelsesindsats.
For modtagere af kontanthjælp, ledighedsydelse og særlig ydelse, der er helt eller delvist sygemeldte, og som har behov for en særlig indsats for at sikre, at personen får den nødvendige hjælp til at opnå eller genvinde tilknytning til arbejdsmarkedet, tilrettelægges den særlige indsats og opfølgning herpå som led i det individuelle kontaktforløb.
 Det betyder bl.a., at kommunen ikke længere skal udarbejde en selvstændig sygeopfølgningsplan for den sygemeldte.
De foranstaltninger, der kan indgå i indsatsen, er de foranstaltninger, der hidtil har været mulighed for at iværksætte efter den gældende lovgivning.
Indsatsen vil kunne bestå i fx sygeafklaring, behandling, optræning og andre beskæftigelsesfremmende foranstaltninger.
 Ændringen medfører ikke nogen ændring i den persongruppe, der er omfattet af sygeopfølgning.
 Som følge af ophævelsen af § 12 b i lov om aktiv socialpolitik - om at kommuner skal foretage en vurdering af, om der skal udarbejdes en sygeopfølgningsplan umiddelbart efter, at kommunen er blevet bekendt med, at en person er syg - ophæves bestemmelsen i § 100 a i lov om aktiv socialpolitik om de refusionsmæssige konsekvenser af kommunens manglende overholdelse af kravene i § 12 b.
3. Øget digital kommunikation mellem borger og jobcenter og digitalisering af syge- og raskmelding for forsikrede ledige Målgruppen er personer, som er omfattet af lov om en aktiv beskæftigelsesindsats.
Med ændringen sker der en gradvis udvidelse af den digitale selvbetjeningsservice via Min Side på Jobnet, som en borger kan benytte i en digital kommunikation med jobcenter, ydelsescenter og arbejdsløshedskassen.
I forbindelse med den gradvise udvidelse af digital kommunikation vil der kunne fastsættes pligter såvel som mulighed for at benytte digital kommunikation mellem borger og jobcenter, ydelsescenter og arbejdsløshedskasse.
Bestemmelsen vil blive anvendt til at fastsætte regel om pligt for sygemeldte dagpengemodtagere samt sygedagpengemodtagere, der før sygemeldingen var dagpengemodtagere, til at raskmelde sig digitalt.
Dette forventes at træde i kraft 2. juli 2012.
Endvidere vil der blive fastsat pligt for dagpengemodtagere og kontanthjælpsmodtagere i match 1 til at modtage og kvittere for jobplan og tilbud digitalt.
Dette forventes at træde i kraft ultimo april 2012.
4. Ledige skal ikke længere søge et bestemt antal job Persongruppen er dagpengemodtagere og arbejdsmarkedsparate kontanthjælpsmodtagere.
 Ændringen betyder, at kravet om, at jobcentret eller arbejdsløshedskassen skal pålægge ledige at søge to konkrete job som led i CV-samtalen, afskaffes, og at den ledige i stedet kan pålægges at søge relevante konkrete job.
Frem for at fokusere på, at den ledige skal søge et bestemt antal job, skal jobcenteret eller arbejdsløshedskassen således i stedet i forbindelse med CV-samtalen fokusere på at understøtte den lediges jobsøgning.
Arbejdsløshedskassen eller jobcenteret kan fx pålægge den ledige at søge relevante konkrete job, hvis de vurderer, at den ledige ikke har søgt et tilstrækkeligt antal job eller ikke har søgt tilstrækkelig bredt, eller hvis den ledige besidder nogle specifikke kvalifikationer, evt. inden for mangelområder, som efterspørges i det konkrete job, som den pågældende pålægges at søge.
5. Forenklede sanktioner ved udeblivelse fra samtaler og aktiviteter for forsikrede ledige Persongruppen er dagpengemodtagere.
 Med ændringen bliver sanktionerne for udeblivelser forenklet, således at dagpengemodtagere altid får samme sanktion, når de udebliver fra samtaler og aktiviteter, som jobcentrene, andre aktører eller a-kasserne har indkaldt dem til.
Ændringen medfører, at sanktionen bliver en såkaldt så længe-sanktion.
Det vil sige, at den ledige ikke kan få dagpenge fra den dag, hvor den ledige udebliver fra en samtale eller aktivitet, som denne er indkaldt til, og indtil den dag, hvor den pågældende retter henvendelse om udeblivelsen igen.
6. Afskaffelse af særregler for kontaktforløb Persongruppen er dagpengemodtagere, kontanthjælpsmodtagere og revalidender.
 Med ændringen afskaffes særregler om et særligt intensivt kontaktforløb for personer med kvalifikationer inden for erhvervsområder, hvor der er mangel på arbejdskraft, og hvor der er tvivl om deres rådighed eller risiko for, at de ikke selv finder arbejde.
7. Bortfald af måltal for brugen af anden aktør Ændringen medfører, at kommunalbestyrelsen ikke længere skal være forpligtet til fastsætte måltal for, hvor stor en del af beskæftigelsesindsatsen der skal varetages af andre aktører.
8. Fælles timesats for personlige assistenter efter kompensationsloven Målgruppen for personlig assistance er personer, som på grund af en varig og betydelig fysisk eller psykisk funktionsnedsættelse har behov for særlig personlig bistand.
Med ændringen er der skabt hjemmel til at indføre én fælles sats for tilskud til personlig assistance, således at de nuværende fem satstrin erstattes med det midterste trin.
Den nye sats for tilskuddets størrelse er fastsat i en ny bekendtgørelse om kompensation til handicappede i erhverv mv., som er trådt i kraft den 5. marts 2012.
 Ændringen har ikke indflydelse på lønnen til den personlige assistent, men alene på tilskuddets størrelse til virksomheden.
9. Ingen restriktioner på samarbejde mellem Det Regionale Beskæftigelsesråd, Danske Handicaporganisationer og offentlige arbejdsgivere Målgruppen er det Regionale Beskæftigelsesråd, Danske Handicaporganisationer og offentlige arbejdsgivere.
 Ændringen betyder, at den nuværende forpligtelse for beskæftigelsesregionerne til mindst én gang om året at afholde møde med repræsentanter for Danske Handicaporganisationer og offentlige arbejdsgivere til drøftelse af den arbejdsmarkedspolitiske situation for handicappede i beskæftigelsesregionen udgår af kompensationsloven, således at det er de implicerede parters konkrete behov for samarbejde og dialog, der er afgørende for, hvornår der skal afholdes møder mv.
10. Modernisering og forenkling af CVet på Jobnet Persongruppen er dagpengemodtagere og arbejdsmarkedsparate kontanthjælpsmodtagere.
 Med ændringen ophæves kravet om at angive mindst ét beskæftigelsesmål i CVet inden for områder, hvor der er behov for arbejdskraft.
11. Konsolidering og udbygning af det fælles datagrundlag Ændringen medfører en udbygning af det fælles datagrundlag om it-understøttelse af beskæftigelsesindsatsen over for ledige, således at udarbejdelse af jobplaner og aktive tilbud samt understøttelse af selvbetjeningsløsninger indsættes i bestemmelsen.
Baggrunden herfor er, at alle aktører skal have adgang til relevante data, og at borgerne undgår at skulle afgive de samme oplysninger flere gange.
Det fælles datagrundlag skal understøtte en sammenhængende indsats for borgerne på tværs af aktører, der løbende har kontakt med ledige.
 Kommunernes pligt til indberetning af jobplaner og aktive tilbud til det fælles datagrundlag vil i første omgang omfatte jobplaner og aktive tilbud for dagpengemodtagere, ikke arbejdsmarkedsparate kontanthjælpsmodtagere samt revalidender.
 Det fælles datagrundlag er en central forudsætning for de selvbetjeningsløsninger på Min side på Jobnet, som gør borgeren i stand til selv at finde information om sine rettigheder og pligter, medvirke i planlægning af møder, afgivelse af tilbud og udarbejdelse af jobplaner mv.
 Online indberetning af jobplaner og aktive tilbud er allerede omfattet af forsøgsbekendtgørelsen (bek.  32 af 16/01/2012). Bestemmelserne heri vil blive indarbejdet i bekendtgørelse om registrering og indberetning af data på beskæftigelsesområdet til det statistiske datavarehus og det fælles datagrundlag i Arbejdsmarkedsstyrelsen.
12. Forenklede regler om revalidering på virksomhed med overenskomstmæssig løn Efter de hidtil gældende regler har det været en forudsætning for, at revalidering kan gives med overenskomstmæssig løn, at der foreligger særlige forhold, herunder at man er over den sædvanlige uddannelsesalder, tidligere har haft tilknytning til arbejdsmarkedet eller har pligt til at forsørge ægtefælle eller børn.
Med ændringen fjernes betingelsen om disse særlige forhold.
Det vil fortsat bero på en konkret vurdering, hvorvidt en revalidend på en virksomhed skal have revalideringsydelse efter reglerne om virksomhedspraktik for revalidender, eller overenskomstmæssig løn, hvor tilbuddet gives efter reglerne om løntilskud.
Ved vurderingen vil der fremover i større grad kunne lægges vægt på andre betingelser, end de hidtil gældende særlige forhold.
Der vil således i større grad kunne lægges vægt på den almindelige formålsbestemmelse for løntilskudsjob, jf. lovens § 52, stk. 1.
Den nye regel ændrer ikke på, at det er en forudsætning for at kunne få revalidering, at man har nedsat arbejdsevne, og at der skal være en realistisk mulighed for, at revalideringen fører til hel eller delvis selvforsørgelse.
Tillige gælder det fortsat, at revalidering ikke kan iværksættes, hvis der er andre tiltag, fx inden for den almindelige aktivering, der vurderes at kunne bringe personen tilbage til arbejdsmarkedet, jf. subsidiaritetsprincippet.
13. Mulighed for ansættelse i privat løntilskud inden seks måneders ledighed Ændringen medfører, at dagpengemodtagere, kontanthjælpsmodtagere og sygedagpengemodtagere, der ikke har en almen eller erhvervsrettet uddannelse på gymnasialt niveau (ISCED 3) eller højere, er over 50 år eller enlige forsørgere, vil kunne blive ansat med løntilskud hos private arbejdsgivere, inden de har været ledige i seks måneder (for dagpenge- og sygedagpengemodtagere 6 måneders sammenlagt ledighed og for kontanthjælpsmodtagere 6 måneders sammenhængende ledighed). Det vil give jobcentrene bedre mulighed for at give virksomhedsrettede tilbud til disse ledige.
14. Harmonisering af befordringsgodtgørelse Ændringen medfører, at reglerne om befordringsgodtgørelse ved deltagelse i aktive tilbud harmoniseres, så dagpenge-, kontanthjælpsmodtagere, revalidender, sygedagpengemodtagere, personer visiteret til fleksjob samt personer, som deltager i selvvalgt uddannelse, skal have den samme sats for befordringsgodtgørelse pr. km ud over 24 km, og udbetalingen skal være skattefri.
 Dagpengemodtagere og kontanthjælpsmodtagere kan ikke modtage befordringsgodtgørelse ved ansættelse med løntilskud hos en privat arbejdsgiver.
 Dagpengemodtagere, kontanthjælpsmodtagere, revalidender, sygedagpengemodtagere og personer, som er visiteret til fleksjob, kan få den faktiske udgift til befordring dækket, hvis udgiften er en følge af en nedsat fysisk eller psykisk funktionsevne.
 Kontanthjælpsmodtagere kan efter jobcenterets vurdering fortsat få en godtgørelse på op til 1.000 kr. pr. måned til dækning af anslåede udgifter ved deltagelse i aktiveringstilbud efter kapitel 10 og 11. Med hensyn til befordring kan godtgørelsen dog alene dække udgifter for de første 24 kilometer.
Befordringsgodtgørelse efter § 82 i lov om en aktiv beskæftigelsesindsats skal ikke fradrages i kontanthjælpen som følge af ændringen i § 33, stk. 1, i lov om aktiv socialpolitik.
Dette svarer til det, der er gældende for befordringsgodtgørelse efter § 83 i lov om en aktiv beskæftigelsesindsats.
15. Samlet behandling af særregler Persongruppen er jobsøgere fra andre EU-lande, der kommer til Danmark med egne dagpenge for at søge arbejde.
 Med ændringen skal sagsbehandlingen for de ca. 300 jobsøgere fra EU-lande, der får dagpenge fra hjemlandet efter artikel 64 i Rådets forordning 883/2004 af 29. april 2004 om koordinering af de sociale sikringsordninger samles i de statslige Workindenmark-centre, der i forvejen håndterer udenlandsk arbejdskraft.
Ændringer i lov om integration af udlændinge i Danmark Persongruppen er kontanthjælpsmodtagere, som er omfattet af integrationsprogrammet i integrationsloven.
Ændringen betyder, at integrationslovens sygeopfølgningsregler forenkles.
Den indsats, der skal tilrettelægges over for kontanthjælpsmodtagere, som er omfattet af et integrationsprogram, vil herefter skulle foregå som led i den almindelige opfølgning på integrationskontrakten.
 Ligeledes medfører ændringen, at betingelsen om, at beskæftigelsesmålet nødvendigvis skal ligge inden for et område, hvor der er behov for arbejdskraft, ophæves.
 Endelig skal jobcentret med ændringen kunne pålægge personen at søge relevante ledige job, hvis jobcentret på baggrund af en samtale vurderer, at dette er påkrævet for at sikre, at personen til næste samtale har søgt tilstrækkelig mange relevante job.
Overgangsbestemmelser i forbindelse med lovændringen Stk. 1: Samlet behandling af særregler Ændringen i lov om ansvaret for og styringen af den aktive beskæftigelsesindsats, hvor staten ved Workindenmark-centrene overtager opgaven for ledige EU-borgere, der kommer til Danmark med dagpenge for hjemlandet, finder ikke anvendelse for ledige, der inden den 5. marts 2012 er tilmeldt i et jobcenter efter forordning 883/2004 artikel 64, stk. 1, litra b, og forordning 987/2009 artikel 55, stk. 2-6. For disse personer skal opgaverne fortsat varetages af jobcenteret.
EØF-forordning nr. 1408/71 forbliver i kraft for de lande, der endnu ikke har tiltrådt EF-forordning nr. 883/04. Det gælder Norge, Island, Liechtenstein og Schweiz.
Jobcentrene administrerer som hidtil sager for denne målgruppe efter reglerne i EØF-forordning nr. 1408/71.
Stk. 2: Forenklede sanktioner ved udeblivelse fra samtaler og aktiviteter for forsikrede ledige Ved ændring i lov om arbejdsløshedsforsikring mv. om karantæne mv. skal der fremover gives samme sanktion til forsikrede ledige ved udeblivelser fra samtaler og aktiviteter  uanset samtale- og aktivitetstype  i jobcentrene, hos andre aktører og i arbejdsløshedskasserne.
Efter overgangsbestemmelsen får ændringerne virkning for alle sager, hvor der ikke er truffet endelig administrativ afgørelse før lovens ikrafttræden.
Det betyder, at sager, som endnu ikke er endeligt afgjort, og som efter de hidtil gældende regler ville have ført til en 2-ugers karantæne eller mistet dagpengeret, skal afgøres efter de ændrede sanktionsregler.
