Skriftlig fremsættelse (29. oktober 2015) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til lov om ændring af lov om luftfart (Fri adgang til og fra ankomst- og afgangsterminaler, trafikledelsesordninger på flyvepladsernes områder og opkrævning af betalinger) (Lovforslag nr.
L 33) Formålet med lovforslaget er at give fri adgang for transport af personer til og fra ankomst- og afgangsterminaler på flyvepladser med offentlig adgang.
Flyvepladser udgør vigtige komponenter af den centrale infrastruktur.
Antallet af flypassagerer, som benytter Danmarks største flyvepladser, har i de senere år været stigende.
Flyvepladserne ventes derfor at skulle håndtere flere private biler, taxier og busser, der afsætter og opsamler flypassagerer ved ankomst- og afgangsterminalerne.
Samspillet mellem private biler, taxier og busser og samspillet mellem de private former for transport og den kollektive trafik omkring de store flyvepladser bliver samtidig mere komplekst.
Det risikerer at give anledning til trafikale problemstillinger.
 Den eksisterende lovgivning tager ikke et tilstrækkeligt hensyn til på den ene side at afbalancere behovet for at sikre et fortsat bredt udbud af muligheder for transport af personer til og fra flyvepladsernes terminalfaciliteter, og på den anden side flyvepladsernes behov for at etablere trafikledelsesordninger med henblik på at forbedre udnyttelsen af flyvepladsens adgangsveje, opholdsarealer, faciliteter til parkering m.v.
 Med lovforslaget foreslås det derfor for det første at give fri adgang for transport af personer til og fra ankomst- og afgangsterminaler på flyvepladser med offentlig adgang, herunder vederlagsfri parkering for køretøjer i mindst 15 minutter på arealer i umiddelbar tilknytning hertil.
Det foreslås for det andet, at flyvepladserne fortsat har mulighed for at organisere adgangen til og fra terminalerne, men der indsættes med den foreslåede bestemmelse en hjemmel til, at transport- og bygningsministeren skal godkende trafikledelsesordninger, når de f.eks. indebærer tilmelding og betaling fra brugerne.
Godkendelse er betinget af, at det primære formål med sådanne ordninger er at forbedre opsamlingen og afsætningen af passagerer og udnyttelsen af flyvepladsens adgangsveje, opholdsarealer, faciliteter til parkering m.v.
Det foreslås for det tredje, at flyvepladserne bevarer muligheden for at opkræve betaling fra virksomheder, der udfører erhvervsmæssig personbefordring, og som er omfattet af en godkendt trafikledelsesordning efter denne lov.
De omfattede virksomheders samlede betalinger må dog ikke overstige flyvepladsens samlede direkte omkostninger til etablering og drift af en ordning med betaling.
Flyvepladsens mulighed for at opkræve betaling omfatter ikke sygetransport og offentlig servicetrafik.
 Endelig foreslås det at indføre en tilsynsordning med flyvepladsernes trafikledelsesordninger for at sikre muligheden for at kontrollere og håndhæve de foreslåede regler herom.
 Idet jeg i øvrigt henviser til lovforslaget med ledsagende bemærkninger, skal jeg hermed anbefale lovforslaget til det Høje Tings velvillige behandling.
