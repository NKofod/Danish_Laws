 Konkurrenceankenævnet har ophævet Konkurrencerådets afgørelse om at  

 udlevere oplysninger om prisberegningen for sukkerroer fra De Danske  

 Sukkerfabrikker (nu Danisco Sugar) til en roedyrker.
 Konkurrencerådets afgørelse om at udlevere oplysningerne var truffet i  

 henhold til forvaltningslovens regler om parters adgang til aktindsigt.
 Ankenævnet lagde ved sin kendelse til grund, at roedyrkeren ikke var  

 part i sagen om Daniscos meddelelse af oplysninger til Konkurrencerådet.
År 1995, den 20. juni afsagde Konkurrenceankenævnet i sagen j.nr.  

 94-74.014, De Danske Sukkerfabrikker A/S (Danisco A/S) ctr.
Konkurrencerådet  

 sålydende:
K E N D E L S E 1. Ved skrivelse af 8. november 1994 har De Danske Sukkerfabrikker A/S  

 (Danisco A/S) klaget over en af Konkurrencerådet den 28. oktober 1994 meddelt  

 afgørelse, hvorved rådet i medfør af forvaltningslovens § 9 afslog at  

 imødekomme selskabets krav om hemmeligholdelse over for en sukkerroedyrker,  

 Willy Larsen, af det regnskabsmateriale om beregning af prisen for C-roer,  

 som selskabet på rådets anmodning havde indsendt.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Konkurrencerådet har den 11. november 1994 meddelt klageren, at udlevering  

 af oplysningerne til roedyrkeren er stillet i bero, indtil ankenævnets  

 afgørelse foreligger.
 Sagen har været mundtligt forhandlet.
 Willy Larsen har givet møde under den mundtlige forhandling.
 Der har under den mundtlige forhandling været enighed om, at klagen for  

 ankenævnet alene angår Willy Larsens aktindsigt i medfør af  

 forvaltningslovens § 9.
 2. Konkurrencerådets skrivelse af 28. oktober 1994 til De Danske  

 Sukkerfabrikker A/S (DDS) er sålydende:
 »Konkurrencerådets forretningsudvalg har taget stilling til DDS«  

 anmodning om hemmeligholdelse af specifikationen af den gennemsnitlige  

 salgspris for C-sukker.
 DDS' argumentation i telefax af 18. oktober 1994 knyttes til  

 konkurrencelovens § 10, stk. 2 og 3.
Det skal hertil bemærkes, at bestemmelserne i konkurrencelovens § 10  

 udelukkende vedrører udlevering af oplysninger til 3. mand.
I den  

 foreliggende sag må sukkerroedyrker Willy Larsen anses som part i sagen, og  

 derfor berettiget til at få oplysningerne udleveret jf. forvaltningslovens §  

 9.
Efter en konkret bedømmelse finder forretningsudvalget ikke, at der er  

 hjemmel til at nægte udlevering af oplysningerne til Willy Larsen, og det vil  

 derfor ske den 8. november 1994, med mindre DDS for inden har indbragt sagen  

 for Konkurrenceankenævnet jf. forvaltningslovens § 16.' 3. Det fremgår af sagen, at Willy Larsen den 14. april 1994 rettede  

 henvendelse til Konkurrencerådet, idet han fandt det uhørt, at klageren ikke  

 ville oplyse, hvorledes prisen på C-sukker fremkommer.
Han har senere under  

 telefonsamtale med rådet oplyst, at roedyrkerne fra klageren kun får oplyst  

 det såkaldte nettoprovenu.
Det er derfor uklart, hvor meget der trækkes fra  

 nettosalgsprisen, som fordeles mellem klageren og roedyrkerne.
 Erhvervsministeren besvarede den 8. juni 1994 en tilsvarende henvendelse  

 fra Willy Larsen, og det hedder heri bl.a.:
»Jeg har ikke mulighed for at gå ind i den konkrete sag efter  

 konkurrenceloven.
Konkurrencerådet er et uafhængigt råd, som har til opgave  

 at fremme konkurrencen og dermed effektiviteten i erhvervslivet.
Rådet skal  

 efter loven prioritere sin indsats om opgaver af væsentlig, erhvervsmæssig og  

 samfundsmæssig betydning.
Til Deres spørgsmål om priserne for C-roer har jeg bemærket mig, at  

 Konkurrencerådets sekretariat har tilbudt at hjælpe Dem med yderligere  

 oplysninger om prisberegningen.
Jeg har derfor bedt sekretariatet tage  

 kontakt til Dem, om de oplysninger De ønsker.« I telefonsamtale af 16. juni 1994 med Konkurrencerådets sekretariat gentog  

 Willy Larsen derefter, at han var interesseret i at få oplyst, hvorledes  

 klageren beregner nettoprovenuet for C-roer.
 Herefter skrev Konkurrencerådet den 22. juni 1994 følgende til klageren:
 »I . . . brevveksling har sukkerroedyrker Willy Larsen anmodet  

 om at få oplyst DDS's faktiske salgspriser for C-roer (og ikke kun  

 nettoprovenuet jfr. brancheaftalens § 12.3).
 Konkurrencerådet skal i medfør af konkurrencelovens § 6 anmode DDS om at  

 redegøre nærmere for beregningen af prisen for C-sukker relateret til det  

 senest foreliggende regnskabsår med C-sukkerproduktion.
 Selskabet kan overfor Konkurrencerådet begære oplysninger hemmeligholdt i  

 medfør af forvaltningsloven jf. også konkurrencelovens § 10, stk. 2 og stk.  

 3.  . . . ».
 Klageren imødekom den 11. august 1994 denne anmodning med tilføjelse om,  

 at oplysningerne skulle behandles fortroligt og ikke måtte videregives til  

 Willy Larsen.
4. Klagerens argumentation 4.1 Klageren har anført, at ankesagen, som det fremgår af sagsforløbet,  

 drejer sig om berettigelsen af Konkurrencerådets videregivelse til Willy  

 Larsen af til dette formål indhentede regnskabsoplysninger fra klageren.  

 Sagen indeholder derimod ikke noget materielt konkurrenceretligt.
4.2 Aktindsigtsreglerne i forvaltningslovens § 9 finder ikke anvendelse,  

 da Willy Larsen ikke er »part i en sag, hvori der er eller vil blive  

 truffet afgørelse af en forvaltningsmyndighed«, jf. forvaltningslovens §  

 9, stk. 1. Det er kun den, der er part i henhold til denne bestemmelse, som  

 kan forlange at blive gjort bekendt med sagens dokumenter.
Aktindsigt  

 forudsætter således, at der foreligger en afgørelsessag, hvori den pågældende  

 er part.
Forvaltningslovens § 9 angår, at den, der er part med hensyn til en sags  

 realitet, har en særlig adgang til aktindsigt i afgørelsessagen.  

 Konkurrencerådet har imidlertid på intet tidspunkt i sagsforløbet truffet  

 eller været på vej til at træffe nogen realitetsafgørelse.
Når rådet derfor i  

 et ankeindlæg har henvist til, at Willy Larsens henvendelse har stillet  

 spørgsmål ved, om der hersker tilstrækkelig gennemsigtighed omkring  

 brancheaftalen mellem klageren og foreningen Danske Sukkerroedyrkere, er der  

 tale om en efterrationalisering.
Willy Larsens anmodning har aldrig drejet  

 sig om noget materielt, men har kun skullet tjene til at få nogle bestemte  

 oplysninger frem.
Rådet synes at kreere en konkurrenceretlig sag, men efter  

 klagerens opfattelse er dette en fiktion.
Det er muligt, at Willy Larsen kan anses som part i sin egen  

 aktindsigtssag, hvilket dog ikke er af betydning for adgangen til aktindsigt  

 i afgørelsessagen, som skal være en realitetssag.
En aktindsigtssag er ikke  

 en sag i den forstand, som er omhandlet i forvaltningslovens § 9, stk. 1.
 4.3 Selv om Willy Larsen måtte anses som part i en afgørelsessag, skal der  

 alligevel ikke meddeles ham aktindsigt, da konkurrencelovens § 6 ikke giver  

 Konkurrencerådet hjemmel til at kræve dokumenter indsendt med det formål at  

 videregive disse til en part.
Rådets anmodning om udlevering af regnskabsmateriale om prisen for  

 C-sukker kan kun være fremkommet med hjemmel i konkurrencelovens § 6 - som  

 rådet også henviste til i skrivelsen af 22. juni 1994, da man rekvirerede  

 oplysningerne hos klageren - men anmodningen havde desuagtet som formål at  

 videregive disse oplysninger til Willy Larsen som part.
Dette formål er ikke  

 omfattet af konkurrencelovens § 6. Det gælder hverken bestemmelsen, hvorefter  

 rådet kan kræve alle oplysninger: 1) »som skønnes nødvendige for dets  

 virksomhed« eller 2) »til afgørelse af, om et forhold er omfattet  

 af lovens bestemmelser.« Rådet er derfor kommet i besiddelse af regnskabsmaterialet ved en uhjemlet  

 anvendelse af konkurrencelovens § 6. En udlevering af oplysningerne til Willy  

 Larsen må derfor allerede af denne grund være udelukket.
 4.4 Selv om Willy Larsen måtte anses som part i en afgørelsessag, vil også  

 forvaltningslovens § 15, stk. 1, være til hinder for aktindsigt i  

 regnskabsmaterialet om beregning af prisen for C-sukker.
Klagerens interesse i hemmeligholdelse af oplysningerne skal afvejes over  

 for Willy Larsens interesse i at få disse udleveret.
Willy Larsens interesse  

 må være at kontrollere, om beregningen af prisen på C-roer er rigtig, således  

 at roedyrkerne har fået den afregning fra klageren, de har krav på i henhold  

 til brancheaftalen herom.
Disse oplysninger er allerede givet til  

 brancheforeningen, hvis revisor har haft mulighed for kontrollere  

 udregningerne.
Det er endvidere blevet tilbudt, at klagerens revisor kan  

 afgive en erklæring til Willy Larsen om prisfastsættelsen.
Der eksisterer  

 således ikke nogen relevant interesse for Willy Larsen i at få oplysningerne  

 udleveret.
Klageren har derimod væsentlig interesse i, at konkurrenterne ikke får  

 mulighed for at vurdere klagerens konkurrenceevne på den væsentlige del af  

 klagerens samlede produktion, som prisfastsættelsen på C-sukker udgør.
De  

 forhold, som gør sig gældende for C-sukker, gælder også for kvotesukker, og  

 klageren har en meget stor eksport af kvotesukker ud af EU.
Eksporten af  

 kvotesukker udgør ca. 30-35% af klagerens samlede produktion.
Oplysningerne vedrørende C-sukkeret vedrører klagerens salg af sukker på  

 verdensmarkedet i konkurrence med udenlandske sukkerproducenter.
C-sukker må  

 i henhold til EU-forordning ikke sælges inden for EU-markedet.  

 Verdensmarkedet må derfor i så henseende defineres som salg uden for  

 EU-markedet.
Oplysningerne bør hemmeligholdes, fordi de udenlandske  

 konkurrenter ikke er forpligtet til at afgive lignende oplysninger, og fordi  

 klageren i tilfælde af offentliggørelse vil kunne lide væsentlig økonomisk  

 skade i konkurrencen over for udenlandske sukkerproducenter på  

 verdensmarkedet, herunder EU-markedet.
 Klageren har ikke adgang til oplysninger vedrørende gennemsnitlige  

 salgspriser, omkostningsniveau eller omkostningsstruktur samt gennemsnitlige  

 salgspriser beregnet løst ab fabrik ved salg af C-sukker af andre  

 sukkerproducenter, som direkte konkurrerer med klageren.
 De nærmeste konkurrenter er de øvrige europæiske sukkerindustrier, som  

 også er underlagt EU's markedsordning, og som derfor på samme måde som  

 klageren er forpligtet til at afsætte deres C-sukkerproduktion uden for  

 EU-markedet.
C-sukker sælges ikke til listepriser.
Salgsprisen fremkommer ved  

 individuelle forhandlinger og varierer efter markedet og tidspunktet for  

 salget.
Offentliggørelse af regnskabsmaterialet tilgodeser heller ikke  

 konkurrenceretlige forhold i Danmark.
Materialet vedrører derimod klagerens  

 konkurrenceevne på markedet uden for Danmark og ligger derfor uden for  

 konkurrencelovens rækkevidde - og dermed lovens gennemsigtighedsprincip.
 Da brancheaftalen er anmeldelsespligtig, er der for klagerens konkurrenter  

 skabt mulighed for direkte at få kendskab til fordelingsnøglen mellem  

 klageren og roedyrkerne.
Der indberettes i hvert EU-land til de respektive statistiske institutter  

 oplysninger vedrørende totalmængden af C-roer samt afregningsprisen pr. tons  

 C-roer til roedyrkerne.
Disse oplysninger offentliggøres som anonyme  

 oplysninger pr. land.
Da klageren er eneste sukkerproducent i Danmark, kan de  

 statistiske oplysninger direkte henføres til klageren.
I de fleste af de  

 øvrige EU-lande er der inden for hvert land flere sukkerproducenter.
 Med kendskab til de statistiske oplysninger og fordelingsnøglen er det  

 muligt - med en meget lille usikkerhed - at beregne den gennemsnitlige  

 nettosalgspris, beregnet løst ab fabrik.
Såfremt klagerens konkurrenter også kan få kendskab til  

 omkostningsniveauet efter silo, hvorved forstås omkostningerne som lægges til  

 salgsprisen beregnet løst ab fabrik, vil konkurrenterne kunne vurdere  

 klagerens konkurrenceevne.
Både omkostningsniveauet efter silo og  

 indtjeningspotentiale vil således være åbenbaret for konkurrenterne.
 Hvis oplysningerne videregives til Willy Larsen, har klageren ingen  

 sikkerhed overhovedet for, at oplysningerne ikke bliver udbredt til en videre  

 kreds og således kommer klagerens konkurrenter i hænde.
5. Konkurrencerådets argumentation 5.1 Konkurrencerådet har anført, at Willy Larsen opnåede partsstatus  

 allerede i juni 1994, da rådet rettede henvendelse til klageren.
Rådets  

 sagsbehandling er omfattet af forvaltningslovens regler, herunder reglerne om  

 parters aktindsigt, og afgørelsen er truffet ud fra en vurdering af disse  

 regler.
Willy Larsen er roedyrker og har som sådan den nødvendige direkte  

 interesse i sagen.
5.2 Den rejste sag vedrører brancheaftalen mellem klageren og Danske  

 Sukkerroedyrkere, som er anmeldelsespligtig.
Med sin henvendelse til rådet  

 stillede Willy Larsen spørgsmål ved, om der hersker tilstrækkelig  

 gennemsigtighed omkring brancheaftalen samt om aftalens begrænsning af hans  

 erhvervsbetingelser.
Willy Larsen er i medfør af brancheaftalen afskåret fra  

 at levere sukkerroer til andre sukkerfabrikker end klageren.
Henvendelsen  

 drejer sig om de aftaler, der er indgået om fordelingen af et provenu af  

 salget af C-roer.
Dyrkerne leverer disse roer til klageren ud over de (a+b)  

 kvanta, de er tildelt i henhold til EU-forordningen, og C-roerne vedrører  

 således den del af sukkerroesalget, som er mindst EU-reguleret.
Dette er  

 konkurrenceretligt relevante spørgsmål, jf. konkurrencelovens § 1, og  

 forholdet kan søges belyst med hjemmel i konkurrencelovens § 6.
Willy Larsen var medlem af dyrkningsforeningen, der er part i  

 brancheaftalen med klageren.
Der kan endvidere ikke ses bort fra, at Willy  

 Larsen også individuelt vil kunne anses for part i en sag om priserne for  

 C-sukker.
Afregningen for C-sukkeret sker direkte til den enkelte roedyrker,  

 og denne har derfor interesse i, om klageren set ud fra dyrkernes synspunkt  

 optimerer salget.
 5.3 Rådet har været berettiget til at anvende konkurrencelovens § 6 for at  

 indhente de ønskede oplysninger, som stammer fra 1991, om prisen på C-roer.  

 Oplysningerne er ikke indhentet alene for at kunne udleveres til Willy  

 Larsen.
Med henvendelsen til klageren var der ikke taget nærmere stilling til,  

 hvilke af konkurrencelovens bestemmelser der eventuelt ville blive bragt i  

 anvendelse over for de oplysninger, der måtte fremkomme.
At der kunne blive  

 tale om en eller anden form for offentliggørelse, kan imidlertid næppe være  

 overraskende for klageren.
Gennemsigtighed omkring konkurrenceforhold er en  

 fundamental del af konkurrenceloven, og spørgsmål om gennemsigtighed  

 aktualiseres ikke mindst ved klager fra erhvervsdrivende.
Det er dog muligt,  

 at sagen ikke indeholder nogen realitet, men den er sat i bero under  

 ankesagen.
5.4 Klageren anførte for rådet, at regnskabsmaterialet skulle indeholde  

 forretningshemmeligheder, der måtte vige over for Willy Larsens interesse i  

 at få oplysningerne udleveret.
Det forhold, at specifikationerne er sendt til  

 Danske Sukkerroedyrkere, og at den enkelte roedyrkers interesser således  

 skulle være tilgodeset, kan ikke i forhold til forvaltningslovens regler  

 afskære den enkelte dyrker fra adgang til oplysningerne.
 Rådet har ikke nærmere holdepunkter for at vurdere, hvad  

 gennemsnitstallene dækker over, og en sammenligning med de almindelige  

 oplysninger i udenrigshandelens statistikker viser ikke overraskende  

 forskelle.
Der fremgår heller ikke sådanne detaljer af den modtagne opstilling, at  

 rådet har kunnet nå frem til, at der skulle foreligge fortrolige oplysninger.  

 Klagerens opgørelse er helt summarisk og indeholder f.eks. ikke oplysninger  

 om emballagetyper, -leverandør, konkrete oplysninger om lagres beliggenhed,  

 fakturaoplysninger, oplysninger om transportør og transportform eller i det  

 hele taget data om solgte mængder, købere eller salgstidspunkter.
Rådet vil  

 dog ikke afvise, at materialet kan indeholde forretningshemmeligheder: men  

 klageren har ikke i fornødent omfang påvist dette.
I øvrigt udgør klagerens særstilling som eneste sukkerproducent i Danmark  

 ikke større risiko for indsigt i konkurrencemæssige forhold end i alle andre  

 EU-lande.
Koncentrationen i disse lande har også en karakter, der betyder  

 samme muligheder for indsigt som i Danmark.
6. Ankenævnets bemærkninger Som anført i Konkurrencerådets skrivelse af 22. juni 1994 til klageren er  

 de omhandlede oplysninger om beregningen af prisen på C-sukker indhentet hos  

 klageren i medfør af konkurrencelovens § 6. Der er altså tale om indhentelse  

 af oplysninger, der har været skønnet nødvendige for rådets virksomhed eller  

 til afgørelse af, om forholdet er omfattet af konkurrencelovens bestemmelser.  

 Alle sådanne oplysninger har klageren i medfør af lovens § 6 haft pligt til  

 at udlevere til rådet.
Det forhold, at det er Willy Larsens henvendelse til Konkurrencerådet, der  

 har givet anledning til, at rådet har rejst sagen om indhentelse af  

 oplysninger hos klageren, bevirker ikke, at Willy Larsen dermed i  

 forvaltningslovens forstand kan anses som part i denne sag.
For afgørelsen af  

 Willy Larsens partsstilling efter forvaltningsloven med hensyn til de  

 oplysninger, som rådet har indhentet hos klageren, er det endvidere i sig  

 selv uden betydning, om Willy Larsen ved siden af Danske Sukkerroedyrkere  

 måtte kunne anses som kontraktspart i brancheaftalen mellem denne forening og  

 klageren.
 Da ankenævnet således finder, at Willy Larsen ikke i medfør af  

 forvaltningslovens § 9 er part i sagen om klagerens meddelelse af de  

 omhandlede oplysninger til Konkurrencerådet, og da Willy Larsen derfor ikke i  

 medfør af denne bestemmelse har været berettiget til at få oplysningerne  

 udleveret, ophæver ankenævnet rådets afgørelse.
 Herefter bestemmes:
 Konkurrencerådets afgørelse af 28. oktober 1994 ophæves.
Christian Hjorth-Andersen Jens Fejø Poul Sørensen Udskriftens rigtighed bekræftes.
 Konkurrenceankenævnet, den 20. juni 1995.
Jens Denckert Sekr.
