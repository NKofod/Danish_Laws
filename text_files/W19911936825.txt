 Påbegyndelse af 3-årig basisuddannelse på universitet i det konkrete  

 tilfælde ikke anset for at være en så sikker og snarlig forbedring af de  

 erhvervsmæssige forhold, at den kunne betinge ydelse af flyttehjælp.
 SAGSFREMSTILLING:
 X kommune afslog at meddele samtykke til Y kommune til ydelse af  

 flyttehjælp til en 26-årig mand (M), der skulle påbegynde 3-årig  

 basisuddannelse på universitetet i X kommune.
 X kommune gav afslag på samtykke med den begrundelse, at påbegyndelse af  

 en længerevarende teoretisk uddannelse ikke fandtes at være en forbedring af  

 de erhvervsmæssige muligheder her og nu eller inden for en overskuelig  

 fremtid.
 Amtsankenævnet tiltrådte X kommunes afslag på Y kommunes anmodning om  

 samtykke og begrundede afgørelsen med, at en basisuddannelse ikke er  

 kompetencegivende, og at påbegyndelse af dette studium derfor ikke kan anses  

 for at være en erhvervsmæssig forbedring.
I klagen til Ankestyrelsen henviste Y kommune til Socialministeriets  

 vejledende udtalelse af 21.5.86, hvori det siges, »at det er  

 ministeriets opfattelse, at påbegyndelse af et uddannelsesforløb, som på  

 længere sigt kan medføre mulighed for erhvervsmæssig beskæftigelse, kan anses  

 som en erhvervsmæssig forbedring i bistandslovens § 47, stk. 1's  

 forstand.« I ministeriets udtalelse er dog tillige udtalt, at der kan ydes hjælp til  

 flytning, såvel når en arbejdsløs flytter for at påbegynde en læreplads, som  

 når der er tale om påbegyndelse af et EFG- lærlingeforhold.
Efter Ankestyrelsens antagelse af sagen til principiel behandling til  

 belysning af spørgsmålet om, hvornår påbegyndelse af et uddannelsesforløb kan  

 anses for at være en erhvervsmæssig forbedring, jf. bistandslovens § 47, blev  

 sagen den 25.6.91 på ny forelagt i møde i Amtsankenævnet, der traf følgende  

 afgørelse: »Amtsankenævnet må henholde sig til sin afgørelse af 26.  

 februar 1991, idet nævnet er af den opfattelse, at påbegyndelse af en  

 længerevarende teoretisk uddannelse ikke kan anses for en erhvervsmæssig  

 forbedring i bistandslovens § 47, stk. 1's forstand.« AFGØRELSE:
Ankestyrelsen tiltrådte Amtsankenævnets afgørelse, hvorved nævnet havde  

 tiltrådt X kommunes afslag på Y kommunes anmodning om samtykke til ydelse af  

 flyttehjælp til M.
Ankestyrelsen lagde herved vægt på nævnets begrundelse af  

 25.6.91.
 Ankestyrelsen fandt, at det måtte bero på en konkret vurdering, hvorvidt  

 påbegyndelse af en uddannelse kunne anses for en sådan snarlig forbedring af  

 de erhvervsmæssige forhold, at den kunne betinge ydelse efter bistandslovens  

 § 47, stk. 1. Ankestyrelsen fandt, at påbegyndelse af et universitetsstudium  

 (en 3-årig basisuddannelse) ikke kunne anses at medføre en sikker og snarlig  

 forbedring af ansøgerens erhvervsmæssige forhold som forudsat i  

 bistandslovens § 47, stk. 1.
