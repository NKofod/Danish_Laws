Nr BSF 134 Forslag til folketingsbeslutning om undersøgelse af ansvaret for  

 Tvindsagen Fremsat af Poul Nødgaard (DF) Kristian Thulesen Dahl (DF) Ole Donner (DF)  

 Pia Kjærsgaard (DF) den 21. maj 1996 Folketinget pålægger regeringen at sikre, at der sker en undersøgelse af,  

 hvor ansvaret for, at der ikke tidligere er grebet ind over for  

 uregelmæssigheder i Tvindkoncernen, kan placeres, herunder hvilke  

 konsekvenser det skal have for de ansvarlige.
Bemærkninger til forslaget Under spørgetiden i Folketinget onsdag den 15. maj 1996 ville  

 statsminister Poul Nyrup Rasmussen ikke entydigt svare på, om der skulle  

 placeres et ansvar for Tvindsagen, og hvilke konsekvenser det skulle have for  

 de ansvarlige.
 Med de mange kritikpunkter, der fremgår af Rigsrevisionens beretning om  

 Tvind, finder forslagsstillerne det helt afgørende, at det undersøges, hvem  

 der har ansvaret for Tvindsagen.
 De mange brud på god revisionsskik m.v., der beskrives i Rigsrevisionens  

 beretning, er naturligvis alvorlige for Tvindskolerne, men også meget  

 problematiske for myndighederne, hvis tilsyn har været mangelfuldt og  

 lemfældigt.
 Mange oplysninger peger på, at myndighederne har svigtet tilsynet med  

 Tvindskolerne og ignoreret problemerne i skolesamvirket.
 Der er mange eksempler på dette.
 I en besvarelse af spørgsmål nr. 42 fra Folketingets Politisk-Økonomiske  

 Udvalg (alm. del - bilag 91 og 117) skriver justitsministeren eksempelvis:
 »Rigspolitichefen, hvorunder den danske afdeling af Interpol hører,  

 sender forespørgsler, der modtages fra udlandet til dansk politi, videre til  

 de relevante danske politimyndigheder.
 Det er ikke muligt for Rigspolitichefen, som Justitsministeriet har  

 indhentet en udtalelse fra, at give nøjagtige oplysninger om, hvilke  

 henvendelser der de sidste 10 år er rettet til danske myndigheder via  

 Interpol vedrørende Tvind.
Det kan imidlertid oplyses, at der har været forespørgsler fra udlandet  

 vedrørende Tvind.
Disse forespørgsler er alle videresendt til de relevante  

 politimyndigheder, herunder til Statsadvokaten for Særlig Økonomisk  

 Kriminalitet.
Statsadvokaten har oplyst, at man i de sidste 10 år har  

 modtaget mindst 5 forespørgsler vedrørende Tvind og tilknyttede selskaber  

 m.v.
Der har i de pågældende tilfælde været tale om anmodninger om retshjælp,  

 der ikke har givet anledning til iværksættelse af selvstændig efterforskning  

 i Danmark.« Af Morgenavisen Jyllands-Posten søndag den 19. maj 1996 fremgår det, at  

 Tvind til trods for mange advarsler har været fredet af ansvarlige  

 myndigheder i årevis.
 Det kan ikke være rigtigt, at man bare skal se igennem fingre med  

 placeringen af ansvaret for dette sløseri og den lemfældige omgang med  

 offentlige midler.
 Derfor må en undersøgelse af hele Tvindsagen igangsættes, så der kan  

 skabes et beslutningsgrundlag for, hvilke konsekvenser Tvindsagen skal have  

 for de ansvarlige.
