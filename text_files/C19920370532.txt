 Redegørelse for sagen:
Kursisten, der var ledig, deltog i perioden fra august 1991 til og med  

 januar 1992 i 4 kurser inden for træindustrien.
I februar 1992 deltog han så  

 på et kursus inden for metalbranchen og søgte om godtgørelse.
AF-kontoret gav  

 ham et afslag på ansøgningen med den begrundelse, at metalkurset havde et  

 andet erhvervsmæssigt sigt end de øvrige han havde deltaget i jf.  

 bekendtgørelsens § 8 og han iøvrigt ikke var tilmeldt AF som arbejdssøgende  

 inden for denne branche jf. bekendtgørelsens § 1, stk. 2.
 Afgørelse:
 Arbejdsmarkedets Ankenævn tiltrådte AF-kontorets afgørelse på sit møde d.  

 1. juni 1992 (j.nr. 92-3-0065) med henvisning til bekendtgørelsens § 8.  

 Begrundelsen var, at der ikke kunne ydes godtgørelse til pågældende, da han  

 ansås for at deltage i flere kurser end nødvendigt af erhvervsmæssige  

 årsager.
 Styrelsens kommentarer:
 Hensigten med bekendtgørelsens § 8 om »kursusmisbrug« er at  

 sikre, at arbejdsmarkedsuddannelserne anvendes målrettet og hensigtsmæssigt.
Som hovedregel bør man gå udfra, at en person kun har ret til  

 deltagerstøtte ved deltagelse i kurser inden for een jobprofil i op til 26  

 uger, hvorefter personen bør søge arbejde inden for området med det  

 erhvervede kvalifikationsgrundlag.
Hvis det så efter et halvt år ikke er  

 lykkedes at finde arbejde, kan man så vurdere om, det er hensigtsmæssigt at  

 tage flere kurser eventuelt inden for et nyt erhvervsområde.
 Der vil dog altid være tale om et individuelt skøn, hvor der skal lægges  

 vægt på, om personen har opnået et kvalifikationsniveau, hvorfra det er  

 realistisk at søge beskæftigelse inden for erhvervsområdet på kortere eller  

 længere sigt.
