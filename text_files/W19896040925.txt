 En elev tillagt erstatning svarende til 3 måneders løn i forbindelse  

 med en virksomhedskonkurs.
I nævnet til behandling af tvistigheder mellem efg-elever og  

 praktikvirksomheder er der den 17. november 1989 på grundlag af vedtagelse i  

 nævnsmøde den 31. oktober 1989 i sag nr. 14/1988: Efg-elev A mod murermester  

 B ApS under konkurs (bygge & anlæg - murerfaget) afsagt følgende KENDELSE: Mellem klageren, efg-elev A, adr., x-by, født den 9. maj 1969,  

 og indklagede, murermester B ApS, adr., y-by, blev den 19. marts 1986  

 oprettet en uddannelsesaftale, hvorefter klageren skulle uddannes inden for  

 bygge & anlæg - murerfaget - med uddannelsesperiode fra den 4. august  

 1986 til den 3. februar 1989. Den 25. maj 1987 ophævede indklagede  

 uddannelsesaftalen med virkning fra 1. juni 1987. Indklagede er efter det  

 oplyste den 2. august 1989 blevet erklæret konkurs.
 Ved klageskrift af 15. juli 1988 har klageren ved sin faglige organisation  

 Murerforbundet i Danmark indbragt sagen for Tvistighedsnævnet med endelig  

 påstand om, at indklagede tilpligtes at betale en erstatning på 95.873,36 kr.
 Hverken det indklagede selskab eller konkursboet har afgivet svarskrift og  

 har heller ikke givet møde for nævnet.
 Klageren har under personligt fremmøde for nævnet forklaret, at han gik  

 ledig med bistandshjælp indtil den 1. september 1988, hvor han kom ind som  

 soldat.
 Det er for nævnet oplyst, at der i 1987 af det indklagede selskab var  

 anmeldt en betalingsstandsning, der senere blev ophævet.
 Tvistighedsnævnet skal udtale:
Efter det oplyste må det lægges til grund, at uddannelsesaftalen er blevet  

 ophævet på grund af indklagedes økonomiske forhold.
Efter nævnets praksis er  

 indklagede herefter erstatningspligtig over for klageren.
 Den erstatning, der herefter tilkommer klageren, fastsættes under hensyn  

 til indklagedes konkurs til et beløb svarende til løn i 3 måneder, eller til  

 19.773 kr. med tillæg af feriepenge 12 1/2% eller 2.471,63 kr., eller i alt  

 22.244,63 kr.
 Herudover skal indklagede betale ikke afregnet feriegodtgørelse 12 1/2% af  

 klagerens indtægt i 1986 20.905,26 kr. eller 2.613,16 kr., samt ikke afregnet  

 feriegodtgørelse 12 1/2% af klagerens indtægt i 1987 27.020,48 kr. eller  

 3.377,56 kr.
 Herefter skal indklagede i alt betale 28.235,35 kr. til klageren.
 THI BESTEMMES:
 Indklagede, murermester B ApS under konkurs, betaler inden 14 dage  

 28.235,35 kr. til klageren, efg-elev A.
 Hver part bærer sine omkostninger.
