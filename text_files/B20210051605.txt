Bekendtgørelse om forhøjet godtgørelse for udtjente ældre dieselbiler i forbindelse med ophugning og skrotning af bilen (Dieselbekendtgørelsen) I medfør af tekstanmærkning nr. 106, stk. 1, ad 24.54.60 til § 24 på finansloven for finansåret 2021, § 6, stk. 4, § 7, stk. 2, og § 8, stk. 1, i lov om miljøbidrag og godtgørelse i forbindelse med ophugning og skrotning af biler, jf. lovbekendtgørelse nr. 224 af 6. marts 2017, som ændret ved lov nr. 177 af 24. februar 2015 og § 1, stk. 3, i forvaltningsloven, jf. lovbekendtgørelse nr. 433 af 22. april 2014, og efter forhandling med justitsministeren fastsættes:
Kapitel 1 Formål og anvendelsesområde § 1. Forhøjet godtgørelse kan efter denne bekendtgørelse gives for udtjente ældre dieselbiler i forbindelse med aflevering af bilen til affaldsbehandling hos en registreret ophugger jf. § 8 i bilskrotbekendtgørelsen, til forhandlere eller autoværksteder, der opfylder kravene i § 11 i bilskrotbekendtgørelsen eller til udenlandske virksomheder, der opfylder tilsvarende lovgivning.
Kapitel 2 Definitioner § 2. I denne bekendtgørelse forstås ved:
 1) Ansøger: Den, der anmoder om forhøjet godtgørelse for en ældre dieselbil efter denne bekendtgørelse og efter bekendtgørelse om håndtering af affald i form af motordrevne køretøjer, opkrævning af miljøbidrag og udbetaling af skrotningsgodtgørelse.
2) Affaldsbehandling: Som defineret i bekendtgørelse om håndtering af affald i form af motordrevne køretøjer, opkrævning af miljøbidrag og udbetaling af skrotningsgodtgørelse 3) Dieselbil: Person- eller varebil, jf. nr. 4 og 7, der bruger diesel som drivkraft.
 4) Personbil: Bil, der er indrettet til at benyttes til befordring af højst 9 personer føreren medregnet (personbil M1).
 5) Registreret ophugger: Affaldsbehandler af person- og varebiler, der er registreret efter § 8 i bekendtgørelse nr. 1337 af 8. december 2019 om håndtering af affald i form af motordrevne køretøjer, opkrævning af miljøbidrag og udbetaling af skrotningsgodtgørelse.
 6) Udtjent dieselbil: En dieselbil, der er affald i henhold til reglerne i bekendtgørelse om affald.
 7) Varebil: Bil, der er indrettet til at benyttes til godsbefordring, og som har en tilladt totalvægt på ikke over 3500 kg. (varebil N1).
 8) Ældre dieselbil: Person- eller varedieselbil, jf. nr. 3, 4 og 7, der er indregistreret første gang før 1. januar 2006.
 9) Selvbetjeningsløsningen DUS: Den selvbetjeningsløsning som Miljøstyrelsen har stillet til rådighed til skrotning af udtjente køretøjer på borger.dk og virk.dk. 10) Forhandlere og autoværksteder: Modtagere af udtjente køretøjer, som opfylder betingelserne i bilskrotbekendtgørelsens § 11.
Kapitel 3 Godtgørelsesgrundlag og størrelse § 3. Ved aflevering af en udtjent ældre dieselbil til affaldshåndtering, kan der ved anvendelse af Miljøstyrelsens selvbetjeningsløsning DUS jf. § 6, anmodes om forhøjet godtgørelse.
 Stk. 2. Anmodningen skal opfylde betingelserne i §§ 24 og 25 i bekendtgørelse nr. 1337 af 8. december 2019 om håndtering af affald i form af motordrevne køretøjer, opkrævning af miljøbidrag og udbetaling af skrotningsgodtgørelse, og § 6, stk. 5 i lovbekendtgørelse nr. 224 af 6. marts 2017 om miljøbidrag og godtgørelse i forbindelse med ophugning og skrotning af biler, før ansøgeren kan kvalificeres til den forhøjede godtgørelse.
Stk. 3. For at opnå forhøjet godtgørelse skal følgende betingelser endvidere være opfyldt 1) dieselbilen skal være indregistreret første gang i Køretøjsregisteret før den 1. januar 2006, og 2) dieselbilen skal være afleveret hos en registreret ophugger efter den 5. april 2021.
 § 4. Den forhøjede godtgørelse, jf. § 3, udgør 2.800 kr.
Kapitel 4 Administration af ordningen § 5. Administration af ordningen for forhøjet godtgørelse for ældre dieselbiler udøves af det af miljøministeren udpegede administrative organ Dansk Producentansvars System jf. § 8 i lovbekendtgørelse af lov nr. 224 af 6. marts 2017 om miljøbidrag og godtgørelse i forbindelse med ophugning og skrotning af biler.
 Stk. 2. Reglerne i forvaltningsloven gælder for den virksomhed, som Dansk Producentansvars System udøver i medfør af denne bekendtgørelse.
Ansøgning om forhøjet godtgørelse § 6. Anmodning om forhøjet godtgørelse foretages ved anvendelse af selvbetjeningsløsningen DUS på borger.dk eller virk.dk.
Selvbetjeningsløsningen kan fremsøges på førnævnte sider ved at søge på Skrotpræmie for bil.
Udbetaling af godtgørelse § 7. Forhøjet godtgørelse ydes inden for rammerne af den afsatte bevilling på finansloven i året 2021.
 Stk. 2. Udbetaling af godtgørelse til anmodninger, der opfylder betingelserne i § 3, finder sted i den rækkefølge, som anmodningerne oprettes i selvbetjeningsløsningen DUS.
Stk. 3. Miljøstyrelsen kan til enhver tid offentliggøre på www.mst.dk, at de til rådighed værende godtgørelsesmidler er opbrugt.
Miljøstyrelsen hæfter ikke for tab som følge af skrotning af dieselbil, hvortil der ikke kan udbetales forhøjet godtgørelse.
 § 8. Udbetalingen af forhøjet godtgørelse sker til ansøgers NemKonto.
 Stk. 2. Udbetalingen af den forhøjede godtgørelse sker i tillæg til udbetalingen af den almindelige godtgørelse efter bekendtgørelse om håndtering af affald i form af motordrevne køretøjer, opkrævning af miljøbidrag og udbetaling af skrotningsgodtgørelse.
Tilbagebetaling § 9. Godtgørelse, der er ydet, uden at betingelserne i § 3 var opfyldt, skal tilbagebetales.
Beløbet skal tilbagebetales senest 14 dage efter, at Miljøstyrelsen skriftligt har fremsat påkrav herom.
Beløbet indbetales til Miljøstyrelsen.
 Stk. 2. Betales et beløb ikke rettidigt, jf. stk. 1, skal der betales 1,3 % i månedlig rente for hver påbegyndt måned, fra det tidspunkt beløbet skulle have været betalt til tidspunktet for indbetalingen til Miljøstyrelsen.
 Stk. 3. Miljøstyrelsen træffer afgørelse om tilbagebetaling efter stk. 1 og 2.
Klageadgang § 10. Afgørelser truffet af Dansk Producentansvars System kan af den, afgørelsen retter sig imod, påklages til miljøministeren, jf. § 8, stk. 2, i lovbekendtgørelsen nr. 224 af 6. marts 2017 om miljøbidrag og godtgørelse i forbindelse med ophugning og skrotning af biler.
Klagefristen er 4 uger fra den dag, afgørelsen er meddelt.
Klagen skal være skriftlig.
En klage har ikke opsættende virkning, medmindre miljøministeren bestemmer andet.
Kapitel 5 Ikrafttrædelse § 11. Bekendtgørelsen træder i kraft den 1. april 2021.
 Stk. 2. Bekendtgørelsen ophæves den 31. december 2021, medmindre andet bestemmes inden denne dato.
