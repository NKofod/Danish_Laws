Betænkning afgivet af Kirkeudvalget den 25. april 2012 Betænkning over Forslag til lov om ændring af lov om folkekirkens økonomi (Finansiering af præstestillinger m.v.) [af ministeren for ligestilling og kirke (Manu Sareen)] 1. Udvalgsarbejdet Lovforslaget blev fremsat den 22. februar 2012 og var til 1. behandling den 13. marts 2012. Lovforslaget blev efter 1. behandling henvist til behandling i Kirkeudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og ministeren for ligestilling og kirke sendte den 15. december 2012 dette udkast til udvalget, jf.
KIU alm. del  bilag 31. Den 22. februar 2012 sendte ministeren for ligestilling og kirke de indkomne høringssvar og et notat herom til udvalget.
2. Indstillinger og politiske bemærkninger Et flertal i udvalget (udvalget med undtagelse af EL og KF) indstiller lovforslaget til vedtagelse uændret.
 Et mindretal i udvalget (EL) vil ved 3. behandling stemme hverken for eller imod lovforslaget.
 Et andet mindretal i udvalget (KF) indstiller lovforslaget til forkastelse ved 3. behandling.
Venstres, Socialdemokratiets, Danske Folkepartis, Det Radikale Venstres, Socialistisk Folkepartis, Liberal Alliances og Det Konservative Folkepartis medlemmer af udvalget bemærker, at kompensationen siden 2007 har været overført direkte til fællesfonden og ikke til de enkelte ligningsområder.
Samtidig skete der en omlægning af finansieringen af særpræster, der tidligere havde været finansieret 100 pct. af fællesfonden, til nu at være omfattet af den delte finansiering, hvor fællesfonden betaler 60 pct. og staten 40 pct.
Der skete også andre omlægninger, der samlet beløb sig til i alt 19,5 mio. kr.
 Ved finansloven i 2007 blev det vedtaget, at hvis kompensation falder til under 19,5 mio. kr. eller helt bortfalder, vil omlægningen af finansieringen af særpræster blive modregnet inden for rammerne af statens øvrige tilskud til folkekirken på finansloven.
 Formålet med kompensationen var at kunne fastholde provenuet fra kirkeskatten ved uændret kirkeskatteprocent, selv om ændringer i skattelovgivningen har den konsekvens, at udskrivningsgrundlaget for kirkeskatten ændres.
Lovforslaget medfører, at det fremover kun vil være de statslige medfinansierede præster (1892,8 årsværk), der er fastsat på finansloven.
Antallet af særpræstestillinger kan variere, alt efter hvorledes fællesfonden ønsker at prioritere.
I 2007 svarede antallet til 99 årsværk.
Denne omlægning kan enten finansieres ved en ændring af landskirkeskattens andel af medlemmernes kirkeskat eller ved anden omlægning af fællesfondens budget.
 V, S, DF, RV, SF, LA og KF er enige i, at der med lovforslaget om afskaffelse af kompensation for lovgivningens provenuudvikling på kirkeskatten, som folkekirken har fået siden 2004, sker en tydeliggørelse af, hvad medlemmerne af folkekirken selv betaler og hvad staten dermed er med til at betale, hvilket findes hensigtsmæssigt.
 Partierne har ligeledes noteret sig, at det fortsat er ministeren for ligestilling og kirkes udgangspunkt, at antallet af centralt finansierede særpræstestillinger skal være på 2007 niveau, og at dette vil blive afklaret i et samspil med de folkekirkelige repræsentanter i budgetfølgegruppen vedrørende fællesfonden.
 Ud over ovenstående ønsker partierne (med undtagelse af KF) desuden at pointere, at de, selv om de er positive over for lovforslaget, også ser en risiko for, at flere særpræstestillinger vil blive sparet væk, eller at nogle provstier vil lade kirkeskatten stige, hvilket vil blive betragtet som en kedelig udvikling.
 I den forbindelse bemærker Det Konservative Folkepartis medlem af udvalget, at KF som udgangspunkt har forståelse for forslaget, men når KF stemmer imod lovforslaget, skyldes det, at KF ikke kan acceptere risikoen for, at kirkeskatten kan stige.
Som udgangspunkt mener Enhedslistens medlemmer af udvalget, at lønninger til præster i folkekirken burde betales af medlemmerne af denne forening.
Det vil sige, at forkyndelsen, som præsterne står for, skal betales over kirkeskatten.
Lovforslaget holder fast ved de nuværende præstestillinger, hvilket betyder, at det ikke ændrer ved folkekirkens økonomi.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Karen J.
Klint (S) fmd.
Flemming Møller Mortensen (S) Julie Skovsby (S) Leif Lahn Jensen (S) Ole Hækkerup (S) Orla Hav (S) Rasmus Horn Langhoff (S) Hans Vestager (RV) Camilla Hersom (RV) Jeppe Mikkelsen (RV) Pernille Vigsø Bagge (SF) Eigil Andersen (SF) Jørgen Arbo-Bæhr (EL) Rosa Lund (EL) Per Clausen (EL) Erling Bonnesen (V) Birthe Rønn Hornbech (V) Bertel Haarder (V) Birgitte Josefsen (V) Flemming Damgaard Larsen (V) Kristian Pihl Lorentzen (V) Søren Pind (V) Hans Christian Schmidt (V) Christian Langballe (DF) Morten Marinus (DF) Marie Krarup (DF) Søren Espersen (DF) Mette Bock (LA) nfmd.
Per Stig Møller (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
