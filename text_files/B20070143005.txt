 Bekendtgørelse om ændring af bekendtgørelse om politiets anvendelse af visse magtmidler m.v.
§ 1 I bekendtgørelse nr. 978 af 21. september 2004 om politiets anvendelse af visse magtmidler m.v. foretages følgende ændringer:
 1. I § 3 ændres » og 21« til: », 21 og 25 a«.
 2. Efter § 25 indsættes:
»Anvendelse af peberspray § 25 a.
Politiet må kun anvende peberspray med henblik på 1) at afværge et påbegyndt eller overhængende angreb på person, 2) at afværge overhængende fare i øvrigt for personers liv eller helbred, 3) at afværge et påbegyndt eller overhængende angreb på samfundsvigtige institutioner, virksomheder eller anlæg, 4) at afværge et påbegyndt eller overhængende angreb på ejendom, 5) at sikre gennemførelse af tjenestehandlinger, mod hvilke der gøres aktiv modstand, eller 6) at sikre gennemførelse af tjenestehandlinger, mod hvilke der gøres passiv modstand, såfremt tjenestehandlingens gennemførelse skønnes uopsættelig, og anden og mindre indgribende magtanvendelse skønnes åbenbart uegnet.
§ 25 b.
Før peberspray tages i brug mod person, skal det så vidt muligt tilkendegives vedkommende, at politiet har til hensigt at bruge peberspray, hvis ikke politiets påbud efterkommes.
Det skal endvidere så vidt muligt sikres, at vedkommende har mulighed for at efterkomme påbuddet.
§ 25 c.
Efter anvendelse af peberspray skal politiet så vidt muligt og i fornødent omfang tilbyde at afhjælpe gener forårsaget af, at en person har været eksponeret for peberspray.
 Stk. 2. Har politiets brug af peberspray mod person medført gener, der skønnes at kræve lægehjælp, skal den pågældende straks undersøges af en læge.
§ 25 d.
Politiet må kun anvende peberspray af typer, som er godkendt af Rigspolitichefen.« 3. I § 26 ændres » og 21« til: », 21 og 25 a«.
§ 2 Bekendtgørelsen træder i kraft den 1. januar 2008.
