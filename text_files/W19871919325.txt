 Notatbåndoptager kunne ikke ydes som hjælpemiddel i henhold til  

 bistandslovens § 58, da det nævnte hjælpemiddel ikke var omfattet af  

 hjælpemiddelbekendtgørelsen.
 REDEGØRELSE FOR SAGEN:
En ansøger, der var blind som følge af diabetes, søgte om hjælp til en  

 notatbåndoptager.
Notatbåndoptageren skulle bruges i forbindelse med  

 ansøgerens frivillige arbejde for Dansk Blindesamfund, under højskoleophold  

 og til at afhjælpe ansøgerens behov for i dagligdagen at notere besked,  

 telefonnumre, huskesedler.
 Ansøgeren havde tidligere fået bevilget hjælp til en kassettebåndoptager  

 til afspilning af lydbånd.
 AFGØRELSEN DER KLAGES OVER:
Social- og sundhedsforvaltningen fandt ikke, at der kunne ydes hjælp til  

 notatbåndoptager i henhold til bistandslovens § 58. Social- og  

 sundhedsforvaltningen fandt ikke, at det i bistandslovens § 58 forudsatte  

 væsentlighedskriterium var opfyldt, idet ansøgerens arbejde for Dansk  

 Blindesamfund måtte anses for at være overvejende fritids- eller  

 hobbybetonet.
Social- og sundhedsforvaltningen henviste endvidere til, at den  

 tidligere bevilgede kasettebåndoptager kunne anvendes som notatbåndoptager  

 ved hjælp af en mikrofon, som kunne anskaffes af ansøgeren selv for en mindre  

 udgift.
 KLAGEN TIL ANKESTYRELSEN:
Ansøgeren anførte, at han var ude af stand til at lære punktskrift, da  

 følelsen i hans fingerspidser var meget nedsat.
Ansøgeren fandt den  

 eksisterende båndoptager uanvendelig som notatbåndoptager, da den var ret  

 stor.
 LOVGRUNDLAG:
 Bistandslovens § 58, stk. 1 og 2.
 § 38 i Socialministeriets bekendtgørelse nr. 644 af 19. december 1983 om  

 ydelse af hjælpemidler efter bistandslovens § 58.
 ANKESTYRELSENS AFGØRELSE:
 Ankestyrelsen finder, at en notatbåndoptager ikke kan anses for omfattet  

 af hjælpemiddelbekendtgørelsen.
 Ankestyrelsen tiltræder således social- og sundhedsforvaltningens  

 afgørelse.
