Nr BSF 37 Folketingsbeslutning om forbedring af vilkårene for stærkt plejekrævende  

 personer i eget hjem Fremsat af Hanne Andersen (S) Jytte Andersen (S) Pernille Forchhammer (S)  

 Jytte Hilden (S) Qvist Jørgensen (S) Torben Lund (S) Grete Schødts (S)  

 Taanquist (S) den 10. januar 1989 Vedtaget ved anden (sidste) behandling den 19. maj 1989 Folketinget pålægger regeringen senest den 1. november 1989 at fremsætte de nødvendige forslag til lovændringer for at sikre forbedrede vilkår for pleje- og omsorgskrævende personer, der udskrives fra sygehus til eget hjem.
Ved pleje- og omsorgskrævende personer forstås i dette forslag døende, hvor terminalfasen er indtrådt.
 Gennem omprioriteringer og tilpasninger i udgiftsfordelingen mellem stat,  

 amtskommuner og kommuner skal lovændringerne omfatte:
 - Ret til lønkompensation, når der ved aftale med arbejdsgiveren er opnået  

 adgang til orlov.
 - Ændringer af kapitel 11, 12 og 13 i lov om social bistand, således at  

 nødvendige ydelser efter disse bestemmelser bevilges uafhængigt af  

 plejefamiliens og den syges økonomiske forhold.
Oprindeligt fremsat forslag Folketinget pålægger regeringen snarest at fremsætte de nødvendige forslag  

 til lovændringer for at sikre forbedrede vilkår for pleje- og omsorgskrævende  

 personer, der udskrives fra sygehus til eget hjem.
 Gennem omprioriteringer og tilpasninger i udgiftsfordelingen mellem stat,  

 amter og kommuner skal lovændringerne omfatte:
 - Adgang/ret til tidsubegrænset plejeorlov med lønkompensation.
 - Ændringer af kapitel 11, 12 og 13 i lov om social bistand, således at  

 nødvendige ydelser efter disse bestemmelser bevilges uafhængigt af  

 plejefamiliens og den syges økonomiske forhold.
 - Mulighed for at få refunderet betaling for privat ansat hjælp, hvis  

 hjemmehjælp ikke umiddelbart kan stilles til rådighed.
Bemærkninger til forslaget Mange kommuner og amtskommuner har igennem lang tid arbejdet aktivt for at  

 forbedre vilkårene for ældre og yngre borgere, der i særlig vanskelige  

 sygdomsperioder har brug for ekstra bistand.
 Denne udvikling er forslagsstillerne enig i skal fortsættes og fremmes.
 Det er forslagsstillernes opfattelse, at alvorligt syge og stærkt  

 plejekrævende patienter, deres familier og nære pårørende allerede i dag  

 medtager god og rimelig hjælp i mange kommuner.
Mange kommuner har et varieret tilbud til syge og plejekrævende borgere,  

 og der udvikles landet over nye tilbud.
På nuværende tidspunkt tilbydes bl.a.  

 hjemmehjælp, hjemmesygepleje, døgnpleje, telefonnødopkald, nødvendige  

 hjælpemidler og boligændringer, smertebehandling samt aflastningsophold på  

 plejehjem eller sygehus.
Det er svært entydigt at pege på, hvilke patienter og hvilke familier der  

 vil være omfattet af disse bestemmelser, men pleje til alvorligt syge vil  

 ofte være pleje af patienter med uhelbredelige sygdomme, f.eks. kræftsygdomme  

 og AIDS.
Men det vil være en for snæver definition alene at pege på disse  

 patienter; der vil også være andre sygdomme af en alvorlig plejekrævende  

 karakter, der kan plejes og drages omsorg for i hjemmet, som vil kunne komme  

 ind under disse bestemmelser.
Patienter, der omfattes af forslaget, er  

 naturligvis børn såvel som voksne.
Der er med den større åbenhed, vi har set, når det gælder pleje af egne  

 familiemedlemmer - også når sygdommen er alvorlig - et ønske om at tilbringe  

 den sidste tid i eget hjem, og de pårørende forsøger at løfte opgaven.
Men  

 hvis disse ønsker skal imødekommes, har familierne brug for en håndsrækning.  

 Denne håndsrækning er først og fremmest tilstrækkelige servicetilbud, der  

 ligestiller plejesituationen med sygehustilbudet så langt, det er muligt.  

 Lovgivningen skal først og fremmest give de berørte patienter og familier  

 nogle valgmuligheder.
Derfor må de familier, der trods trængsler ønsker, at  

 plejen skal foregå i hjemmet, sikres mod økonomiske tab, som de ikke kan få  

 dækket med den nuværende bistandslov.
Det er derfor en forudsætning, at den person, der sammen med hjemmeplejen,  

 den praktiserende læge m.fl. ønsker at pleje et familiemedlem, sikres en  

 ubetinget, ikke tidsbegrænset adgang til orlov, uanset om den pågældende  

 arbejder i den offentlige eller private sektor.
Ved denne orlov skal der  

 efter indstilling fra sygehus/praktiserende læge (visitation i amt/kommune)  

 ydes kompensation for dokumenteret indtægtstab på op til 300.000 kr. årlig.  

 Lønkompensationen anslås til ca. 170.000 kr. pr. år i gennemsnit.  

 Lønkompensation kan efter forslagsstillernes opfattelse ydes efter  

 dagpengeloven.
Pleje af stærkt plejekrævende patienter i eget hjem skal ikke  

 være afhængig af de pårørendes økonomi.
Det er jo ikke tilfældet ved  

 sygehusindlæggelser.
Flere praktiserende læger har offentligt tilkendegivet, at de i stærkt  

 plejekrævende situationer har sygemeldt de pårørende, når ønsket om plejen  

 har været til stede hos patient og familie og den praktiserende læge har  

 fundet, at alle parter, sammen med hjemmeplejen, har kunnet påtage sig  

 opgaven.
Det er uværdigt.
Pleje af meget syge og døende pårørende er i  

 forvejen belastende; derfor er det ikke rimeligt yderligere at belaste  

 familien med denne situation.
Når der er startet en forening »Hjemmedød  

 - en værdig død«, er det, fordi spørgsmålet bliver mere og mere aktuelt  

 og plejeorlov er et presserende behov.
Ved plejeorlovens start skal de  

 pågældende have udbetalt dagpenge af det sociale udvalg, idet  

 arbejdsgiverperioden bortfalder.
Det sociale udvalg skønner løbende  

 plejeorlovens længde som et naturligt led i den vejledning og støtte, der  

 ydes patient og plejefamilie.
 Hver gang der skal træffes en beslutning om pleje af meget plejekrævende  

 patienter i hjemmet, er det en afgørelse, der træffes af patienten, de  

 pårørende, personalet på sygehuset, den praktiserende læge og social- og  

 sundhedsforvaltningen.
 Det er vigtigt, at der, inden afgørelsen træffes, udpeges støttepersoner,  

 ligesom de praktiske foranstaltninger og den økonomiske hjælp skal være  

 aftalt, inden plejeforløbet påbegyndes.
Det er lige så vigtigt, at der tages stilling til smertelindring og  

 medicin.
Pleje og omsorg er både psykisk pleje, omsorg og kommunikation om  

 livsafslutningen.
I særlige situationer kan de pårørende ansættes som hjemmehjælpere, og der  

 dispenseres i denne særlige plejeperiode fra uddannelseskravene til  

 hjemmehjælpere.
Der må endvidere foretages visse ændringer bl.a. i  

 bistandslovens kapitler 11, 12 og 13.
 Den nødvendige hjemmehjælp/hjemmesygepleje/døgnpleje skal kunne ydes efter  

 anvisning fra sygehus/praktiserende læge via kommunens visitation uden  

 betaling uanset familiens økonomiske forhold.
 Det sociale udvalg vurderer løbende familiens behov for  

 hjemmehjælp/hjemmesygepleje/døgnpleje og anden hjælp, således at tilbud og  

 støtte er i overensstemmelse med den aktuelle situation.
Uanset økonomiske forhold skal udgifter til medicin m.v. og  

 sygeplejeartikler refunderes.
Endvidere skal man tilbyde linnedservice samt i  

 særlige tilfælde tilbyde nødvendige boligændringer og de nødvendige  

 hjælpemidler, der medgår til plejen.
 Endelig skal der gives familierne mulighed for periodevis aflastning af  

 den plejeansvarlige ved, at patienten får tilbudt gratis aflastningsophold på  

 plejehjem, gratis dag- eller natophold på plejehjem eller kortvarig  

 genindlæggelse på sygehus.
Er disse tilbud og forudsætninger til stede i alle kommuner, får patienten  

 og pårørende reel mulighed for et frit valg til at træffe en personlig  

 beslutning om, hvorvidt pleje og omsorg kan/skal/ske/ønskes i hjemmet eller  

 på sygehus.
Det er forslagsstillernes opfattelse, at for de familier, der har  

 det fysiske og psykiske overskud, og som ønsker at påtage sig denne opgave,  

 bør hindringerne naturligvis ryddes af vejen.
 Formålet med beslutningsforslaget er at give stærkt plejekrævende  

 hospitalspatienter mulighed for at komme hjem fra sygehus i en periode, før  

 de dør, eller i en periode mellem flere sygehusophold, for i hjemmet at blive  

 passet af egen familie.
 Forslagsstillerne genfremsætter beslutningsforslaget om forbedring af  

 vilkårene for stærkt plejekrævende personer i eget hjem, da alle partier i  

 Folketinget ved førstebehandlingen i folketingsåret 1985-86 udtrykte stor  

 forståelse og velvilje, hvorfor forslagsstillerne håber på en positiv  

 behandling af forslaget (se Folketingstidende 1985-86, forhandlingerne sp.  

 6325 og 7290, samt tillæg A sp. 4293 samt Folketingstidende 1986-87, 1.  

 samling, sp. 1926 og 6563, samt tillæg A sp. 1551).
 De mange henvendelser og spørgsmål, forslagsstillerne har modtaget om  

 ønsket om forbedret pleje og omsorg for alvorligt syge og døende,  

 understreger behovet for dette initiativ, ligesom  

 »Terminalplejeproblemer og løsninger« udgivet af Sundhedsstyrelsen,  

 Komiteen for Sundhedsoplysning, understreger problemstillingerne og behovet.
Økonomiske konsekvenser Forslaget forudsættes ikke at give øgede samlede offentlige udgifter.  

 Udmøntningen af beslutningsforslaget skal således ske under hensyn til, at  

 udgifterne til lønkompensation, bistand, hjælpemidler m.v. i hjemmet opvejes  

 af besparelser på andre offentlige udgiftsposter.
Sygehusudgifterne reduceres som følge af, at et lavere antal patienter  

 skal plejes på hospitalerne.
Nettodriftsudgiften pr. sygehusseng er ca.  

 750.000 kr. årligt.
Den faktiske besparelse vil naturligvis være lavere, idet  

 udgifter til medicin, behandlingsberedskab, lægeligt tilsyn m.v. må påregnes  

 at være nogenlunde uændrede.
I de fleste tilfælde, for eksempel ved kræft- og AIDS-patienter, vil de  

 menneskelige og de økonomiske hensyn trække i samme retning.
Der kan dog være  

 specielle tilfælde, hvor en ubetinget adgang til pleje i hjemmet vil være  

 økonomisk uforsvarligt.
Derfor er forslagsstillerne indstillet på, at der  

 fastsættes regler om, at udgifterne i de konkrete tilfælde skal stå i et  

 rimeligt forhold til de modgående besparelser.
Efter de gældende finansieringssystemer vil udgifterne først og fremmest  

 belaste de kommunale budgetter, mens det vil være amterne og staten, der  

 opnår besparelser.
I lyset heraf må der gennemføres de nødvendige udligninger  

 og tilpasninger.
