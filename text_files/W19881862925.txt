 Landsskatteretten indrømmede nedslag på 30.000 kr. i ejendomsværdien  

 og grundværdien for gener fra en nærliggende grillbar.
 A klagede over den af skyldrådet ved 18. almindelige vurdering pr. 1.  

 januar 1986 foretagne ansættelse af ejendomsværdien og grundværdien med  

 påstand om nedsættelse som følge af beliggenhedsgener.
Til støtte for påstanden henviste klageren til, at der ved bestemte  

 vindretninger var store lugtgener i ejendommens baghave, der ligger i en  

 afstand af ca. 10 m fra en grillbar etableret i forbindelse med naboens  

 enderækkehus.
Generne var af et sådant omfang, at det var ubehageligt at  

 opholde sig i haven, og husets døre og vinduer måtte holdes lukkede.  

 Endvidere var der gener i form af henkastet affald og ekstra trafik og  

 parkering fra grillbarens kunder.
Klageren fandt, at hans ejendom - set i forhold til de andre ejendomme i  

 rækkehusbebyggelsen, der alle var vurderet ens - ud fra en lighedsbetragtning  

 burde vurderes lavere.
Han henviste til en af en statsaut. ejendomsmægler  

 foretagen vurdering, hvorefter klageejendommens handelsværdi som følge af den  

 nære beliggenhed ved grillbaren skønnes at være ca. 50.000 kr. lavere end  

 handelsværdien for de øvrige rækkehuse i bebyggelsen.
 Repræsentanter for Landsskatteretten besigtigede klageejendommen, hvorved  

 det bl.a. blev konstateret, at ejendommens baghave stort set udgjorde hele  

 ejendommens haveareal, og at de af klageren anførte gener var til stede.
Efter de således foreliggende oplysninger fandt Landsskatteretten, at  

 klageejendommen var belastet med så væsentlige gener, at dette kunne begrunde  

 et konkret nedslag på 30.000 kr. i grundværdien.
Som en konsekvens heraf blev  

 ejendomsværdien nedsat tilsvarende.
