(Til alle amtsråd, enkeltfagskurser og  

 Københavns og Frederiksberg kommune) I henhold til § 8, stk. 3 i bekendtgørelse nr. 273 af 19. maj 1978 om  

 prøveforberedende enkeltfagsundervisning m.v. for voksne fastsættes følgende  

 om kursets indstilling af deltagere til folkeskolens afsluttende prøver:
 1. Det er en forudsætning for kursets indstilling til  

 prøve, at deltageren har fulgt undervisningen i det pågældende fag  

 regelmæssigt og på tilfredsstillende måde, således at læreren har grundlag  

 for at indstille deltageren med en årskarakter.
 2. Læreren registrerer hvert enkelt deltagers fravær  

 fra undervisningen og giver kursets ledelse meddelelse herom.
 3. Når en deltagers fravær har et omfang, så læreren  

 må overveje deltagerens indstilling til prøve, orienterer kurset deltageren  

 om konsekvenserne af fraværet, og deltageren henvises eventuelt til  

 studievejledning.
 4. Når en deltagers fravær efter lærerens vurdering  

 når et omfang, så deltageren ikke kan indstilles til prøve, meddeles dette  

 til kursets ledelse, som underretter deltageren.
5. Normalt udmeldes en deltager, som ikke indstilles  

 til prøve fra kurset i det pågældende fag.
Kurset orienterer deltageren om  

 muligheden for at aflægge prøve som privatist, jfr. § 8 i bekendtgørelse nr.  

 88 af 8. marts 1977 om folkeskolens afsluttende prøver m.v.
 6. Kursets ledelse kan i samråd med læreren beslutte,  

 at en deltager, som ikke indstilles til prøve, fortsat kan følge  

 undervisningen, forudsat holdets undervisningssituation ikke derved belastes  

 socialt eller pædagogisk, og at undervisningen iøvrigt kan gennemføres på  

 normal måde.
 7. Hvis særlige grunde taler herfor, kan kursets  

 ledelse i samråd med læreren beslutte, at en deltager indstilles til prøven  

 uanset, at deltagerens fravær normalt ville udelukke indstilling til prøven.
Undervisningsministeriet, direktoratet for folkeoplysning, seminarier m.v., den 30. marts 1981.
 P.D.V.
