Bekendtgørelse om tekniske forskrifter for højlagre1) I medfør af § 33, stk. 1 og stk. 2, nr. 2, og § 70, stk. 4, i beredskabsloven, jf. lovbekendtgørelse nr. 660 af 10. juni 2009 og § 1 i bekendtgørelse nr. 1424 af 14. december 2010 om undtagelse fra indførelse i Lovtidende af tekniske specifikationer, fastsættes efter bemyndigelse:
 § 1. Hermed offentliggøres tekniske forskrifter for højlagre, som angivet i bilag 1.
 Stk. 2. Tekniske specifikationer, som der henvises til i bilag 1, indføres ikke i Lovtidende.
 Stk. 3. Ved tekniske specifikationer, jf. stk. 2, forstås danske, europæiske eller internationale standarder, guidelines, normer, klassificeringer, anvisninger, vejledninger, retningslinjer eller tekniske definitioner m.v.
 Stk. 4. De tekniske specifikationer, som ikke indføres i Lovtidende, jf. stk. 2, kan i stedet gennemses hos Beredskabsstyrelsen eller købes hos den pågældende udsteder.
 Stk. 5. De tekniske specifikationer, som ikke indføres i Lovtidende, jf. stk. 2, er gældende, selvom de ikke foreligger på dansk.
 § 2. Overtrædelse af bestemmelserne i forskrifterne, jf. bilag 1, herunder overtrædelse af tilladelser og godkendelser eller tilsidesættelse af vilkår meddelt i henhold til de tekniske forskrifter, straffes med bøde eller fængsel i indtil 4 måneder, medmindre højere straf er forskyldt efter anden lovgivning.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt væsentlig skade på personer, ejendom eller miljøet eller fremkaldt fare herfor eller 2) opnået eller tilsigtet en økonomisk fordel for den pågældende selv eller andre, herunder besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 3. Tilbagekaldelse af tilladelser og godkendelser samt ændring af vilkår i tilladelser og godkendelser, som er udstedt efter de tekniske forskrifter, jf. bilag 1, kan ske i henhold til punkt 1.4.7 i bilag 1.
 Stk. 2. Tilladelser, som ikke benyttes inden 1 år, anses for bortfaldet, jf. punkt 1.4.9 i bilag 1.
 Stk. 3. Tilbagekaldelse af tilladelser og godkendelser samt ændring af vilkår i tilladelser og godkendelser for højlagre, hvor stablingshøjden er over 8 m, som er udstedt i henhold til § 2, stk. 3, i bekendtgørelse nr. 613 af 3. december 1982 om visse brandfarlige virksomheder og oplag som ændret ved bekendtgørelse nr. 37 af 6. februar 1984 kan ske i henhold til punkt 1.4.8 i bilag 1.
 § 4. Bekendtgørelsen træder i kraft den 19. december 2012.
 Stk. 2. Eksisterende højlagre, hvor stablingshøjden er over 8 m, som i henhold til de hidtil gældende bestemmelser er lovlige, er kun omfattet af forskrifterne, jf. bilag 1, for så vidt angår udvidelser samt i tilfælde af forandringer, der er væsentlige i forhold til forskrifterne, jf. dog stk. 3.
 Stk. 3. Eksisterende højlagre, hvor oplag stables højere end 8 m, og som er opført med brændbar isolering i ydervægge, skal senest 12 måneder efter bekendtgørelsens ikrafttræden opfylde punkt 4.2.3, litra g i bilag 1. Bestemmelsen finder ikke anvendelse for højlagre, hvor den brændbare isolering på alle sider er afdækket med mindst adskillende bygningsdel klasse (R)EI 60 A2-s1,d0 [BS-bygningsdel 60], eller for højlagre, som er forsynet med anden markering af, at brændbar isolering indgår i ydervæggene.
Beredskabsstyrelsen, den 13. december 2012 Henning Thiesen / Elsebeth Grinvalds Bilag 1 Tekniske forskrifter for højlagre Indholdsfortegnelse 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (Informationsproceduredirektivet) som ændret ved direktiv 98/48/EF.
