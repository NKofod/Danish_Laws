(Til samtlige  

 civilforsvarskommissioner, politidirektøren i København og samtlige politimestre, samtlige  

 CF-distrikter og CF-korpsafdelinger) I henhold til § 34 i lov nr. 152 af 1. april 1949 om civilforsvaret, jfr.  

 Indenrigsministeriets bekendtgørelser af 19. august 1950 og 19. oktober 1953,  

 har borgerne pligt til mod fuld erstatning at stille deres ejendom til  

 rådighed for civilforsvaret.
I.
DE REKVIRERENDE MYNDIGHEDER.
 I medfør af bekendtgørelses § 3 vil Indenrigsministeriet i påkommende  

 tilfælde bemyndige følgende myndigheder til at rekvirere, hvad der skønnes  

 fornødent til brug for civilforsvaret:
a.
Civilforsvarsstyrelsen, b.
Samtlige chefer for CF-distrikterne, c, Samtlige chefer for CF-korpsets selvstændigt administrerende  

 afdelinger, d.
Civilforsvarskommissionerne, e. politimestrene - i Storkøbenhavn politidirektøren i København.
 Den givne rekvisitionsbemyndigelse kan ikke overdrages til underordnede  

 myndigheder.
 Under fredsberedskab tilkommer rekvisitionsretten alene  

 Civilforsvarsstyrelsen efter særskilt bemyndigelse i hvert enkelt tilfælde  

 fra Indenrigsministeriet.
 Det bemærkes, at den bemyndigelse, der ved Indenrigsministeriets skrivelse  

 af 15. februar 1951 generelt er tillagt Civilforsvarsstyrelsen til at  

 rekvirere arealer til offentlige beskyttelsesrum, ikke berøres af nærværende  

 bestemmelser.
II.
REKVISITIONENS GENSTAND.
Genstand for rekvisition er alt, hvad der skønnes fornødent til brug for  

 civilforsvaret.
Rekvisitionen vil som oftest vedrøre løsøregenstande, men i  

 enkelte tilfælde kan det også være nødvendigt at redvirere fast ejendom,  

 herunder bestående virksomheder incl. disses produktionskapacitet.
 I intet tilfælde må der ske rekvisition af borgernes livsfornødenheder,  

 herunder arbejdsredskaber o.lign., som er absolut nødvendige for den  

 pågældendes udøvelse af sit erhverv eller hans eller hans families underhold.
 Der må ikke rekvireres genstande, der på anden måde kan fremskaffes  

 rettidigt og uden unødigt besvær.
III.
REKVISITIONENS FORM.
Rekvisitionen bør som hovedregel kun ske til brug.
Dette gælder således  

 tæpper, madrasser, senge o.lign. effekter, der ikke vil tage større skade af  

 en kortvarig benyttelse.
Skønner man efter at have overtaget sådanne effekter  

 til brug, at benyttelsen vil blive af mere langvarig karakter, har  

 civilforsvaret ret til at overtage det rekvirerede til eje.
Opmærksomheden henledes her på, at der kun under særdeles tvingende  

 omstændigheder må rekvireres fast ejendom til eje.
I de allerfleste tilfælde  

 vil civilforsvarets formål med rekvisitionen ske lige så god fyldest ved  

 rekvisition til brug.
 Opmærksomheden henledes på bekendtgørelsens § 5, hvorefter de rekvirerende  

 myndigheder har adgang til under samme betingelser som for rekvisition til  

 brug eller eje at beslaglægge genstande, som de påregner senere at få brug  

 for i civilforsvaret, jfr. de nærmere regler i bekendtgørelsen.
IV.
REKVISITIONSTIDSPUNKTET.
 Bemyndigelse til at rekvirere, hvad der skønnes nødvendigt til brug for  

 civilforsvaret, vil blive meddelt de under I. a-e nævnte myndigheder i  

 forbindelse med iværksættelsen af en almindelig forøgelse af civilforsvarets  

 beredskab med eventuel indsats for øje, når Indenrigsministeriet anser  

 sådanne foranstaltninger for nødvendige for beredskabets effektivitet.
 Alle nødvendige, forberedende foranstaltninger bør træffes allerede nu.  

 Udarbejdede oversigter over, hvad der skal rekvireres i påkommende tilfælde -  

 senge, madrasser, tæpper, borde, bænke, stole, liggehalm, mælkejunger,  

 vaskeindretninger, lokaler o.s.v. - optages i civilforsvarsområdernes  

 beredskabsplaner i overensstemmelse med herom udsendte retningslinier, jfr.  

 Civilforsvarsstyrelsens cirkulærskrivelse af 29. januar 1957 og  

 »Vejledning i udarbejdelse af beredskabsplan for et  

 civilforsvarsområde« pkt. 3.5 og 4.1.
 I påkommende tilfælde træffes der aftale med de borgere, i hvis besiddelse  

 genstande, der skal rekvireres, er, og det bør ved aftalen sikres, at sådanne  

 genstande vil være til stede, når de skal overtages.
Udfyldte - eventuelt kun delvis - udaterede og uunderskrevne  

 rekvisitionsbeviser med genparter bør ligge parat hos den enkelte myndighed,  

 således at denne efter at bemyndigelse til rekvisition foreligger, kan  

 underskrive og videregive beviserne i det omfang, det skønnes fornødent.
De  

 underskrevne rekvisitionsbeviser videregives til de underordnede organer  

 inden for den enkelte myndighed, der i forvejen er instrueret i at fremskaffe  

 de rekvirerede effekter i overensstemmelse med bevisets ordlyd.
V.
FREMGANGSMÅDEN VED REKVISITION.
Ethvert rekvisitionsbevis skal udfærdiges i tre eksemplarer.
Samtlige  

 afsnit i beviset skal udfyldes korrekt, og det indskærpes, at der til brug  

 ved eventuel senere erstatningsfastsættelse afgives så fyldestgørende og  

 udtømmende erklæring om det rekvireredes værdi som vel muligt.
 For at være gyldigt må beviset på alle tre eksemplarer være forsynet med  

 den rekvirerende myndigheds stempel og den ansvarlige persons underskrift.  

 Opmærksomheden henledes på, at underskrift på blanketten sker i nederste  

 venstre hjørne under »Rekvirent«, idet underskriftsrubrikken  

 forneden til højre på beviset er reserveret til kvittering for det modtagne.
 Når ydelsen er afleveret eller afhentet, skal samtlige eksemplarer af  

 beviset forsynes med den modtagende myndigheds kvitteringspåtegning samt  

 leverandørens underskrift.
VI.
ERSTATNING.
Anvisning af erstatning for rekvirerede genstande sker af  

 den rekvirerende myndighed, dog at erstatning for genstande rekvireret af  

 CF-distrikterne skal anvises af Civilforsvarsstyrelsen.
Som udgiftsbilag  

 benyttes tredie genpart af rekvisitionsblanketten sammenheftet med et  

 almindeligt kvitteringsbilag underskrevet af leverandøren.
VII.
FORDELING AF UDGIFTER.
 I henhold til bekendtgørelsens § 15 fastsættes den endelige fordeling af  

 de udbetalte erstatningsbeløb mellem staten og kommunen i overensstemmelse  

 med de i civilforsvarslovens §§ 18 og 25 indeholdte fordelingsregler.  

 Udgifter, der herefter påhviler statskassen, opføres på sædvanlig måde i  

 specifikation over statslige civilforsvarsudgifter under de respektive konti.  

 De af CF-korpset afholdte udgifter ved udbetaling af erstatninger afholdes i  

 de enkelte afdelingers regnskab under konto 71.
VII.
BLANKETTER.
 Man vedlægger en blok rekvisitionsbeviser (51 stk.). Yderligere beviser  

 vil kunne rekvireres herfra.
P.
D.
V.
 SCHULTZ.
 /Horsten.
