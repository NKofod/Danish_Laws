Fremsat den 3. marts 2021 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om udvisning af flere kriminelle udlændinge Folketinget pålægger regeringen inden udgangen af indeværende folketingssamling at have gennemført love, der sikrer, at flere kriminelle udlændinge udvises.
Bemærkninger til forslaget Begrundelse Socialdemokratiet offentliggjorde i 2018 sit udlændingepolitiske udspil »Retfærdig og realistisk  en udlændingepolitik der samler Danmark«.
Udspillet skulle vise, at det var et nyt Socialdemokrati, der stillede sig et andet sted på den udlændingepolitiske dagsorden end der, hvor det parti, der havde tabt det foregående valg, stod.
Men det kræver mere end vinduesstaffage og paroler at sætte en ny kurs.
Det kræver handling  en villighed til at gå den vej, man prædiker.
Her har Socialdemokratiet til stor skuffelse for forslagsstillerne ikke leveret.
De gode intentioner i udspillet er for langt hovedpartens vedkommende ikke omsat til handling og konkrete initiativer.
Det virker, som om regeringen har behov for et kærligt skub i den rigtige retning.
Det vil forslagsstillerne gerne være behjælpelige med.
Socialdemokratiets udlændingeudspil I »Retfærdig og realistisk  en udlændingepolitik der samler Danmark« skriver Socialdemokratiet:
»For Socialdemokratiet er et stærkt internationalt samarbejde helt afgørende for at skabe en bedre verden.
Ikke mindst for et lille land er det vigtigt, at der gælder de samme grundlæggende principper og spilleregler i hele verden.
Derfor er menneskerettighederne både rigtige og vigtige.
Dem skal vi holde fast i og søge at udbrede i resten af verden.
 Det ændrer ikke ved, at det for Danmark er uholdbart, at der er eksempler på, at kriminelle udlændinge ikke kan udvises, eller at straffede EU-borgere ikke kan sendes til afsoning i deres eget hjemland.
Flere kriminelle udlændinge skal udvises af Danmark - At Danmark i regi af Europarådet udfordrer Den Europæiske Menneskerettighedsdomstols fortolkning af den europæiske menneskerettighedskonvention.
- At danske domstole udnytter den fleksibilitet, som Den Europæiske Menneskerettighedsdomstol i den seneste tid har åbnet op for.
Det vil kunne medføre flere    udvisninger af kriminelle udlændinge.
 - At kriminelle handlinger hurtigere og tidligere medfører udvisning, og at der tages et opgør med de betingede udvisninger.
- At flere lande  særligt i EU  tager imod deres egne statsborgere til afsoning i hjemlandet.
For ikke-EU-lande kan det ske ved at bruge såkaldte diplomatiske forsikringer, hvor Danmark sag for sag aftaler med det pågældende land hvilke vilkår, der skal overholdes i forbindelse med udleveringen«.
 (»Retfærdig og realistisk  en udlændingepolitik der samler Danmark«, Den nye frihedskamp, 2018, afsnit 8, side 39).
Regeringen leverer ikke Det står ikke til diskussion, at kriminelle udlændinge skal udvises.
Forslagsstillerne skal gladelig hjælpe regeringen med forslag til, hvordan denne målsætning kan realiseres.
Det skal simpelthen være nemmere at udvise kriminelle udlændinge.
Men regeringen har ikke gjort det nemmere at udvise kriminelle.
Al erfaring viser, at truslen om udvisning er noget af det mest frygtede blandt udenlandske kriminelle.
Derfor er det vigtigt at vise udlændinge med ophold i Danmark, at kriminalitet ikke tolereres, hvis de fortsat ønsker at opholde sig i Danmark.
Det handler ikke kun om at forebygge kriminalitet.
Det handler om befolkningens retsfølelse.
Forslagsstillerne opfordrer derfor regeringen til at lægge sine forslag på bordet nu og opfordrer Folketinget til at pålægge regeringen inden udgangen af indeværende folketingssamling at have gennemført love, der sikrer, at flere kriminelle udlændinge udvises.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvisning af flere kriminelle udlændinge.
(Beslutningsforslag nr.
B 191) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
