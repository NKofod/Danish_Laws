 Cirkulære om behandlingen af 15-17  

 årige, der anbringes i Kriminalforsorgens anstalter og  

 arresthusene.
 (Til Kriminalforsorgens anstalter, arresthusene og  

 politiet).
 I.
 Varetægtsarrestanter.
 § 1. 15-17 årige varetægtsarrestanter, der ikke kan  

 anbringes i varetægtssurrogat, anbringes som udgangspunkt i arresthus  

 (Københavns Fængsler) så vidt muligt i nærheden af  

 det sted, hvor den pågældende har sin bopæl eller anden  

 personlig tilknytning.
 Stk. 2. Det skal i den enkelte sag ud fra de foreliggende  

 oplysninger, herunder den aktuelle belægssammensætning og  

 mulighederne for at iværksætte særlige  

 behandlingsprogrammer, jf. § 13, overvejes, om placering i stedet skal  

 ske i et andet arresthus.
 Stk. 3. Reglen i stk. 1 finder tilsvarende anvendelse for  

 så vidt angår unge, for hvem anholdelsen er opretholdt i henhold  

 til retsplejelovens § 760, stk. 4.
 Stk. 4. Overførsel i medfør af retsplejelovens  

 § 777 kan ske til åben anstalt, jf. § 6, Statsfængslet  

 i Ringe, Anstalten ved Herstedvester eller til hospital mv., jf.  

 straffelovens §§ 68 og 69.
 Stk. 5. Spørgsmål om overførsel i  

 medfør af stk. 4 forelægges for direktoratet.
 § 2. I den enkelte institution placeres de 15-17  

 årige efter en konkret vurdering på den afdeling, hvor hensynet  

 til at beskytte den unge mod uheldig påvirkning fra medindsatte bedst  

 tilgodeses.
 Stk. 2. 15-17 årige må ikke uden direktoratets  

 samtykke dele opholdsrum med indsatte over 17 år.
 Stk.3. Institutionens personale skal løbende overveje, om  

 der er indsatte, som den 15-17 årige kan have fællesskab med.
 Stk. 4. Når der tillades fællesskab, hvor  

 personalet er til stede, påhviler det personalet at være  

 særlig opmærksom på, at den 15-17 årige ikke  

 udsættes for uheldig påvirkning.
 Stk. 5. 15-17 årige kan tillades fællesskab med  

 indsatte over 17 år uden personalets tilstedeværelse, hvis det er  

 i overensstemmelse med den unges tarv, og der efter en konkret vurdering ikke  

 antages at foreligge risiko for, at den unge udsættes for uheldig  

 påvirkning.
Stk. 6. Når fællesskab tillades i henhold til  

 stk. 5, skal der gøres notat om, med hvem det er tilladt (navn),  

 fra hvilket tidspunkt, og hvornår tilladelsen er ophørt (dato).  

 Der skal endvidere anføres begrundelse for, at fællesskabet  

 skønnes at være i overensstemmelse med den unges tarv.
Notatet  

 foretages på særlige rapportblanketter, der rekvireres fra  

 Statsfængslet i Nyborg (DfK 40).
§ 3. Hvis der ikke er mulighed for at tillade den  

 15-17 årige fællesskab, skal sagen forelægges for  

 institutionens leder, som skal overveje muligheden for at overføre den  

 unge til en institution, hvor der er mulighed for fællesskab.
Hvis der  

 ikke er mulighed for en sådan overførsel, skal sagen  

 forelægges for direktoratet.
 II.
 Personer, der er idømt frihedsstraf eller  

 forvaring.
 § 4. 15-17 årige, der skal udstå fængsels-  

 eller hæftestraf eller forvaring, skal anmeldes til direktoratet, der  

 træffer afgørelse om anbringelsessted.
 § 5. 15-17 årige, der er idømt  

 fængsel eller hæfte, skal i videst muligt omfang overføres  

 til egnet hjem eller institution til særlig pleje eller forsorg, jf.  

 Straffelovens § 49, stk. 2.
 § 6. Ved anbringelse i åben anstalt skal den  

 pågældende som udgangspunkt anbringes i overensstemmelse med  

 retningslinierne i Direktoratet for Kriminalforsorgens cirkulære af 29.  

 august 1983 om anbringelse af personer, der er idømt frihedsstraf  

 eller forvaring og om overførsel af indsatte mellem Kriminalforsorgens  

 institutioner.
 Stk. 2. Domfældte 15-17 årige fra  

 Storkøbenhavn (politikredsene 1-8) anbringes dog så vidt muligt  

 i den institution, der er nærmest deres hjemsted.
 Stk. 3. De nævnte retningslinier kan fraviges, hvis det  

 skønnes velbegrundet ud fra en konkret vurdering af den indsattes  

 forhold og af vedkommende institutions karakter og aktuelle  

 belægssammensætning.
 § 7. Anbringelse i lukket institution sker i  

 Statsfængslet i Ringe eller i arresthus (Københavns  

 Fængsler).
 Stk. 2. Forvaringsdømte kan dog anbringes i Anstalten  

 ved Herstedvester.
 § 8. Overførsel under strafudståelsen  

 kan ske mellem de i §§ 6 og 7 nævnte institutioner i henhold til  

 Direktoratet for Kriminalforsorgens cirkulære af 29. august 1983 om  

 anbringelse af personer, der er idømt frihedsstraf eller forvaring og  

 om overførsel af indsatte mellem Kriminalforsorgens  

 institutioner.
 Stk. 2. Direktoratet skal orienteres om overførsel i  

 henhold til stk. 1.
 § 9. For domfældte 15-17 årige anbragt  

 i arresthus (Københavns Fængsler) eller Anstalten ved  

 Herstedvester finder §§ 2 og 3 tilsvarende anvendelse.
 § 10. I de åbne anstalter placeres 15-17  

 årige efter en konkret vurdering på en afdeling, hvor  

 fællesskab med de øvrige indsatte er i overensstemmelse med den  

 pågældendes tarv, og hvor hensynet til at beskytte den unge mod  

 uheldig påvirkning bedst tilgodeses.
 Stk. 2. Der foretages notat om valg af afdeling og om de  

 overvejelser, der ligger til grund for beslutningen.
 Stk. 3. Institutionen er forpligtet til at føre et  

 særligt tilsyn med de 15-17 årige og herunder være  

 opmærksom på, at de pågældende ikke udsættes  

 for uheldig påvirkning fra medindsatte.
 Stk. 4. Institutionen skal mindst hver 14. dag drøfte  

 den indsattes forhold og vurdere, om der er grundlag for at foretage  

 ændringer med hensyn til placering og gennemførelse af  

 straffuldbyrdelsen i øvrigt.
 Stk. 5. 15-17 årige må ikke uden direktoratets  

 samtykke dele opholdsrum med indsatte over 17 år.
 § 11. Direktoratet kan tillade frigang og  

 udstationering i henhold til kapitel II i Direktoratet for Kriminalforsorgens  

 cirkulære af 18. marts 1986 om udgang til indsatte, selv om de  

 tidsmæssige betingelser herfor ikke er opfyldt.
 § 12. Institutionen skal overveje, om den indsatte  

 kan løslades på prøve efter straffelovens § 38,  

 stk. 2. Indstilling herom skal forelægges Justitsministeriet,  

 Direktoratet for Kriminalforsorgen, medmindre institutionen finder  

 løsladelse i medfør af denne bestemmelse klart  

 utilrådelig.
 III.
 Fællesregler.
 § 13. Institutioner, der modtager en 15-17 årig  

 varetægtsarrestant eller domfældt, skal snarest muligt med  

 udgangspunkt i den unges motivation og samlede forudsætninger etablere  

 et særligt behandlingsprogram for eksempel i form af undervisnings-  

 eller aktiveringstilbud for den pågældende.
 Stk. 2. Ansøgning om dækning af eventuelle  

 merudgifter til gennemførelse af undervisnings- og  

 behandlingsprogrammer indsendes til direktoratet (Undervisningskontoret).
 § 14. Af helbredsmæssige grunde kan 15-17  

 årige varetægtsarrestanter og domfældte anbringes i eller  

 overføres til Anstalten ved Herstedvester, Vestre Hospital under  

 Københavns Fængsler eller hospital uden for  

 Kriminalforsorgen.
 Stk. 2. Ved anbringelse i henhold til stk. 1 i en af  

 Kriminalforsorgens institutioner finder §§ 2 og 3 tilsvarende  

 anvendelse.
 § 15. Sager i henhold til § 1, stk. 4,  

 og §§ 4-7 skal fremmes mest muligt.
 § 16. Med de ovenfor beskrevne fravigelser  

 behandles 15-17 årige i øvrigt efter følgende  

 regler:
 1)	Varetægtsarrestanter:
Justitsministeriets bekendtgørelse af 12. september 1978 om  

 ophold i varetægtsfængsel med tilhørende  

 cirkulærer, 2)	Personer, der skal udstå fængsels- eller  

 hæftestraf:
Justitsministeriets bekendtgørelse af 21. juni 1973 om  

 fuldbyrdelse af frihedsstraf med tilhørende cirkulærer, 3)	Personer, der er idømt forvaring:
 Justitsministeriets bekendtgørelse af 21. juni 1973 om  

 behandlingen af personer, der anbringes i forvaring, med tilhørende  

 cirkulærer.
 IV.
 Ikrafttræden.
 § 17. Cirkulæret træder i kraft den 15. januar 1999.  

 Samtidig ophæves direktoratets cirkulære af 8. oktober 1991 om  

 behandlingen af 15-17 årige, der anbringes i Kriminalforsorgens  

 anstalter og arresthusene.
 Stk. 2. Indsatte 15-17 årige, der ved cirkulærets  

 ikrafttræden opholder sig på de særlige afdelinger i  

 Blegdamsvejens Fængsel under Københavns Fængsler og i  

 Statsfængslet på Søbysøgård, kan, hvis de  

 ønsker dette, fortsætte opholdet i institutionen, såfremt  

 det skønnes formålstjenligt.
