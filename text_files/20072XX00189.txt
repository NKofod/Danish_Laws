Skriftlig fremsættelse (28. marts 2008) Undervisningsministeren (Bertel Haarder):
Forslag til lov om pædagogikum i de gymnasiale uddannelser (Lovforslag nr.
L 143).
 En pædagogikumkandidat ansættes i en fast stilling.
Ansættelsen er dog betinget af, at pædagogikum efterfølgende bestås.
Kun de lærere, der ansættes, får således mulighed for pædagogikum.
Antallet af pædagogikumkandidater styres derved af skolernes faktiske behov for lærere.
  Pædagogikum er en vekseluddannelse med vægt på samspil mellem teori og praksis.
  Pædagogikum tilrettelægges over ét år og skal normalt gennemføres inden for ansættelsens første år.
  Pædagogikum består af teoretisk pædagogikum (1/3 årsværk), praktisk pædagogikum (1/3 årsværk) og undervisning i egne klasser (1/3 årsværk).
 Praktisk pædagogikum gennemføres på ansættelsesskolen.
Praktisk pædagogikum består primært af undervisning under vejledning i praktikvejlederes klasser.
  Undervisningsministeriet beskikker tilsynsførende til hver kandidat, der overværer kandidatens undervisning samt afgør sammen med den lokale kursusleder, om kandidaten skal bestå praktisk pædagogikum.
 Teoretisk pædagogikum gennemføres ved et universitet eller i særlige tilfælde ved en professionshøjskole.
Det konkrete indhold i teoretisk pædagogikum fastlægges i en studieordning af det eller de universiteter, der godkendes til at udbyde teoretisk pædagogikum.
Studieordningen skal godkendes af Undervisningsministeriet.
 Hovedparten af teoretisk pædagogikum vil være fælles for alle lærere, men dele af undervisningen skal afspejle de gymnasiale uddannelsers forskellige profiler.
Teoretisk pædagogikum afsluttes med en prøve, der skal bestås.
  Kandidaten opnår undervisningskompetence, når både praktisk og teoretisk pædagogikum er bestået.
  Skolens leder har mulighed for at give merit for pædagogiske og teoretiske kvalifikationer, som ligeværdigt kan erstatte dele eller hele pædagogikumuddannelsen.
