Klager søgte ved 2 breve om ændring af støttetildelingen til satsen  

 for udeboende.
Styrelsen for Statens Uddannelsesstøtte kunne ikke se, at den  

 havde modtaget brevene.
Da klager ikke kunne bevise, at han havde indsendt de  

 2 breve, kunne han ikke stilles, som om han rettidigt havde indsendt en  

 ændringsansøgning Ankenævnets brev af 8. september 1989:
 I et brev af 21. marts 1989 har De klaget over, at Styrelsen for Statens  

 Uddannelsesstøtte i brev af 23. februar 1989 har meddelt Dem, at man ikke kan  

 se, at man har modtaget Deres brev fra april 1988, hvor De anførte, at De i  

 støtteåret 1987/88 er berettiget til at modtage støtte som udeboende.  

 Styrelsen kan heller ikke se at have modtaget kopi af skøde mv., som De  

 indsendte i august 1988. Styrelsen kan på denne baggrund ikke behandle Deres  

 anmodning om en regulering af tildelingen for støtteåret 1987/88. Styrelsen  

 oplyser, at en ansøgning om ændring af tildelt støtte for støtteåret 1987/88  

 skulle have været indleveret til uddannelsesinstitutionen senest den 1. juni  

 1988 for at kunne behandles.
De anfører i Deres klage, at De siden den 15. marts 1987 har haft halvpart  

 i ejerlejlighed med en månedlig udgift på 2.900 kr.
I begyndelsen af april  

 1988 fremsendte De til styrelsen dokumentation for dette ejerforhold i form  

 af kopi af skøde samt kopi af udgiftskvitteringer.
De hørte intet fra  

 styrelsen.
De henvendte Dem til styrelsen igen i august 1988 i forbindelse  

 med indtægtskontrollen, hvor De endnu engang vedlagde kopier af skøde og  

 udgiftskvitteringer.
De har således til styrelsen fremsendt private papirer,  

 som ingen ved, hvor er.
De har af styrelsens sagsbehandler fået at vide, at  

 sagen kan beskrives som påstand mod påstand.
De opgør det beløb, De har til  

 gode, til 9.220 kr.
SU-styrelsen har i brev af 6. juni 1989 i anledning af Deres klage afgivet  

 en udtalelse, som De har fået tilsendt i kopi.
Styrelsen udtaler, at den, som  

 anført i brevet til Dem den 23. februar 1989, ikke kan se at have modtaget en  

 ændringsansøgning og derfor heller ikke har haft mulighed for at vurdere, om  

 De i støtteåret 1987/88 var berettiget til at modtage støtte som udeboende.  

 Styrelsen fastholder på denne baggrund, at den ikke kan ændre  

 støttetildelingen.
 De har i et brev modtaget 16. juni 1989 kommenteret styrelsens udtalelse  

 og henholdt Dem til afsnit 1 i brevet af 21. marts 1989.
Ankenævnet kan henvise til § 22, stk. 1, i Undervisningsministeriets  

 bekendtgørelse nr. 159 af 31. marts 1987 om uddannelsesstøtte, hvoraf det  

 fremgår, at en uddannelsessøgende i løbet af støtteåret kan søge om ændring  

 af tildelt støtte.
Ansøgning afleveres på særligt skema til  

 uddannelsesinstitutionen senest den 1. juni i støtteåret.
 Nævnet finder, at da De ikke kan bevise, at De har indsendt de 2 breve,  

 som styrelsen angiver ikke at have modtaget, kan De ikke stilles, som om De  

 rettidigt havde indsendt en ændringsansøgning.
Nævnet bemærker i øvrigt, at det fremgår af bekendtgørelsens § 14, stk. 1,  

 at en uddannelsessøgende er hjemmeboende, når vedkommende i folkeregistret  

 står tilmeldt den ene eller begge forældres adresse.
Det kan derfor ikke ud  

 fra de foreliggende oplysninger afgøres, om De ville have været berettiget  

 til støtte som udeboende.
 Nævnet finder således, at der ikke er tilstrækkeligt grundlag for at ændre  

 støttetildelingen for 1987/88, og nævnet kan tiltræde styrelsens afgørelse af  

 23. februar 1989.
