(Til de skattelignende myndigheder) Pensionsbeskatningsloven er senest ændret ved lov nr. 540 af 28. december  

 1979 om ændring af pensionsbeskatningsloven (Om Lønmodtagernes Dyrtidsfond og  

 forhøjelse af afgiftssatserne) og lov nr. 112 af 27. marts 1980, der knytter  

 sig hertil.
Pensionsbeskatningsloven er senest udsendt som lovbekendtgørelse nr. 444  

 af 19. oktober 1979. Der vil senere blive udsendt en ny lovbekendtgørelse,  

 der indeholder de ved ændringslovene af 28. december 1979 og 27. marts 1980  

 stedfundne ændringer.
Der er i tilknytning til ændringslovene udstedt  

 bekendtgørelse nr. 113 af 27. marts 1980.
 Nærværende cirkulære drejer sig om den ved de to ændringslove gennemførte  

 forhøjelse af afgiftssatserne.
I Afgiftsreglerne ved normalt udløb af en kapitalforsikring eller opsparing  

 i pensionsøjemed 1. Den afgift, der efter lovens § 25 skal betales ved  

 normalt udløb af en kapitalpensionsordning, det vil sige ved udbetaling enten  

 efter opnået pensionsalder eller ved tidligere indtruffen invaliditet eller  

 død, er forhøjet fra 25 pct. til 40 pct. med virkning, når afgiftspligt  

 indtræder den 1. januar 1980 eller senere.
For ordninger, som er oprettet før 1. januar 1980, er der fastsat visse  

 overgangsregler.
I henhold til lovens § 26A, stk. 1, skal 40 pct. afgift kun betales af den del af  

 udbetalingen, der hidrører fra indbetalinger, der forfaldt efter 31. december  

 1979 og vedrører tiden efter denne dag.
Som indbetaling betragtes i denne  

 forbindelse også rentetilskrivninger m.v. efter 31. december 1979 vedrørende  

 beløb, som er opsamlet i ordningen før 1. januar 1980, således at der ved  

 udbetalingen til sin tid skal betales 40 pct. i afgift også af beløb, der  

 hidrører fra disse rentetilskrivninger m.v.
Af den øvrige del af udbetalingen  

 skal der betales afgift efter de hidtil gældende regler.
Til brug ved afgørelsen af, hvilket beløb der skal svares afgift af efter  

 de hidtil gældende regler og hvilke beløb der skal betales 40 pct. i afgift  

 af, foretager pengeinstitutter og forsikringsselskaber m.v. en opgørelse over  

 ordningernes værdi pr. 31. december 1979. I bekendtgørelsens § 1 er der givet  

 nærmere regler om, hvorledes denne opgørelse skal foretages.
Af ordningens  

 værdi pr. 31. december 1979 skal afgiften berigtiges efter de hidtil gældende  

 regler, medens der af forskellen mellem udbetalingen og den nævnte værdi pr.  

 31. december 1979 skal betales 40 pct. i afgift.
Af det pr. 31. december 1979 opgjorte beløb udgør afgiften som hovedregel  

 25 pct.
Hvis ordningen er oprettet før 1. januar 1972, er overgangsreglerne i  

 lovens § 27 dog fortsat gældende.
Dette medfører blandt andet, at der ved  

 afgiftsberegningen skal ses bort fra arbejdstagerens egne indbetalinger før  

 1. januar 1972 og renter m.v. heraf indtil 31. december 1979.  

 Rentetilskrivninger efter 31. december 1979 vedrørende arbejdstagerens egne  

 bidrag fragår i det beløb, hvoraf der skal beregnes 40 pct. i afgift, jfr.  

 nedenfor under 2. For ordninger oprettet før 1958 medfører reglerne i lovens  

 § 27 endvidere, at der kun skal svares afgift (med 25 pct.) af eventuelle  

 forhøjelser af indbetalingerne i tiden 1. januar 1972 til 31. december 1979.  

 Den ved lov nr. 540 af 28. december 1979 foretagne ændring af lovens § 27,  

 stk. 1, nr. 2 og 4, er rent redaktionel.
Overgangsreglen i lovens § 27, stk.  

 2, om afgiftsberegningen i tilfælde, hvor der efter lovens § 41 er sket  

 overførsel af kapitalpensionsmidler fra en før 1. januar 1972 oprettet  

 ordning til en efter denne dato oprettet ordning, gælder også ved overførsel  

 til en ordning oprettet efter 31. december 1979. Ved en tilsvarende  

 overførsel af midler fra en ordning, der er oprettet i tiden 1. januar 1972  

 til 31. december 1979, finder de hidtil gældende regler anvendelse på den del  

 af udbetalingen, der svarer til de overførte midlers værdi pr. 31. december  

 1979, således at afgiften heraf udgør 25 pct.
 2. For ordninger oprettet før 1. januar 1980 er det  

 som ovenfor nævnt hovedreglen, at der skal betales 40 pct. i afgift af den  

 del af udbetalingen, der hidrører fra indbetalinger efter 31. december 1979  

 og fra rentetilskrivninger m.v. vedrørende de før 1. januar 1980 opsamlede  

 midler, medens den øvrige del skal afgiftsberigtiges efter de hidtil gældende  

 regler.
I lovens § 26A, stk. 4, er der gjort en undtagelse fra disse regler for  

 personer, som den 1. januar 1980 var fyldt 60 år eller havde opnået en lavere  

 pensionsalder, der er godkendt af ligningsrådet, eller som den nævnte dato  

 opfyldte betingelserne i lovens § 25, nr. 2, for at få pensionskapitalen  

 udbetalt på grund af indtruffen invaliditet.
Disse personer skal svare afgift  

 efter de hidtil gældende regler ikke blot af beløb, der hidrører fra  

 indbetalinger før 1. januar 1980, men også af beløb, der hidrører fra  

 rentetilskrivninger m.v. efter 31. december 1979 vedrørende de tidligere  

 indbetalinger.
I disse tilfælde skal 40 pct. afgift kun betales af beløb, der  

 hidrører fra indbetalinger efter 31. december 1979. Af hensyn hertil er det i  

 bekendtgørelsen af 27. marts 1980 pålagt pengeinstitutter m.v., der har  

 indgået aftale om opsparing i pensionsøjemed, at oprette en ny konto  

 vedrørende de pågældende ordninger, således at indbetalinger efter 31.  

 december 1979 og rentetilskrivninger m.v. vedrørende disse beløb indgår på  

 den nye konto, medens den gamle konto tilskrives renter m.v. af de før 1.  

 januar 1980 indbetalte beløb.
Forsikringsselskaber, der har indgået aftale om  

 kapitalforsikring i pensionsøjemed, skal senest ved afgiftspligtens indtræden  

 foretage en tilsvarende fordeling af forsikringens værdi.
Det er en  

 betingelse for anvendelsen af lovens § 26A, stk. 4, at den pågældende er  

 fyldt 60 år m.v. senest den 31. december 1979.
 I lovens § 26A, stk. 1, er der endvidere gjort en undtagelse fra 40 pct.  

 afgiften i tilfælde, hvor en arbejdstager selv har foretaget indbetalinger  

 til ordningen før 1. januar 1972. I disse tilfælde skal der ved beregningen  

 af 40 pct. afgiften bortses fra rentetilvækst m.v. efter 31. december 1979  

 vedrørende beløb, der hidrører fra arbejdstagerens egne indbetalinger før 1.  

 januar 1972.
3. Når indbetalingerne til en kapitalpensionsordning  

 tilvejebringes ved en reduktion af arbejdstagerens løn, vil en aftale mellem  

 arbejdsgiveren og arbejdstageren om, at indbetalingerne skal ophøre eller  

 nedsættes, kunne få konsekvenser for ordningens skattemæssige gyldighed.
Det samme gælder i visse tilfælde ved ophævelse  

 af ordningen, jfr. pkt. 47, stk. 2, og pkt. 60 i skattedepartementets  

 cirkulære nr. 34 af 22. februar 1973. I anledning af den stedfundne  

 forhøjelse af afgiftssatserne har skattedepartementet i skrivelse af 15.  

 februar 1980 meddelt forsikringsselskabernes, pengeinstitutternes og  

 pensionskassernes organisationer, at man ikke vil tillægge en sådan ændring  

 af bidragsbetalingen denne virkning, såfremt ændringen aftales i tilslutning  

 til ændringslovens ikrafttræden.
En ændring af bidragsbetalingen, der først  

 finder sted efter udgangen af 1980, vil dog ikke kunne begrundes med  

 afgiftsforhøjelsen.
II Afgiftsreglerne ved ophævelse m.v. af en pensionsordning i utide Den afgift, der skal betales, når en pensionsordning ophæves m.v. i utide,  

 jfr. lovens §§ 28-31 og § 42, stk. 2, er tilsvarende forhøjet fra 35 pct. til  

 40 pct. med virkning, når afgiftspligt indtræder den 1. januar 1980 eller  

 senere.
For ordninger oprettet før 1. januar 1980 er der fastsat overgangsregler i  

 lovens § 33A.
Efter bestemmelserne heri skal der principielt betales afgift  

 med 40 pct. af samme beløb som nævnt i lovens § 26A, det vil sige af den del  

 af udbetalingen m.v., der hidrører fra indbetalinger efter 31. december 1979  

 og fra rentetilvækst m.v. efter 31. december 1979 vedrørende de før 1. januar  

 1980 opsamlede beløb.
Af den øvrige del af udbetalingen udgør afgiften 35  

 pct.
Når der indtræder afgiftspligt ved ophævelse m.v. af en pensionsordning,  

 skal forsikringsselskabet, pensionskassen m.v. foretage en opgørelse af  

 ordningens værdi pr. 31. december 1979 på tilsvarende måde som nævnt ovenfor  

 under I, pkt. 1. Af det således opgjorte beløb betales afgift efter de hidtil  

 gældende regler.
 Hvis ordningen er oprettet før 1. januar 1972, finder reglerne i lovens §  

 34 fortsat anvendelse på den del af det opgjorte beløb, der vedrører  

 indbetalinger før 1. januar 1972. Afgiften af denne del udgør 25 pct., af  

 opsparing i pensionsøjemed dog 35 pct.
 Fra bestemmelsen om, at der skal betales 40 i afgift af rentetilvækst m.v.  

 vedrørende beløb, der forfaldt før 1. januar 1980, er der gjort nogle  

 undtagelser i lovens § 33A, 3. og 4. pkt.
 I henhold hertil skal der ved beregningen af 40 pct. afgiften ved  

 kapitalforsikring i pensionsøjemed bortses fra forøgelse af præmiereserve  

 m.v. vedrørende arbejdstagerens egne indbetalinger før 1. januar 1972, jfr.  

 lovens § 34, stk. 3. Ved beregningen af 40 pct. afgiften for  

 pensionsordninger med løbende udbetalinger og for rateforsikringer i  

 pensionsøjemed skal der på tilsvarende måde bortses fra forøgelse af  

 præmiereserve m.v. vedrørende indbetalinger til ordningen før (normalt) 1.  

 januar 1954, jfr. lovens § 34, stk. 2.
I lovens § 33A, 5. pkt., er der endelig givet en særregel for  

 pensionskasser.
Den går ud på, at værdien pr. 31. december 1979 af ordninger  

 i pensionskasser ved den ovennævnte opgørelse kan ansættes til værdien af den  

 udtrædelsesgodtgørelse, som medlemmet efter pensionskassens vedtægter ville  

 have krav på ved udtræden pr. 31. december 1979, i stedet for at ansættes til  

 værdien af præmiereserven på dette tidspunkt.
Begrundelsen for denne regel  

 er, at udtrædelsesgodtgørelsen pr. 31. december 1979 i nogle pensionskasser  

 ville udgøre et væsentligt større beløb end beregnet præmiereserve.
Det er  

 endvidere hensigten, at der ved anvendelsen af reglen skal regnes med den  

 fulde udtrædelsesgodtgørelse pr. 31. december 1979 i tilfælde, hvor den  

 pågældende ved udtrædelsen havde opnået ret til den fulde  

 udtrædelsesgodtgørelse, men endnu ikke pr. 31. december 1979 havde været  

 medlem i den foreskrevne tid.
 Hvis der efter 31. december 1979 er indtrådt afgiftspligt for en ordning,  

 der er oprettet i tiden 1. januar 1972 til 31. december 1979, og udbetalingen  

 eller dispositionen m.v. kun vedrører en del af ordningen, anses udbetalingen  

 m.v. for fortrinsvis at hidrøre fra de senest foretagne indbetalinger til  

 ordningen.
III Afgiftsberegningen ved ophævelse m.v. af en pensionsordning med løbende  

 udbetalinger, en rateforsikring i pensionsøjemed eller en indeksordning, der  

 er oprettet før 1. januar 1980, efter at udbetalingerne er begyndt Hvis der efter lovens §§ 29-31 indtræder afgiftspligt for en af de  

 ovennævnte ordninger, efter at udbetalingerne i henhold til kontrakten er  

 påbegyndt, er det i bekendtgørelsen af 27. marts 1980, § 4 bestemt, at de  

 stedfundne udbetalinger skal anses for fortrinsvis at hidrøre fra de senest  

 foretagne indbetalinger (rentetilskrivninger) til ordningen.
Dette gælder,  

 uanset om udbetalingerne er begyndt før eller efter 31. december 1979.  

 Bestemmelsen tager sigte på opgørelsen af de beløb, hvoraf der efter lovens  

 §§ 33A og 34 skal svares afgift med henholdsvis 40 pct., 35 pct. og 25 pct.  

 Ved bekendtgørelsens § 5, stk. 2, er den tidligere bestemmelse i § 18 i  

 finansministeriets bekendtgørelse nr. 496 af 12. november 1971 om  

 forholdsmæssig hævning af udbetalinger fra indekskonti samtidig ophævet.
IV Tillægsskat Bestemmelserne i lovens § 48, stk. 2, om beregning af tillægsskat er ved  

 loven af 28. december 1979 tilpasset efter de nye afgiftsregler.
Der skal  

 herefter beregnes tillægsskat både af det beløb, hvoraf afgiften nu udgør 40  

 pct., og af det beløb, hvoraf der efter de hidtil gældende regler skal  

 beregnes 35 pct.
V Afgiftsblanketter og vejledning Statsskattedirektoratets blanketadministration, postboks 100, 3460  

 Birkerød, har udarbejdet nye afgiftsblanketter og afgiftsvejledning i  

 anledning af de stedfundne ændringer af afgiftsreglerne.
VI Klageadgang Reglerne om klageadgang i lovens § 39 er ændret ved loven af 28. december  

 1979 som følge af de administrative ændringer, der blev gennemført i  

 skattestyrelsesloven.
Afgiftsberegningen kan herefter påklages i første  

 instans til ligningskommissionen i vedkommende bopælskommune.
Over  

 ligningskommissionens afgørelse kan der klages til vedkommende skatteråd og  

 derfra eventuelt videre til landsskatteretten.
VII Lønmodtagernes Dyrtidsfond I henhold til den nye bestemmelse i lovens § 14A skal en række  

 bestemmelser i pensionsbeskatningsloven også finde anvendelse på ordninger,  

 der omfattes af loven om Lønmodtagernes Dyrtidsfond.
Dette medfører blandt  

 andet, at midlerne skal være fritaget for formuebeskatning og renterne for  

 indkomstbeskatning, så længe midlerne er bundet i dyrtidsfonden.
Når  

 udbetalingerne fra fonden påbegyndes, skal der svares 40 pct. i afgift af den  

 del af udbetalingen, der hidrører fra det overskud, som er tilskrevet den  

 pågældende lønmodtagers konto i fonden efter 31. december 1979. Af den øvrige  

 del af udbetalingen udgør afgiften 25 pct.
 Den tidligere bestemmelse i lovens § 14 om ordninger efter § 7, stk. 3, i  

 lov om Arbejdsmarkedets Tillægspension er ophævet, da de pågældende ordninger  

 er udgået.
