Med udgangspunkt i retlige spørgsmål, der alene er omfattet af  

 ankenævnets kompetence, var der ikke grundlag for at kræve erlagte  

 tvangsbøder tilbagebetalt.
Forvaltningsretlige spørgsmål vedr.
 indhold, begrundelse og betydningen af klagefristen.
(Kåre Dullum, Børge Dahl og Niels Larsen) I skrivelse af 20. oktober 1992 har selskabet klaget over Finanstilsynets  

 afgørelse af 21. september 1992 (j.nr. 63181-0004). Efter afgørelsen har  

 Finanstilsynet pålagt hvert medlem af bestyrelsen en ugentlig tvangsbøde på  

 5.000 kr., jf. fondsbørslovens § 45, med virkning fra den 28. september 1992,  

 kl. 12.00, såfremt den i § 20 i bekendtgørelse nr. 418 af 31. maj 1991 om  

 betingelserne for optagelse til officiel notering af værdipapirer på  

 Københavns Fondsbørs omhandlede halvårsrapport for selskabet vedrørende  

 perioden for tiden fra den 1. januar 1992 til den 30. juni 1992 ikke var  

 Fondsbørsen i hænde senest nævnte dato, den 28. september 1992, kl. 12.00.
Det fremgår af sagen, at pålægget er forlænget ugevist med samtidig pålæg  

 af tilsvarende bøder til og med forfaldsdag den 2. november 1992. Fondsbørsen  

 modtog den 5. november 1992 halvårsregnskabet.
Der er i overensstemmelse med  

 pålæggene i alt indbetalt 150.000 kr. i tvangsbøder.
 Selskabets indsigelser vedrører følgende forhold:
1) Ved skrivelse af 31. august 1992 afslog Københavns Fondsbørs i medfør  

 af § 21, stk. 2, i bekendtgørelse nr. 418 af 31. maj 1991 at imødekomme en  

 ansøgning af 28. august 1992 fra selskabet om dispensation fra fristen efter  

 bekendtgørelsens § 21, stk. 1, for indsendelse af halvårsregnskab, der udløb  

 den 31. august 1992. Fondsbørsen gav samtidig klagevejledning efter  

 fondsbørslovens § 43, stk. 1, om at afgørelsen kunne indbringes for  

 Finanstilsynet inden 4 uger.
Da halvårsregnskabet ikke blev indgivet,  

 meddelte Fondsbørsen i skrivelse af 1. september 1992, at man ville anmode  

 Finanstilsynet om at give pålæg om offentliggørelse efter fondsbørslovens §  

 45 og 46. På et møde mellem selskabet og Fondsbørsen, hvorunder det bl.a.  

 blev oplyst, at der forelå halvårsregnskab pr. 30. juni 1992 udarbejdet af en  

 statsautoriseret revisor, fastholdt Fondsbørsen sin afgørelse.
Da  

 halvårsregnskabet fortsat ikke blev indgivet, anmodede Fondsbørsen herefter  

 ved skrivelse af 4. september 1992 Finanstilsynet om at give pålæg efter  

 fondsbørslovens § 46, 2. punktum.
 Selskabet har gjort gældende, at Finanstilsynet har været uberettiget til  

 den 21. september 1992 - og således inden udløbet af den i skrivelse af 31.  

 august 1992 angivne klagefrist på 4 uger - at give pålæg som sket.
2) I skrivelse af 9. september 1992 anmodede Finanstilsynet under  

 henvisning til anmodningen fra Københavns Fondsbørs selskabet om at tilstille  

 Fondsbørsen halvårsrapporten inden den 18. september 1992, kl. 12.00.  

 Tilsynet oplyste samtidig, at man agtede at give selskabet et pålæg under  

 anvendelse af tvangsbøder, såfremt anmodningen ikke blev fulgt.
På et møde,  

 som selskabet begærede den 18. september 1992, og som blev afholdt samme dag  

 med deltagelse af selskabet, Finanstilsynet og repræsentanter fra  

 Fondsbørsen, henholdsvis ved skrivelse af 18. september 1992 fra Københavns  

 Fondsbørs, fastholdt Fondsbørsen sit standpunkt.
I den påklagede afgørelse af  

 21. september 1992 gav Finanstilsynet herefter pålægget med indhold som  

 angivet foran.
I skrivelsen meddelte Finanstilsynet ankevejledning om, at  

 afgørelsen for så vidt angik retlige spørgsmål kunne indbringes for  

 Industriministeriets Erhvervsankenævn inden 4 uger fra modtagelsen af  

 skrivelsen, jf. fondsbørslovens § 43. Ved skrivelse af 28. september 1992  

 anmodede selskabet om en begrundelse for Finanstilsynets afgørelse af 21.  

 september 1992 og orienterede samtidig om, at man havde besluttet at anke  

 afgørelsen af 21. september inden klagefristens udløb, samt om at man herved  

 anså kravet om dagbøder for bortfaldet.
Ved skrivelse af 30. september 1992  

 meddelte Finanstilsynet selskabet bl.a., at man var enig med Københavns  

 Fondsbørs i, at der ikke forelå et sådant særligt tilfælde, der er behørigt  

 begrundet, som omtalt i grundlaget for at give dispensation efter § 21, stk.  

 2, i bekendtgørelse nr. 418 af 31. maj 1991 og tilsluttede sig som grundlag  

 for tilsynets afgørelse også de specifikke synspunkter, som Fondsbørsen havde  

 anført.
Finanstilsynet henviste endvidere til § 6 i lov om  

 Industriministeriets Erhvervsankenævn, hvorefter en klage ikke har opsættende  

 virkning, med mindre ankenævnet træffer beslutning om det.
Som anført foran  

 påklagede selskabet Finanstilsynets afgørelse til Industriministeriets  

 Erhvervsankenævn den 20. oktober 1992.
 2(a) Selskabet har påstået, at Finanstilsynet har været uberettiget til at  

 fastholde pålægget, herunder kravet om tvangsbøder, uanset at fristen for  

 indgivelse af klage til Industriministeriets Erhvervsankenævn ikke var  

 udløbet.
2(b) Selskabet har gjort gældende, at Finanstilsynet i strid med  

 almindelige forvaltningsretlige principper har undladt at tage behørigt  

 hensyn til selskabets synspunkter.
Selskabet har herved særlig peget på, at  

 det er bestyrelsens pligt at skønne, hvad der i en given situation tjener  

 selskabets interesser, og at der i en krisesituation, som den der forelå, fra  

 offentlige myndigheders side må tillægges bestyrelsens skøn afgørende  

 betydning.
Aktieselskabslovens § 54, stk. 3, om bestyrelsens pligter har  

 forrang fremfor fondsbørsloven, der indeholder dispensationsadgang.
 2(c) Selskabet har gjort gældende, at Finanstilsynets pålæg af 21.  

 september 1992 er forvaltningsretligt mangelfuldt, fordi pålægget først  

 efterfølgende er begrundet i Finanstilsynets skrivelse af 30. september 1992.
 2(d) Endelig har selskabet gjort gældende, at sagen om dispensation er  

 behandlet på et fejlagtigt retligt grundlag, idet hjemmelen ikke er § 21,  

 stk. 2, i bekendtgørelse nr. 418 af 31. maj 1991, men rettelig § 41 i  

 »Oplysningsforpligtelser for udstedere af børsnoterede  

 værdipapirer«.
 3) Som konsekvens af de påpegede forhold har selskabet henvist til, at  

 pålægget efterfølgende bør ophæves, således at de erlagte tvangsbøder  

 tilbagebetales.
 Som grundlag for ankenævnets afgørelse har foreligget redegørelse af 8.  

 januar 1993 og skrivelse af 11. maj 1993 fra Finanstilsynet til ankenævnet.  

 Materialet har været forelagt for klager, der foruden klagen af 20. oktober  

 1992 har afgivet indlæg i skrivelse af 7. april 1993 og skrivelse af 9. juli  

 1993.
 Ankenævnet udtaler:
 Ad 1) - Finanstilsynet har været uberettiget til at give pålæg af 21.  

 september 1992 inden udløbet af den af Fondsbørsen oplyste klagefrist efter  

 fondsbørslovens § 43, stk. 1.
 Den i fondsbørslovens § 43, stk. 1, fastsatte klagefrist kan hverken efter  

 almindelige forvaltningsretlige regler eller efter fondsbørsloven tillægges  

 opsættende virkning for Fondsbørsens pålæg af 31. august 1992 og er ikke en  

 frist, der knytter sig til eller har betydning for Finanstilsynets beføjelser  

 efter fondsbørslovens § 45.
 Ad 2(a) - Finanstilsynet har været uberettiget til at fastholde  

 afgørelsen af 21. september 1992, uanset at fristen for indgivelse af klage  

 efter fondsbørslovens § 43, stk. 2, til Industriministeriets Erhvervsankenævn  

 ikke var udløbet.
 Det følger direkte af § 6 i lov nr. 858 af 23. december 1987, at en klage  

 - endsige selve klagefristen - ikke har opsættende virkning for  

 Finanstilsynets afgørelse.
 Ad 2(b) Finanstilsynet har ved afgørelsen af 21. september 1992  

 retsstridigt undladt at tage hensyn til selskabets synspunkter.
Efter det oplyste, er der intet grundlag for at antage, at der ikke fuldt  

 ud er givet selskabet mulighed for at fremkomme med de synspunkter, som man  

 har ønsket at gøre gældende, inden den påklagede afgørelse af 21. september  

 1992 blev truffet, eller at disse synspunkter ikke er indgået i  

 Finanstilsynets overvejelser forud for afgørelsen.
Idet der ikke - heller  

 ikke efter det, som selskabet har anført med udgangspunkt i  

 aktieselskabslovens § 54 - ses at foreligge forhold i øvrigt, der kan  

 indebære, at Finanstilsynets afgørelse har været retsstridig - afvises også  

 denne indsigelse.
 Det tilføjes, at en vurdering af selve den afvejning, der er foretaget af  

 Finanstilsynet, ikke er omfattet af Erhvervsankenævnets kompetence efter  

 fondsbørslovens § 43, stk. 2.
Ad 2(c) Finanstilsynets afgørelse af 21. september 1992 lider af en begrundelsesmangel.
Da Finanstilsynet i forbindelse med det i afgørelsen af 21. september 1992  

 indeholdte pålæg af tvangsbøder har valgt at give et selvstændigt pålæg om  

 indsendelse af halvårsregnskab efter fondsbørslovens § 46, burde afgørelsen  

 antagelig, selvom den blev truffet i forlængelse af Fondsbørsens pålæg af 31.  

 august 1992, der var begrundet, have indeholdt begrundelse.
Der er dog intet  

 grundlag for at antage, at forholdet skulle have haft nogen betydning for  

 afgørelsens gyldighed, herunder når henses til at Finanstilsynet efter  

 selskabets anmodning af 28. september 1992 angav begrundelse i tilsynets  

 skrivelse af 30. september 1992.
 Ad 2(d) Sagen om dispensation behandlet på fejlagtigt retligt grundlag.
Det fremgår af Københavns Fondsbørs' skrivelse af 31. august 1992, at  

 Fondsbørsens afslag på ansøgningen om forlængelse af fristen for indsendelse  

 af halvårsrapport er behandlet på grundlag af § 21, stk. 2, i bekendtgørelse  

 nr. 418 af 31. maj 1991 (betingelsesbekendtgørelsen), idet Fondsbørsen ikke  

 fandt, at der forelå omstændigheder, som var til hinder for udarbejdelse af  

 offentliggørelse af halvårsrapport efter de i »Oplysningsforpligtelser  

 for udstedelse af børsnoterede værdipapirer« fastsatte regler.  

 Finanstilsynets pålæg er givet i forlængelse heraf.
Det nævnte regelsæt  

 indeholder i kapitel 3, Halvårsrapport, § 21 en særlig  

 dispensationsbestemmelse svarende til § 21 i betingelsesbekendtgørelsen.
I  

 kommentaren henvises endvidere til, at bestemmelsen er en gengivelse af  

 »Betingelsesbekendtgørelsens« § 21. Allerede som følge heraf er der  

 intet grundlag for at antage, at afgørelsen er truffet på et fejlagtigt  

 retligt grundlag.
 Ad 3) Det følger af det anførte, at der ikke med udgangspunkt i retlige  

 spørgsmål, der alene er omfattet af ankenævnets kompetence, er grundlag for  

 at kræve de erlagte tvangsbøder tilbagebetalt.
 Opmærksomheden henledes på den i fondsbørsloven § 43, stk. 3, fastsatte  

 frist.
