 En landinspektør anmoder direktoratet om ikke at udlevere materiale  

 vedrørende nogle udstykkede ejendomme, idet den del af sagen, der omfatter  

 parceller ejet af landinspektørens rekvirent, endnu ikke er færdigbetalt.  

 Direktoratet udtaler, at man ikke kan afslå at levere attesteret kopi af  

 matrikelkort, men at tinglysningsdommeren bør forlange det originale  

 parcelkort forevist ved tinglysning.
Ved skrivelse af 23.12.1975 godkendte direktoratet udstykningen af  

 ejendommen matr.nr. 13c m.fl. ........ By og Sogn.
Ejendommen blev udstykket  

 i ca. 280 parceller, hvoraf ca. 80 parceller ejes af ........ .
I skrivelse af 8.3.1976 har De anmodet direktoratet om ikke at udlevere  

 materiale vedrørende de udstykkede ejendomme, idet den del af sagen, der  

 omfatter parceller ejet af ........, endnu ikke er færdigbetalt.
De har i  

 denne forbindelse henvist til, at De efter landinspektørvedtægtens § 7, stk.  

 3, har den fulde ejendomsret til det materiale, som De har udarbejdet, indtil  

 betaling har fundet sted.
I skrivelse af 31.3.1976 har De oplyst, at  

 betalingsspørgsmålet nu er løst, men at De af principielle grunde gerne vil  

 have svar på Deres anmodning, idet De i dette tilfælde blev mødt med at man  

 jo blot kunne bestille nye attesterede kort i matriklen'.
Det er direktoratets opfattelse, at enhver er berettiget til at rekvirere  

 og mod betaling få tilsendt kopier af matriklens kort, protokoller og andre  

 dokumenter, jfr. landbrugsministeriets bekendtgørelse nr. 1 af 2.1.1976. Med  

 hensyn til kopi af dokumenter i sager, der er eller har været til behandling  

 i direktoratet, gælder også bestemmelserne i lov nr. 280 af 10.6.1970 om  

 offentlighed i forvaltningen.
Direktoratet kan derfor ikke afslå at levere  

 kopier af matriklens dokumenter, herunder attesterede kopier af  

 matrikelkortet.
Deres henvendelse har imidlertid sammenhæng med bestemmelsen i § 11 A,  

 stk. 1, nr. 2, i udstykningsloven, lovbekendtgørelse nr. 257 af 8.6.1971, og  

 den tilsvarende bestemmelse i tinglysningsanordningens § 17 B nr. 5.  

 Bestemmelsen i anordningen er dog ikke blevet før ajour med hensyn til en  

 ændring i 1971 af den omtalte bestemmelse i udstykningsloven.
Om de nævnte  

 bestemmelser kan man oplyse følgende:
Udstykningsloven foreskriver, at der ved tinglysning af skøde på en  

 udstykket parcel forevises et af matrikelmyndigheden attesteret kort over det  

 frastykkede areal eller, hvis dette kort efter anmelderens skriftlige  

 erklæring ikke kan skaffes til veje, en af matrikelmyndigheden attesteret  

 kopi af matrikelkortet.
Bestemmelsen om, at der skal følge et kort med skødet  

 over nyudstykkede parceller, stammer fra plakat af 21.4.1848. Kortet skal  

 identificere det udstykkede areal og sikre, at det solgte areal svarer til  

 den parcel, der ved udstykningen er registreret i matriklen.
Den nuværende  

 bestemmelse i udstykningsloven suppleres af bestemmelserne i § 26, § 35, stk.  

 1, a og § 36, stk. 2,a i landbrugsministeriets bekendtgørelse nr. 424 af  

 24.9.1949. Af bestemmelserne i § 26 fremgår, hvordan udstykningskortet skal  

 udarbejdes.
Til kortet skal der normalt være hæftet en kopi af målebladet,  

 således at parcelkøberen foruden kortet får det tilhørende måleblad, hvor der  

 er oplysninger om skelafmærkning og mål m.v. for hans grund.
Da parcelkortet således er udarbejdet med henblik på at tjene som skøde og  

 ejendomskort for parcelkøberen, bør dette kort forlanges forevist ved  

 tinglysning af skødet.
Kun hvis anmelderen erklærer, at kortet ikke kan  

 skaffes til veje, kan en kopi af matrikelkortet, der er attesteret af  

 direktoratet, erstatte parcelkortet.
Det tilkommer tinglysningsdommeren i det  

 enkelte tilfælde at afgøre, om anmelderens erklæring kan godtages, således at  

 kopier af matrikelkortet kan erstatte det originale udstykningskort.
Efter  

 direktoratets opfattelse vil anmelderen dog ikke med rette kunne afgive  

 erklæringen, hvis grunden til, at han ikke kan skaffe kortene til veje, alene  

 er den, at han ikke har betalt landinspektørens udstykningshonorar.
Forholdet  

 stiller sig dog anderledes, hvis anmelderen eller hans klient ikke har pligt  

 til at betale landinspektøromkostningerne, jfr. herved Højesterets kæremåls  

 kendelse af 5.3.1951, U.f.r. 1971 s. 447 ff og Landinspektøren 19. bd. s.  

 224.
 Med hensyn til en senere kendelse fra Vestre Landsret af 13.2.1961, U.f.r.  

 1961 s. 603, bemærkes, at denne kendelse vedrører en sag fra Sønderjylland,  

 hvor der efter de dagældende regler i udstykningsloven ikke krævedes den  

 omtalte erklæring fra anmelderen.
