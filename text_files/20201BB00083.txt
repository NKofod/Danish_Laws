Fremsat den 12. november 2020 af Susanne Zimmer (UFG), Uffe Elbæk (UFG) og Sikandar Siddique (UFG) Forslag til folketingsbeslutning om begrænsning af fyrværkeri Folketinget pålægger regeringen senest den 1. april 2021 at fremsætte lovforslag og foretage de fornødne tilpasninger af administrative forskrifter med henblik på at forbyde privatpersoners adgang til fyrværkeri og sikre, at fyrværkeri kun kan bruges i begrænsede perioder af kulturinstitutioner og offentlige instanser.
Bemærkninger til forslaget Fyrværkeri har mange negative konsekvenser både for samfundet, naturen og enkeltindivider.
Personskader er en naturlig følge af brugen af fyrværkeri.
I nytåret 2020 blev 228 sendt på skadestuen grundet skader, 27 var alvorlige, og 9 af dem ramte børn under 18 år (»Fyrværkeriskader sendte 228 på skadestuen«, dr.dk, den 3. januar 2020). Året før var der over 60 tilskadekomne børn (»Fyrværkeri skader ofte børn«, sn.dk, den 27. december 2019).
Fyrværkeri har negative konsekvenser for dyr.
Fyrværkeri medfører ofte stress og angst og giver voldsomme reaktioner og panikanfald hos både kæledyr og vilde dyr.
Affaldet fra fyrværkeri kan desuden være farligt for kæledyr og vilde dyr.
For naturen er fyrværkeri også en stor belastning.
Fyrværkeri forurener både ved fremstilling, ved dets emballage, ved selve afbrændingen og som affald på gaderne og i naturen.
I mange andre lande overvejer man også forbud og begrænsninger.
Der er flere lande, der har flere begrænsninger på brugen af fyrværkeri, end Danmark har.
I USA er det i flere stater forbudt for private at købe fyrværkeri, og i Frankrig er det mest kommunerne og kulturinstitutionerne, som står bag fyrværkerishows (»Fra USA til Norge  regler for fyrværkeri skyder i alle retninger«, dr.dk, den 27. december 2019). Der er dermed inspiration at hente flere steder i verden.
Ifølge flere forskellige meningsmålinger og undersøgelser fra forskellige organisationer og medier er der et ønske fra befolkningen om at begrænse fyrværkeri i større omfang end i dag.
Ifølge en Epinionundersøgelse svarer 67 pct. af befolkningen, at der bør fyres mindre fyrværkeri af til nytår (»2 ud af 3 danskere: Skru ned for fyrværkeriet«, dyrenesbeskyttelse.dk, den 19. december 2019), og i en anden undersøgelse mener næsten 50 pct. af danskerne, at der skal være et totalforbud mod fyrværkeri (»Måling: Et stort flertal af danskerne vil begrænse fyrværkeri til to dage om året«, tv2east.dk, den 30. december 2019).
Skriftlig fremsættelse Susanne Zimmer (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om begrænsning af fyrværkeri.
(Beslutningsforslag nr.
B 83) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
