Skriftlig fremsættelse (28. marts 2007) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
 Forslag til lov om  

 ændring af lov om arbejdsskadesikring og lov om retssikkerhed og  

 administration  

 på det sociale område (Opfølgning af anbefalinger fra arbejdsskadeudvalgene  

 m.v.).
(Lovforslag nr.
L 194).
 Af regeringsgrundlaget fra 2005 fremgår, at der ville blive  

 nedsat 2 udvalg på arbejdsskadeområdet.
 Udvalgene har afsluttet deres arbejde, og regeringen fremsætter  

 lovforslag, der indeholder en række elementer i overensstemmelse med  

 udvalgenes  

 forslag.
Der indføres nye principper for fastsættelse af  

 kapitaliseringsfaktorer.
Kapitaliseringsfaktorerne bruges, når en erstatning  

 for tab af erhvervsevne og tab af forsørger skal udbetales som et  

 engangsbeløb  

 (kapitalerstatning). Principperne for fastsættelse af faktorerne har været  

 uændrede siden 1978, og ændringen er en tiltrængt modernisering af  

 faktorerne.  

 Desuden justeres kapitaliseringsfaktorerne, så tilskadekomne i princippet får  

 samme beløb i erstatning, uanset om pengene udbetales som en skattepligtig  

 løbende erstatning eller som et skattefrit engangsbeløb.
Det foreslås  

 samtidig,  

 at faktorerne fremover reguleres årligt.
 Der indføres en bestemmelse om, at det bliver muligt  

 fremover at tilkende en løbende erstatning for tab af erhvervsevne forud for  

 en  

 afgørelse om erstatning for tab af erhvervsevne, der skal udbetales som et  

 engangsbeløb.
Forslagene om nye principper for fastsættelse af  

 kapitaliseringsfaktorer påvirkes også af den øgede folkepensionsalder, der er  

 en følge af Velfærdsaftalen.
Lovforslaget indeholder derfor også justeringer  

 som følge heraf.
Der indføres en ny regel om dispensation fra  

 anmeldelsesfristen i arbejdsskadesikringsloven.
Nyere praksis vedrørende den  

 gældende regel har været kritiseret, og forslaget indebærer, at tidligere  

 praksis lovfæstes.
Der foreslås færre, men større branchegrupper i  

 Arbejdsmarkedets Erhvervssygdomssikring.
Den gældende bidragsfastsættelse i  

 Arbejdsmarkedets Erhvervssygdomssikring har været kritiseret blandt andet for  

 at medføre store årlige udsving i bidragenes størrelse.
De store udsving  

 skyldes især, at mange branchegrupper er små med få ansatte.
En enkelt  

 omkostningsmæssig dyr skade i et skadeår vil medføre et højt bidrag det  

 pågældende år.
Når antallet af branchegrupper bliver reduceret, vil det i sig  

 selv medføre, at udsvingene i de årlige bidrag reduceres.
Det foreslås dog  

 samtidig, at over- og underskud i de økonomisk selvbærende grupper i  

 Arbejdsmarkedets Erhvervssygdomssikring kan udlignes over 2 år mod i dag 1  

 år.
Der foreslås en overgang til en pay-as-you-go ordning i  

 Arbejdsmarkedets Erhvervssygdomssikring i stedet for den nuværende funderede  

 ordning.
Den nuværende funderede ordning indebærer, at arbejdsgiverne skal  

 betale et bidrag til Arbejdsmarkedets Erhvervssygdomssikring, der dækker alle  

 udgifter i skader, der anmeldes i skadeåret, uanset hvornår udgiften skal  

 betales.
Det vil sige, at alle udgifter i efterfølgende år også skal være  

 dækket af arbejdsgivernes bidrag til Arbejdsmarkedets Erhvervssygdomssikring  

 i  

 det år, hvor skaden anmeldes.
En pay-as-you-go ordning indebærer, at  

 arbejdsgiverne årligt skal betale et bidrag, der svarer til de udgifter, der  

 skal betales i bidragsåret.
 Overgangen til pay-as-you-go ordningen indebærer på kort  

 sigt en betydelig besparelse for arbejdsgiverne.
Endelig foreslås der i overensstemmelse med forslagene fra  

 AES-udvalget en belønningsordning for arbejdsgivere baseret på virksomhedens  

 indsats for at forbedre arbejdsmiljøet.
Belønningsordningen foreslås knyttet  

 til arbejdsgivernes bidragsbetaling til Arbejdsmarkedets  

 Erhvervssygdomssikring.
 Herudover indeholder lovforslaget en række elementer af  

 teknisk art.
Det foreslås, at Arbejdsskadestyrelsen underrettes af  

 Sundhedsstyrelsen om visse arbejdsbetingede kræftformer.
Det drejer sig om  

 ganske få kræftformer, der næsten altid er arbejdsbetingede.
Efter gældende  

 regler skal læger og tandlæger anmelde alle sygdomme, herunder kræftlidelser,  

 som de konstaterer eller formoder kan have sammenhæng med arbejdet.
En  

 undersøgelse har imidlertid vist en underanmeldelse af visse kræftformer, og  

 forslaget skal supplere de gældende anmeldelsesregler for at sikre, at alle  

 arbejdsbetingede kræftformer anmeldes.
Der indføres hjemmel til, at Arbejdsskadestyrelsen kan  

 videregive oplysninger fra konkrete arbejdsskadesager til andre myndigheder,  

 hvis videregivelsen må anses for nødvendig af hensyn til pågældende  

 myndigheds  

 kontrolbeføjelser.
Denne hjemmel har sammenhæng med regeringens bestræbelser  

 på  

 at bekæmpe sort arbejde. Hjemmelen indebærer, at  

 Arbejdsskadestyrelsen kan  

 videregive visse oplysninger, når det er nødvendigt at kontrollere, om der er  

 tale om fejl eller misbrug af sociale ydelser eller korrekt beregning af  

 skat.
Det foreslås at udvide den eksisterende elektroniske  

 udveksling af oplysninger mellem kommunerne og Arbejdsskadestyrelsen, således  

 at det bliver muligt at udveksle oplysninger om, at visse sagsoplysninger  

 indhentes, eller om at der træffes afgørelse i sagen.
Udvidelsen indebærer en  

 yderligere optimering af sagsbehandlingen i kommunerne og i  

 Arbejdsskadestyrelsen.  

 Det indebærer, at sagsbehandlingstiden i konkrete skadesager kan nedbringes.
Forslaget indebærer ikke, at selve sagsoplysningen eller  

 afgørelsen kan udveksles.
Dette kræver i overensstemmelse med  

 forvaltningsloven  

 og persondataloven samtykke fra den, som oplysningen eller afgørelsen  

 vedrører.
 Det foreslås, at lovforslaget træder i kraft den 1. juli  

 2007. De elementer i lovforslaget, der vedrører bidragsfastsættelsen i  

 Arbejdsmarkedets  

 Erhvervssygdomssikring foreslås dog først at træde i kraft den 1. januar  

 2008.
 Idet jeg henviser til lovforslaget og bemærkningerne hertil,  

 skal jeg anbefale lovforslaget til Folketingets velvillige behandling.
