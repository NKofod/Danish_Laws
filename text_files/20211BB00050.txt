Fremsat den 25. november 2021 af Kirsten Normann Andersen (SF) og Trine Torp (SF) Forslag til folketingsbeslutning om åbenhed og gennemsigtighed i journaler i den kommunale ældrepleje Folketinget pålægger regeringen at fremsætte et lovforslag senest den 1. marts 2022, der skal give borgerne i den kommunale ældrepleje adgang til alle journaler, notater og personlige data svarende til de rettigheder, borgerne har på sundhedsområdet via sundhed.dk, og at der skal være en logbog, hvor borgerne kan se, hvem der har haft adgang til deres journal.
Bemærkninger til forslaget På sundhed.dk kan man som patient få direkte adgang til egen journal og alt, der er skrevet om en.
Samtidig får man besked, hvis en læge kigger i ens sygejournal.
Det samme gælder ikke i den kommunale ældrepleje.
Her har man som borger på et plejehjem ikke selv adgang til sine oplysninger, og samtidig kan kommunalt ansatte i plejen til enhver tid tilgå dem, uden at man som borger bliver orienteret om det.
 Socialistisk Folkeparti mener, at der skal være tilnærmelsesvis samme gennemsigtighed i behandlingen af personfølsomme oplysninger i den kommunale ældrepleje som i sundhedssektoren.
SF mener, at det er nødvendigt at skabe samme åbenhed i kommunerne, så borgere kan føle sig trygge i mødet med eksempelvis ældreplejen.
Det kan samtidig hjælpe til at udviske usikkerheder og fordomme, når man som borger kan se, hvad der er skrevet, og hvem der har tilgået det.
Det sidste er vigtigt, fordi patienter og borgere bør have tillid til, at deres personlige oplysninger ikke bliver misbrugt.
Derfor foreslår SF, at der ligesom på sundhed.dk skal være en logbog, hvor borgere kan se, hvem der har haft adgang til deres journal.
Desuden ønsker SF at gøre alle journaler, notater og personlige data synlige for den enkelte borger.
Det er vigtigt, at vi får et system, hvor det ikke kun er i dele af den offentlige sektor, der er åbenhed, men at det er i hele den offentlige sektor.
Skriftlig fremsættelse Kirsten Normann Andersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om åbenhed og gennemsigtighed i journaler i den kommunale ældrepleje.
(Beslutningsforslag nr.
B 50) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
