Nr BTL 63 Betænkning over Forslag til lov om ændring af lov om Arbejdsgivernes  

 Elevrefusion m.fl. love (Arbejdsgiverfinansieret befordringsgodtgøtrelse for  

 EFG-elever og lærlinge)   

 Nr L 63 1985-86, 1. samling Afgivet af uddannelsesudvalget Afgivet: 19860515 Udvalget har behandlet lovforslaget i en række møder og har herunder stillet spørgsmål til undervisningsministeren, som denne har besvaret skriftligt.
Der er af undervisningsministeren stillet ændringsforslag, hvorom henvises til de ledsagende bemærkninger.
Herefter indstiller et FLERTAL (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til VEDTAGELSE med de af undervisningsministeren stillede ændringsforslag.
Et MINDRETAL (socialdemokratiets og socialistisk folkepartis medlemmer af udvalget) indstiller lovforslaget til VEDTAGELSE UÆNDRET.
Mindretallet udtaler tilfredshed med, at der nu via Arbejdsgivernes Elevrefusion åbnes mulighed for at indføre befordringsgodtgørelse for EFG-elever og lærlinge.
Siden den statsfinansierede befordringsgodtgørelse blev afskaffet i sommeren 1985, har der været talrige eksempler på den ulighed, geografisk såvel som økonomisk, der derved blev skabt.
Det har været hensigten gennem det fremsatte lovforslag at genindføre befordringsgodtgørelsen i fuldt omfang og lade arbejdsgiverne finansiere den solidarisk gennem en forhøjelse af bidragene til Arbejdsgivernes Elevrefusion.
En gennemførelse af lovforslaget uændret ville således stille elever og lærlinge ens, uanset hvilket overenskomstområde de måtte være tilknyttet.
Noget anderledes stiller det sig med undervisningsministerens ændringsforslag til lovforslaget.
En gennemførelse af disse vil på den ene side give mulighed for arbejdsgiverfinansieret befordringsgodtgørelse via AER, men samtidig vil udnyttelsen af denne mulighed være afhængig af, i hvor høj grad der indgås aftaler herom på arbejdsmarkedet.
Mindretallet frygter for, at arbejdsgiverne i nogle situationer vil forholde sig kritisk til denne mulighed, hvilket kan besværliggøre opfyldelsen af fagbevægelsens ønske om at indføre befordringsgodtgørelse for alle lærlinge og EFG-elever på 2. del.
Mindretallet finder det derfor ønskeligt, om lovforslaget kunne gennemføres uændret, hvilket ville give de unge fuld sikkerhed for dækning af transportomkostningerne i forbindelse med deres uddannelse.
Hvis ministerens ændringsforslag skulle blive vedtaget, vil mindretallet naturligvis stemme for loven ved 3. behandling.
Loven er under alle omstændigheder et fremskridt.
Men samtidig må mindretallet opfordre arbejdsmarkedets parter til gennem aftaler at lade AER finansiere transportomkostningerne både i forbindelse med rejsen mellem hjem og skole og også mellem hjem og arbejdsplads.
Mindretallet vil nøje følge udviklingen på arbejdsmarkedet med henblik på en eventuel ændring af loven, hvis det ikke lykkes at opnå tilfredsstillende aftaler angående befordringsgodtgørelsen.
Ændringsforslag Af UNDERVISNINGSMINISTEREN, tiltrådt af et FLERTAL (KF, V, RV, CD og KrF):
Til § 1 1) I indledningen indsættes efter »23. maj 1984«: »og lov  

 nr. 586 af 19. december 1985«.
 2) Nr. 1 affattes således:
 »1. § 1 affattes således:
»§ 1. Arbejdsgivernes Elevrefusion er en selvejende institution med det formål gennem bidrag fra arbejdsgivere helt eller delvis at refundere arbejdsgivere den løn, som de udbetaler til elever under 2. del af erhvervsfaglig grunduddannelse og til lærlinge under elevernes og lærlingenes skoleophold, og at yde tilskud til oprettelse af lære- og praktikpladser.
Stk. 2. Arbejdsgivernes Elevrefusion kan endvidere beslutte at yde tilskud til arbejdsgivere til hel eller delvis dækning af udgifter i forbindelse med lærlinges og 2. dels EFG-elevers befordring samt andre udgifter, som arbejdsgivere har afholdt i forbindelse med uddannelse af disse, jfr. stk. 3 og jfr. § 8 a.
Den samlede udgift til sådanne tilskud må ikke overstige 10 pct. af refusionsudbetalingerne i et forudgående år.
Stk. 3. I fag eller dele af et fag vil der kunne indgås kollektive overenskomster mellem fagets arbejdsgiver- og arbejdstagerorganisationer vedrørende lærlinges og EFG-elevers befordringsgodtgørelse samt andre udgifter, som arbejdsgiveren har afholdt i forbindelse med uddannelse af disse lærlinge og EFG-elever.
Hvis sådanne overenskomster findes inden for faget eller dele af faget, skal de heri fastsatte ydelser udredes af samtlige arbejdsgivere inden for området, såfremt de er omfattet af § 2.«» 3) Nr. 2 affattes således:
»2. I § 2, stk. 1, 1. pkt., indsættes efter »tilskud«:  

 »efter § 1, stk. 1 og stk. 2,».« 4) Nr. 3 affattes således:
 »3. § 8, stk. 2, 2. pkt., affattes således:
»Beløb opkrævet til udbetaling af refusion, af tilskud efter § 1, stk. 1, og af tilskud efter § 1, stk. 2, holdes adskilt.«» 5) Nr. 4 affattes således:
 »4. Efter kapitel 2 indsættes som nyt kapitel:
»Kapitel 2 a TILSKUD TIL BEFORDRINGSUDGIFTER OG ANDRE UDGIFTER I FORBINDELSE MED UDDANNELSE AF ELEVER OG LÆRLINGE.
§ 8 a.
Bestyrelsen for Arbejdsgivernes Elevrefusion træffer beslutning om, hvorvidt og med hvilke beløb der inden for den i § 1, stk. 2, nævnte udgiftsramme skal ydes tilskud som nævnt i § 1, stk. 2. Bestyrelsen fastsætter nærmere regler om udbetaling af tilskuddene.
Stk. 2. Bestyrelsen træffer beslutning om, hvilke bidrag der skal opkræves hos arbejdsgiverne til dækning af de i stk. 1 nævnte udgifter.«» 6) Nr. 5 udgår.
 7) Nr. 6 udgår.
 8) Nr. 7 affattes således:
»7. I § 12 indsættes i 1. pkt. efter »refusion«: »og  

 af tilskud efter § 1, stk. 2, ».« Til § 2 9) Paragraffen affattes således:
»§ 2 Loven træder i kraft den 1. juli 1986.« Til § 3 10) Paragraffen udgår.
Til § 4 11) Paragraffen udgår.
Bemærkninger Ændringsforslagene indebærer, at Arbejdsgivernes Elevrefusion selv kan beslutte, om der skal ydes tilskud til de af loven omfattede arbejdsgivere for afholdte udgifter i forbindelse med lærlinges og elevers uddannelse.
Der tænkes først og fremmest på udgifter i forbindelse med lærlinges og elevers befordring.
Ændringsforslagene vedrører kun private arbejdsgivere, nemlig de private arbejdsgivere, der er nævnt i lovens § 2.
I 1985 budgetterede Arbejdsgivernes Elevrefusion med refusionsindbetalinger på 450 mill. kr.
For de elever og lærlinge på det private og offentlige arbejdsmarked, der ikke vil blive omfattet af en arbejdsgiverbetalt befordringsordning, vil der fortsat være mulighed for at udnytte den pulje på 5 mill. kr., der ved ændring af EFG-loven og lærlingeloven (lov nr. 265 og nr. 266 af 6. juni 1985) blev afsat til elever/ lærlinge med særlig store befordringsudgifter.
Arbejdsgivere, der ikke er medlemmer af den aftaleberettigede organisation, vil også være omfattet af en aftale inden for området, hvis en sådan er indgået.
 Dansk Arbejdsgiverforening har tilsluttet sig ændringsforslagene.
Eva Møller (KF) fmd.
Karen Højte Jensen (KF) Kirkegaard (KF) Per Stig Møller (KF) Povl Brøndsted (V) Helge Sander (V) Bente Juncker (CD) nfmd.
Steffensen (KrF) Jytte Andersen (S) J.
K.
Hansen (S) Lykketoft (S) Nørgaard-Sørensen (S) Erling Olsen (S) Søgaard (S) Stillinger (SF) Hanne Thanning Jacobsen (SF) Ole Vig Jensen (RV) Partierne VS, FP og FD havde ikke medlemmer i udvalget.
