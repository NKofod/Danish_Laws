Fastholdelse af påbud om at sikre mod ulykkesfare ved aflæsning af betonbrokker fra lastbil Arbejdstilsynet var på tilsynsbesøg hos virksomheden som følge af en arbejdsulykke.
 På baggrund af oplysningerne og konstateringerne under tilsynsbesøget traf Arbejdstilsynet afgørelse med påbud om, at virksomheden straks skulle sikre mod ulykkesfare ved aflæsning af betonbrokker fra lastbil.
 Et enigt nævn fastholdt afgørelsen og lagde vægt på, at Arbejdstilsynet konstaterede, at der i lastbilen var meget store armerede betonbrokker, som skønsmæssigt var 1x2-3 meter.
 Nævnet lagde desuden vægt på, at Arbejdstilsynet konstaterede, at stålkassens bagklap var hængslet foroven, hvorfor der var risiko for, at store emner under anvendelse af lastbilen ikke kunne køre af uhindret, når kassen blev tippet.
 Nævnet lagde endvidere vægt på, at Arbejdstilsynet konstaterede, at lastbilens hydrauliske arm blev kørt ud i næsten fuld længde, uanset om emnerne i stålkassen kørte af eller ej, samt at Arbejdstilsynet konstaterede, at det fremgik af overvågningsfilmen, at der gik et minut fra stålkassen begyndte at blive tippet op til lastbilen væltede.
 Nævnet lagde ydermere vægt på, at Arbejdstilsynet konstaterede, at det ikke var muligt for den ansatte i førerhuset at se, om emnerne bliver læsset korrekt af under anvendelse af lastbilens hydrauliske arm.
[Adressat udeladt] Arbejdsmiljøklagenævnet har på møde den 24. november 2015 behandlet [navn udeladt]s klage over Arbejdstilsynets afgørelse af 28. juli 2015 med påbud om, at virksomheden straks skulle sikre mod ulykkesfare ved aflæsning.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 28. juli 2015 med påbud, således at virksomheden straks skulle sikre mod ulykkesfare ved aflæsning af betonbrokker fra lastbil på [adresse udeladt].
B E G R U N D E L S E Arbejdsmiljøklagenævnet vurderer, at arbejdet med anvendelse af tipsættevogn med stålkasse til aflæsning af betonbrokker på [adresse udeladt], den 23. juli 2015 ikke blev udført sikkerheds- og sundhedsmæssigt fuldt forsvarligt.
 Nævnet vurderer, at arbejdet ikke blev udført sikkerheds- og sundhedsmæssigt fuldt forsvarligt, da en af virksomhedens ansatte under anvendelse af lastbilen tippede lastbilens stålkasse op, og betonbrokkerne i lastbilens stålkasse ikke kørte af kassen, således at lastbilen væltede og den ansatte blev kastet rundt i lastbilens førerhus.
 Nævnet lægger vægt på, at Arbejdstilsynet konstaterede, at der i lastbilen var meget store armerede betonbrokker, som skønsmæssigt var 1x2-3 meter.
 Nævnet lægger desuden vægt på, at Arbejdstilsynet konstaterede, at stålkassens bagklap var hængslet foroven, hvorfor der var risiko for, at store emner under anvendelse af lastbilen ikke kunne køre af uhindret, når kassen blev tippet.
 Nævnet lægger endvidere vægt på, at Arbejdstilsynet konstaterede, at lastbilens hydrauliske arm blev kørt ud i næsten fuld længde, uanset om emnerne i stålkassen kørte af eller ej, samt at Arbejdstilsynet konstaterede, at det fremgik af overvågningsfilmen, at der gik et minut fra stålkassen begyndte at blive tippet op til lastbilen væltede.
 Nævnet lægger ydermere vægt på, at Arbejdstilsynet konstaterede, at det ikke var muligt for den ansatte i førerhuset at se, om emnerne bliver læsset korrekt af under anvendelse af lastbilens hydrauliske arm.
 Arbejdstilsynets billeder og klip fra overvågningsfilmen understøtter Arbejdstilsynets konstateringer.
 Det fremgår af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det fremgår af reglerne om arbejdets udførelse, at arbejdet i alle led skal planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
 Det fremgår desuden af reglerne om arbejdets udførelse, at arbejdet i alle led skal udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
 Det fremgår af reglerne om anvendelse af tekniske hjælpemidler, at anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 Det fremgår desuden af reglerne om anvendelse af tekniske hjælpemidler, at et teknisk hjælpemiddel kun må anvendes til de arbejdsfunktioner og under de betingelser, det er egnet til, så begrænsninger, der følger heraf, ikke overskrides til fare for sikkerhed eller sundhed.
 Bemærkninger til klagen:
 [Navn udeladt] har i klagen anført, at ulykken alene skete, fordi chaufføren ikke fulgte virksomhedens retningslinjer for den type kørsel.
Chaufføren skulle have anvist gravemaskineføreren om ikke at læsse store betonklodser i toppen af læsset og slet ikke på den ene side.
Chaufføren skulle desuden i sit bakspejl have set efter, når tipningen påbegyndes, om der kommer noget ud under bagenden af lastbilen, og hvis det ikke er tilfælde, omgående standse og undersøge årsagen hertil.
Virksomheden anfører videre, at den anvendte tipsættevogn bl.a. er fremstillet til at transportere store sten og betonklodser, der er mindre mulighed for, at materialet sætter sig fast ved tipning, og tyngdepunktet ligger midt i vognen.
Virksomheden bemærker endvidere, at mængden af det læssede materiale var 6.840 kg mindre end den godkendte lasteevne.
Arbejdsmiljøklagenævnet skal bemærke, at det fremgår af arbejdsmiljøloven, at arbejdsgiver har ansvaret for, at forholdene er sikkerheds- og sundhedsmæssigt fuldt forsvarlige.
Arbejdsgiver skal sørge for, at der føres effektivt tilsyn med, at arbejdet udføres sikkerheds- og sundhedsmæssigt fuldt forsvarligt.
Nævnet skal desuden bemærke, at nævnet har lagt Arbejdstilsynets konstateringer til grund for afgørelsen.
Arbejdstilsynets billeder og klip fra overvågningsfilmen understøtter Arbejdstilsynets konstateringer.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet henviser til Om Arbejdstilsynets kompetence til at afgive påbud  § 77, stk. 1, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Om arbejdets udførelse  § 38, stk. 1, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010  § 4, og § 7, stk. 1, i Arbejdstilsynets bekendtgørelse nr. 559 af 17. juni 2004 om arbejdets udførelse Om anvendelse af tekniske hjælpemidler  § 4, og § 9, stk. 1, i Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler Om arbejdsgivers ansvar  § 15, i lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] [Adressat udeladt] Regler Lov om arbejdsmiljø jf.
Beskæftigelsesministeriets lovbekendtgørelse nr. 1072 af 7. september 2010 Kapitel 4 Almindelige pligter Arbejdsgiveren § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særlig til 1) kapitel 5 om arbejdets udførelse, 2) kapitel 6 om indretning af arbejdsstedet, 3) kapitel 7 om tekniske hjælpemidler m.v., 4) kapitel 8 om stoffer og materialer.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 559 af 17. juni 2004 om arbejdets udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Kapitel 3 Arbejdets udførelse Almene krav § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
Arbejdstilsynets bekendtgørelse nr. 1109 af 15. december 1992 om anvendelse af tekniske hjælpemidler Kapitel 2 Almindelige bestemmelser § 4. Anvendelse af tekniske hjælpemidler skal ske på en sikkerheds- og sundhedsmæssig fuldt forsvarlig måde.
 Brug m.v.
 § 9. Et teknisk hjælpemiddel må kun anvendes til de arbejdsfunktioner og under de betingelser, det er egnet til, så begrænsninger, der følger heraf, ikke overskrides til fare for sikkerhed eller sundhed.
