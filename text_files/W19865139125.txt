 Et amtsankenævn fandtes ikke at have haft tilstrækkelig grundlag for  

 at pålægge det sociale udvalg at yde hjælp i henhold til bistandslovens § 33,  

 stk. 1, nr. 1, jfr. § 46, stk. 2, til halvdelen af udgifterne ved et barns  

 hestehold.
 REDEGØRELSE FOR SAGEN:
En ansøger med et barn, født i 1972, søgte det sociale udvalg om hjælp til  

 betaling af udgifter vedrørende barnets hest.
Barnet havde fået hesten af sin  

 afdøde far.
I efteråret 1983 besluttede ansøgeren sammen med barnet at sælge  

 hesten på grund af økonomiske problemer.
Efter afhændelsen af hesten fik  

 barnet psykiske problemer.
I begyndelsen af 1984 blev hesten atter sat til  

 salg, og ansøgeren valgte at købe hesten igen.
Det sociale udvalg gav afslag på den ansøgte hjælp.
Udvalget henviste til,  

 at udgifter til en hest ikke kunne anses for omfattet af pkt. 47 i  

 Socialministeriets cirkulære af 20. december 1982 om kontanthjælp efter  

 bistandsloven.
Efter ansøgerens klage til Amtsankenævnet har sagen været genoptaget i  

 socialudvalget.
I denne forbindelse er der indhentet en lægeudtalelse samt  

 skoleudtalelser vedrørende barnet.
Socialudvalget har herefter fastholdt sin  

 afgørelse med den tidligere givne begrundelse.
 AFGØRELSEN, DER KLAGES OVER:
Amtsankenævnet pålagde det sociale udvalg at yde hjælp til halvdelen af  

 udgifterne i forbindelse med barnets hest i henhold til bistandslovens § 46,  

 stk. 2, jfr. § 33, stk. 1, nr. 1. På baggrund af lægens og skolens  

 oplysninger havde nævnet fundet, at barnets tarv og udvikling var truet,  

 såfremt hesten påny måtte afhændes, idet hesten udgjorde et væsentligt  

 støttepunkt for barnet.
Nævnet havde endvidere under henvisning til moderens  

 økonomiske forhold fundet, at der var risiko for, at hesten måtte afhændes af  

 økonomiske årsager.
 KLAGEN TIL ANKESTYRELSEN:
Det sociale udvalg anførte, at udvalget var pålagt at yde hjælp til  

 udgifter til en foranstaltning, som skønnedes at kunne have været klaret  

 inden for de fritidstilbud, som kommunen i øvrigt gav til børn og unge.
Der  

 tænktes her specielt på benyttelse af kommunens rideskole, der var etableret  

 som en socialpædagogisk fritidsforanstaltning i medfør af bestemmelserne i  

 kap. 16 i lov om social bistand.
 SUPPLERENDE OPLYSNINGER EFTER ANKEN:
 Amtsankenævnet udtalte, at nævnet havde fundet, at barnets behov for  

 ridning ikke kunne dækkes ved benyttelse af en rideskole, idet det netop var  

 barnets tilknytning til dets egen hest, sammenholdt med omstændighederne i  

 øvrigt, der havde medført, at nævnet havde fundet, at barnets tarv ville være  

 truet, såfremt netop denne hest måtte afhændes.
 LOVGRUNDLAG:
 Lov om social bistand, § 33, stk. 1, nr. 1, og § 46, stk. 2.
 ANKESTYRELSENS AFGØRELSE:
Ankestyrelsen fandt, at Amtsankenævnet ikke havde haft tilstrækkeligt  

 grundlag for at pålægge socialudvalget at yde hjælp til halvdelen af  

 udgifterne ved hestehold.
Efter omstændighederne fandt Ankestyrelsen dog  

 ikke, at hjælpen skulle inddrages nu, men at socialudvalget skulle tage  

 spørgsmålet op til fornyet overvejelse om 2 år.
