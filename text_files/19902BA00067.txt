Nr BSF 67 Forslag til folketingsbeslutning om en dansk indsats til Golfkrigens ofre,  

 kurdiske flygtninge m.fl.
Fremsat af Ole Espersen (S) Pernille Forchhammer (S) Hans Hækkerup (S)  

 Erik B.
Smith (S) Trøjborg (S) Bjørn Westh (S) den 9. april 1991 Folketinget opfordrer regeringen til, så hurtigt som det er forsvarligt og muligt, at igangsætte en samlet dansk humanitær indsats til fordel for ofrene for Golfkrigen og for de senere forfølgelser, herunder flygtningene i nabolandene.
Indsatsen bør tilrettelægges i nært samarbejde med relevante  

 internationale organisationer som f.eks.
UNWRA, FN's  

 Flygtningehøjkommissariat, Røde Kors og Røde Halvmåne såvel som med danske  

 humanitære organisationer.
Indsatsen bør omfatte - tilbud om udlån af danske hospitalsfaciliteter og bistand i form af  

 hospitalsudstyr og medicin i det tidligere krigsområde, i nabolandene eller i  

 Danmark - tilbud om at stille frivilligt dansk sundhedspersonale, herunder læger  

 og sygeplejersker, til rådighed - fødevarebistand til ofrene for krigen og de senere forfølgelser,  

 herunder flygtningene i nabolandene - yderligere støtte til Det Internationale Rehabiliteringscenter for  

 Torturofre med særligt henblik på, at der ydes en særlig indsats med hensyn  

 til behandling af torturofre, hvor det nævnte center har verdensanerkendte  

 erfaringer - bestræbelser af politisk og humanitær karakter for at standse og afbøde  

 det forsøg på folkedrab, der foretages af Saddam Hussein over for kurderne og  

 andre etniske eller religiøse grupper i Irak.
Bemærkninger til forslaget Den danske sundhedsmæssige bistand er nu afsluttet efter at have været  

 til rådighed i en række måneder i Mellemøsten.
Det er forslagsstillernes opfattelse, at Danmark bør medvirke til at  

 imødekomme det overordentlig store behov for lægelig og anden sundhedsmæssig  

 bistand, der er i området.
Det gælder også behovet for fødevarer og anden  

 hjælp til flygtninge.
Regeringen har skønnet, at det ikke var muligt for det  

 danske læge- og sygeplejerskehold at forblive i Saudi-Arabien, efter at de  

 lande, med hvilke vi samarbejdede, fjernede deres hospitaler.
Forslagsstillerne er enige med regeringen i, at det grundlag, hvorpå det  

 danske personale arbejdede, blev fjernet efter de pågældende hospitalers  

 nedlæggelse, men at der stadig består et meget stort behov for bistand, er  

 uomtvisteligt.
Dette behov øges i øvrigt dag for dag som en følge af Saddam  

 Husseins nedkæmpning af uafhængighedsbevægelser i Irak, specielt af kurderne,  

 men også af andre etniske eller religiøse grupper.
Forslagsstillerne har ikke med forslaget taget stilling til den økonomiske  

 ramme for hjælpen.
Men de forestiller sig en indsats, som formentlig bør  

 ligge i en størrelsesorden omkring 100 mio. kr.
En nærmere drøftelse af  

 finansieringen forudsættes at ske i forbindelse med forslagets behandling i  

 Folketinget, men en væsentlig del af udgifterne vil kunne afholdes af  

 bevillingerne til international bistand, herunder katastrofehjælp (hovedkonto  

 6.36).
