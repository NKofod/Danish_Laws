 Vi er her ved embedet kommet til kundskab om, at der i sager mod  

 underordnede posttjenestemænd og andre i post- og telegrafvæsenets tjeneste  

 ansatte personer (postbude, postmedhjælpere, aspiranter o.l.), der har begået  

 underslæb eller anden berigelsesforbrydelse i tjenesten, ikke følges samme  

 praksis i alle statsadvokaturerne, og at der undertiden rejses tiltale i  

 sager, som herfra ville være blevet afgjort med et tiltalefrafald.
I denne forbindelse kan jeg oplyse, at Rigsadvokaten fra  

 Generaldirektoratet for Post- og Telegrafvæsenet modtager en del sager af  

 nævnte art, hvor vi straks uden at beordre politimæssig efterforskning,  

 underlader tiltale.
Vi har i disse sager, samt i sager af samme art, der er  

 blevet forelagt os fra statsadvokaterne, gennem adskillige år fulgt den  

 praksis at undlade tiltale, såfremt sagen ikke har drejet sig om beløb over  

 800-1000 kr., og den pågældende var blevet afskediget af tjenesten, det  

 ulovligt tilegnede beløb var inddækket, og der i øvrigt forelå formildende  

 omstændigheder, såsom ung alder, lang og tro tjeneste m.v.
Forelå der derimod  

 tillige anden forbrydelse, som f.eks. dokumentfalsk eller lignende, har vi  

 kun undladt tiltale, hvor forbrydelserne var af ganske ringe omfang og  

 grovhed.
 For at opnå ensartethed ved behandlingen af sådanne sager, har vi fundet  

 det nødvendigt at bede Dem foranledige, at samtlige sager, i hvilke der efter  

 den her fulgte praksis vel kunne være tale om at undlade tiltale efter  

 retsplejelovens § 723, stk. 2, fremtidig forelægges her.
 Genoptrykt 1983.
