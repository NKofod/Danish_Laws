 I henhold til kgl. resolution af 6. juli 1987 har Danmark ratificeret en i  

 Granada den 3. oktober 1985 udfærdiget konvention om bevaring af Europas  

 arkitekturarv.
 Konventionen har følgende ordlyd:
KONVENTION OM BEVARING AF EUROPAS ARKITEKTURARV Europarådets medlemsstater, som har undertegnet denne konvention, er i betragtning af, at det er Europarådets mål at knytte sine medlemmer  

 nærmere sammen, med det formål bl.a. at værne om og realisere de idealer og  

 principper, som er deres fælles arv, i erkendelse af, at arkitekturarven er et uerstatteligt udtryk for den  

 europæiske kulturarvs rigdom og mangfoldighed, giver et uvurderligt  

 vidnesbyrd om vor fortid og er alle europæeres fælles arv, under hensyntagen til den europæiske kulturkonvention, som blev  

 undertegnet i Paris den 19. december 1954, og især til dennes artikel 1, under hensyntagen til den europæiske erklæring om arkitekturarven  

 (European Charter of the Architectural Heritage) vedtaget af Europarådets  

 Ministerkomite den 26. september 1975, og til resolution (76) 28, vedtaget  

 den 14. april 1976, vedrørende tilpasning af love og bestemmelser til kravene  

 om en integreret bevaring af arkitekturarven, under hensyntagen til Europarådets Parlamentariske Forsamlings  

 rekommandation 880 (1979) om bevaring af den europæiske arkitekturarv, under hensyntagen til Ministerkomiteens rekommandation nr.
R (80) 16 til  

 medlemsstaterne om specialuddannelse af arkitekter, byplanlæggere,  

 bygningsingeniører og landskabsarkitekter og til Ministerkomiteens  

 rekommandation nr.
R (81) 13, vedtaget den 1. juli 1981, om foranstaltninger  

 til i forbindelse med udførelse af håndværksarbejder at støtte visse  

 håndværksfag, der er i tilbagegang, ihukommende vigtigheden af til kommende generationer at videregive en  

 samling kulturelle normer, at forbedre by- og landmiljøet og derved fremme  

 staters og regioners sociale og kulturelle udvikling, i erkendelse af vigtigheden af at nå til enighed om hovedsigtet for en  

 fælles politik til arkitekturarvens bevaring og styrkelse, blevet enige om følgende:
Definition af arkitekturarven Artikel 1 I denne konvention skal udtrykket »arkitekturarv« betragtes som  

 omfattende følgende former for fast ejendom:
 1. Monumenter: alle bygninger og konstruktioner af  

 væsentlig historisk, arkæologisk, kunstnerisk, videnskabelig, social eller  

 teknisk interesse, herunder deres faste tilbehør.
 2. Grupper af bygninger: ensartede grupper af by-  

 eller landbygninger, som er af væsentlig historisk, arkæologisk, kunstnerisk,  

 videnskabelig, social eller teknisk interesse, og som er tilstrækkeligt  

 sammenhængende til at udgøre topografisk afgrænsede enheder.
 3. Særlige lokaliteter: områder, som er både menneske-  

 og naturskabte, idet de består af arealer, som er delvis bebyggede og  

 tilstrækkeligt karakteristiske og homogene til at kunne afgrænses  

 topografisk, og som er af væsentlig historisk, arkæologisk, kunstnerisk,  

 videnskabelig, social eller teknisk interesse.
Bestemmelse af fast ejendom, der skal fredes Artikel 2 Med henblik på en nøjagtig bestemmelse af de monumenter, grupper af  

 bygninger og særlige lokaliteter, som skal fredes, forpligter hver part sig  

 til at føre registreringer, og i tilfælde af, at sådan ejendom er truet, så  

 tidligt som muligt at udarbejde den fornødne dokumentation.
Lovmæssige fredningsforanstaltninger Artikel 3 Hver part forpligter sig til:
1. at træffe lovmæssige foranstaltninger til værn af  

 arkitekturarven, 2. inden for rammerne af sådanne foranstaltninger og  

 med de midler, der står til rådighed for den enkelte stat eller region, at  

 drage omsorg for beskyttelse af monumenter, grupper af bygninger og særlige  

 lokaliteter.
Artikel 4 Hver part forpligter sig til:
1. at føre det fornødne tilsyn og iværksætte de  

 fornødne bemyndigelsesforanstaltninger, som kræves for lovmæssig beskyttelse  

 af de pågældende ejendomme, 2. at forhindre hærværk, forfald eller nedrivning af  

 fredet ejendom.
Med henblik herpå forpligter hver part sig til, hvis den ikke  

 allerede har gjort dette, at tilvejebringe lovhjemmel, der:
a. foreskriver forelæggelse for rette myndighed af enhver plan om  

 nedrivning eller ændring af monumenter, der allerede er fredede eller i gang  

 med at blive fredet, samt enhver plan, som berører deres omgivelser, b. foreskriver forelæggelse for rette myndighed af enhver plan, som  

 berører en gruppe af bygninger eller dele heraf eller en særlig lokalitet, og  

 som indebærer - nedrivning af bygninger - opførelse af nye bygninger - omfattende ændringer, der forringer bygningernes eller den særlige  

 lokalitets karakter, c. giver de offentlige myndigheder mulighed for at pålægge ejeren af en  

 fredet ejendom at foranledige arbejde udført eller for selv at foranledige  

 sådant arbejde udført, hvis ejeren undlader det, d. muliggør ekspropriation af fredet ejendom.
Artikel 5 Hver part forpligter sig til at forbyde hel eller delvis fjernelse af  

 fredede monumenter/ejendomme, medmindre disses sikring gør det nødvendigt.
I  

 så fald skal den kompetente myndighed tage de nødvendige forholdsregler  

 vedrørende nedtagning, fjernelse og retablering på et egnet sted.
Andre foranstaltninger Artikel 6 Hver part forpligter sig til:
1. at sikre de offentlige myndigheders finansielle  

 støtte til vedligeholdelse og restaurering af arkitekturarven inden for sit  

 territorium, i overensstemmelse med national, regional og lokal kompetence og  

 inden for de bevillingsmæssige rammer, 2. i givet fald at træffe de fornødne fiskale  

 foranstaltninger til støtte for bevaring af denne arv, 3. at tilskynde til private initiativer til  

 vedligeholdelse og restaurering af arkitekturarven.
Artikel 7 Hver part forpligter sig til at fremme foranstaltninger, der tjener til en  

 generel miljøforbedring omkring monumenter, grupper af bygninger og særlige  

 lokaliteter.
Artikel 8 Med henblik på at begrænse risikoen for arkitekturarvens fysiske forfald  

 forpligter hver part sig til:
1. at støtte videnskabelig forskning vedrørende  

 bestemmelse og analyse af de skadelige virkninger af forurening og af midler  

 til at nedsætte eller fjerne disse virkninger, 2. at overveje de særlige bevaringsproblemer for  

 arkitekturarven i forbindelse med forureningsbekæmpelse.
Sanktioner Artikel 9 Hver part forpligter sig til inden for sine muligheders rammer at sikre,  

 at overtrædelse af den lovgivning, der beskytter arkitekturarven, imødegås  

 med relevante og tilstrækkelige forholdsregler fra den kompetente myndigheds  

 side.
Disse forholdsregler kan i givet fald indebære en forpligtelse for  

 overtræderen til at fjerne nyopført byggeri, som ikke overholder lovens krav,  

 eller at tilbageføre fredet ejendom til dennes tidligere tilstand.
Bevaringsmålsætninger Artikel 10 Hver part forpligter sig til at vedtage integrerede bevaringsmålsætninger,  

 der:
1. har fredning af arkitekturarven som et væsentligt  

 led i planlægningen for by og land og sikrer, at der tages hensyn til dette  

 krav på alle niveauer, både under udarbejdelse af den fysiske planlægning og  

 i forbindelse med tilladelser, 2. fremmer restaurerings- og  

 vedligeholdelsesprogrammer for arkitekturarven, 3. gør bevaring, fremme og forbedring af  

 arkitekturarven til et væsentligt element i kultur-, miljø- og fysisk  

 planlægningspolitik, 4. støtter, hvor der er mulighed for det i den fysiske  

 planlægning for by og land, bevaring og brug af sådanne bygninger, hvis værdi  

 i sig selv ikke begrunder beskyttelse i henhold til artikel 3, stk. 1, i  

 denne konvention, men som er af værdi og interesse på grund af deres  

 beliggenhed i by- eller landmiljøet og på grund af livskvaliteten, 5. fremmer anvendelse og udvikling af traditionelle  

 færdigheder og materialer, som en vigtig forudsætning for arkitekturarvens  

 fremtid.
Artikel 11 Hver part forpligter sig til under behørig hensyntagen til kulturarvens  

 arkitektoniske og historiske karakter at fremme:
- anvendelse af fredet ejendom i lyset af nutidige behov, - tilpasning af gamle bygninger til nye anvendelsesformål, hvor dette  

 måtte være hensigtsmæssigt.
Artikel 12 I erkendelsen af værdien af offentlig adgang til fredet ejendom forpligter  

 hver part sig til at træffe de nødvendige foranstaltninger for at sikre, at  

 konsekvenserne af at tillade sådan adgang, herunder især bygningsindgreb  

 eller lignende, ikke indebærer forringelse af sådanne ejendommes og deres  

 omgivelsers arkitektoniske og historiske karakter.
Artikel 13 For at lette virkeliggørelsen af disse målsætninger forpligter hver part  

 sig til inden for sine politiske og administrative rammer at fremme et  

 effektivt samarbejde på alle niveauer mellem bevaringsmæssige, kulturelle,  

 miljømæssige og fysiske planlægningsaktiviteter.
Borgerdeltagelse og interesseforeninger Artikel 14 Med henblik på at øge virkningen af foranstaltninger, truffet af offentlig  

 myndighed vedrørende identificering, beskyttelse, restaurering,  

 vedligeholdelse, forvaltning af og støtte til arkitekturarven forpligter hver  

 part sig til:
1. at tilvejebringe, på de forskellige trin i  

 beslutningsprocessen, egnede systemer til formidling af information, samråd  

 og samarbejde mellem statslige, regionale og lokale myndigheder, kulturelle  

 institutioner og foreninger samt offentligheden i øvrigt, 2. at fremme sponsorvirksomhed og almennyttige  

 foreninger på området.
Oplysning og undervisning Artikel 15 Hver part forpligter sig til:
1. at stimulere den almindelige bevidsthed om værdien  

 af at bevare arkitekturarven, både som en del af den kulturelle identitet og  

 som kilde til inspiration og kreativitet for nuværende og kommende  

 generationer, 2. med henblik herpå at fremme foranstaltninger til at  

 udbrede oplysning og at skabe øget viden, især ved hjælp af moderne  

 kommunikations- og reklameteknik, med det særlige sigte:
a. at vække eller skærpe den almindelige interesse lige fra skolealderen  

 for beskyttelse af arven og for kvaliteten af bygningsmiljø og arkitektur, b. at påpege samhøret mellem kulturarven og de forbindelser, der består  

 mellem arkitektur, kunst og folkelige traditioner og levevis på europæisk,  

 nationalt og regionalt niveau.
Artikel 16 Hver part forpligter sig til at fremme uddannelse inden for de forskellige  

 erhverv og håndværk, der beskæftiger sig med arkitekturarvens bevaring.
Europæisk samordning af bevaringsmålsætninger Artikel 17 Parterne forpligter sig til at udveksle information om deres  

 bevaringsmålsætninger vedrørende eksempelvis:
1. de metoder, der vil blive bragt i anvendelse med  

 henblik på tilsyn med, fredning og bevaring af ejendomme under hensyntagen  

 til den historiske udvikling og til eventuel forøgelse i antallet af sådanne  

 ejendomme, 2. måder, på hvilke behovet for fredning af  

 arkitekturarven bedst lader sig forene med nutidige økonomiske, sociale og  

 kulturelle aktiviteters behov, 3. de muligheder, som den nye teknologi frembyder for  

 at identificere og kortlægge arkitekturarven og bekæmpe forringelse af  

 materialer såvel som inden for videnskabelig forskning, restaureringsarbejde  

 og metoder til arvens forvaltning og styrkelse, 4. måder til fremme af den arkitektoniske skaben som  

 vor tids bidrag til den europæiske arv.
Artikel 18 Parterne forpligter sig til når som helst der er behov for det at bidrage  

 med gensidig teknisk bistand i form af udveksling af erfaringer og af  

 eksperter inden for bevaring af arkitekturarven.
Artikel 19 Parterne forpligter sig til inden for rammerne af deres relevante  

 nationale lovgivning eller internationale aftaler at fremme indbyrdes  

 europæiske udvekslinger af specialister på bevaringsområdet vedrørende  

 arkitekturarven, herunder specialister, som er ansvarlige for videre  

 uddannelse.
Artikel 20 Med henblik på opfyldelsen af denne konventions formål skal en  

 ekspertgruppe nedsat af Europarådets Ministerkomite i medfør af artikel 17 i  

 Europarådets statut overvåge konventionens overholdelse og i særdeleshed:
1. jævnligt rapportere til Europarådets Ministerkomite  

 om situationen i konventionens medlemslande med hensyn til deres  

 bevaringspolitik for arkitekturarven, om gennemførelsen af konventionens  

 principper, samt om gruppens egne aktiviteter, 2. fremlægge forslag til Europarådets Ministerkomite  

 om foranstaltninger til gennemførelse af konventionens bestemmelser, herunder  

 multilaterale aktiviteter, revision eller ændring af konventionen såvel som  

 information til offentligheden om konventionens formål, 3. fremsætte rekommandationer til Europarådets  

 Ministerkomite om at opfordre stater, der ikke er medlemmer af Europarådet,  

 til at tiltræde denne konvention.
Artikel 21 Denne konventions bestemmelser skal ikke være til hinder for anvendelse af  

 sådanne særlige, mere hensigtsmæssige bestemmelser om fredning af ejendom,  

 beskrevet i artikel 1, som er indeholdt i:
- konventionen af 16. november 1972 om beskyttelse af Verdens kultur- og  

 naturarv, - den europæiske konvention af 6. maj 1969 om beskyttelse af den  

 arkæologiske arv.
Afsluttende bestemmelser Artikel 22 1. Denne konvention skal være åben for undertegnelse  

 af Europarådets medlemsstater.
Den skal undergives ratifikation, tiltrædelse  

 eller godkendelse.
Ratifikations-, tiltrædelses- eller  

 godkendelsesinstrumenter skal deponeres hos Europarådets generalsekretær.
 2. Denne konvention træder i kraft den første dag i  

 den måned, der følger efter udløbet af en periode på tre måneder efter den  

 dato, på hvilken tre af Europarådets medlemsstater har meddelt deres samtykke  

 til at være bundet af konventionen i overensstemmelse med bestemmelserne i  

 foranstående stk. 1.
 3. For enhver medlemsstat, som senere meddeler sit  

 samtykke til at være bundet af konventionen, træder denne i kraft den første  

 dag i den måned, der følger efter udløbet af en periode på tre måneder efter  

 datoen for deponeringen af ratifikations-, tiltrædelses- eller  

 godkendelsesinstrumentet.
Artikel 23 1. Efter denne konventions ikrafttræden kan  

 Europarådets Ministerkomite opfordre enhver stat, som ikke er medlem af  

 Rådet, samt Det Europæiske Økonomiske Fællesskab, til at tiltræde denne  

 konvention ved beslutning truffet ved stemmeflertal i overensstemmelse med  

 artikel 20. d i Europarådets statut og ved enstemmighed blandt  

 repræsentanterne for de kontraherende stater, som er berettigede til at have  

 sæde i Komiteen.
 2. Med hensyn til enhver stat, der tiltræder  

 konventionen, eller Det Europæiske Økonomiske Fællesskab, dersom dette  

 tiltræder den, træder konventionen i kraft på den første dag i den måned, der  

 følger efter udløbet af en tre måneders periode efter datoen for deponering  

 af tiltrædelsesinstrumentet hos Europarådets generalsekretær.
Artikel 24 1. Enhver stat kan på underskrivelsestidspunktet,  

 eller når ratifikations-, accept-, godkendelses- eller  

 tiltrædelsesinstrumentet deponeres, nærmere angive, på hvilket eller hvilke  

 territorier denne konvention skal finde anvendelse.
2. Enhver stat kan på et hvilket som helst senere  

 tidspunkt ved en erklæring til Europarådets generalsekretær udstrække  

 anvendelsen af denne konvention til ethvert andet geografisk område, angivet  

 i erklæringen.
For et sådant område træder konventionen i kraft på den første  

 dag i den måned, der følger efter udløbet af en tre måneders periode efter  

 datoen for generalsekretærens modtagelse af den pågældende erklæring.
 3. Enhver erklæring afgivet i henhold til de to  

 foranstående punkter kan, med hensyn til ethvert område angivet i  

 erklæringen, tilbagekaldes ved en meddelelse stilet til generalsekretæren.  

 Tilbagekaldelsen træder i kraft på den første dag i den måned, der følger  

 efter udløbet af en seks måneders periode efter datoen for generalsekretærens  

 modtagelse af den pågældende meddelelse.
Artikel 25 1. Enhver stat kan på tidspunktet for undertegnelsen  

 eller deponeringen af ratifikations-, accept-, godkendelses- eller  

 tiltrædelsesinstrumentet erklære, at den forbeholder sig ret til helt eller  

 delvis ikke at opfylde bestemmelserne i artikel 4, stk. c og d.  

 Andre forbehold kan ikke tages.
2. Enhver kontraherende stat, som har taget forbehold  

 i medfør af foranstående stk. 1, kan helt eller delvis tilbagekalde dette ved  

 en meddelelse stilet til Europarådets generalsekretær.
Tilbagekaldelsen  

 træder i kraft på datoen for generalsekretærens modtagelse af den pågældende  

 meddelelse.
 3. En part, som har taget forbehold med hensyn til  

 bestemmelserne omtalt i foranstående stk. 1, kan ikke kræve den pågældende  

 bestemmelse opfyldt af nogen anden part; den kan dog, hvis forbeholdet er  

 begrænset eller betinget, kræve bestemmelsen anvendt i samme omfang, hvori  

 den selv har accepteret den.
Artikel 26 1. Enhver part kan når som helst opsige denne  

 konvention ved en meddelelse stilet til Europarådets generalsekretær.
 2. En sådan opsigelse vil træde i kraft på den første  

 dag i den måned, der følger efter udløbet af en seks måneders periode efter  

 datoen for generalsekretærens modtagelse af den pågældende meddelelse.
Artikel 27 Europarådets generalsekretær skal underrette Europarådets medlemsstater,  

 alle andre stater, som har tiltrådt konventionen, og Det Europæiske  

 Økonomiske Fællesskab, dersom dette har tiltrådt den, om:
a. enhver undertegnelse, b. deponering af alle ratifikations-, accept-, godkendelses- eller  

 tiltrædelsesinstrumenter, c. enhver ikrafttrædelsesdato for konventionen i overensstemmelse med  

 artiklerne 22, 23 og 24, d. enhver anden handling, underretning eller meddelelse vedrørende denne  

 konvention.
 Til bekræftelse heraf har undertegnede, som er behørigt befuldmægtigede  

 dertil, underskrevet denne konvention.
Udfærdiget i Granada den 3. oktober 1985 på engelsk og fransk, således at  

 begge tekster har samme gyldighed, i eet eksemplar, som skal deponeres i  

 Europarådets arkiv.
Europarådets generalsekretær vil fremsende bekræftede  

 genparter til hvert af Europarådets medlemslande og til enhver anden stat  

 eller til Det Europæiske Økonomiske Fællesskab, hvis disse opfordres til at  

 tiltræde denne konvention.
 Danmarks ratifikationsinstrument deponeredes hos Europarådets  

 generalsekretær den 23. juli 1987, og konventionen er i henhold til artikel  

 22 trådt i kraft for Danmark den 1. december 1987. Ifølge forbehold i  

 ratifikationsinstrumentet samt erklæring herom i henhold til artikel 24, stk.  

 1, ved deponering af instrumentet omfatter Danmarks ratifikation ikke  

 Færøerne og Grønland.
 Konventionen er foruden af Danmark ratificeret eller godkendt af følgende  

 lande med virkning fra de anførte datoer:
Frankrig ....................... 1. december 1987 Forbundsrepublikken Tyskland ... 1. december 1987 Storbritannien ................. 1. marts 1988 Liechtenstein .................. 1. september 1988.
 Følgende lande har ved deponeringen af ratifikations- eller  

 godkendelsesinstrumentet afgivet erklæring eller taget forbehold som anført  

 nedenfor:
 Frankrig:
 Erklæring i henhold til artikel 24, stk. 1, om at konventionen skal være  

 gældende for Den Franske Republiks europæiske og oversøiske departementer.
 Forbundsrepublikken Tyskland:
 Erklæring i henhold til artikel 24, stk. 1, om at konventionen også skal  

 være gældende for Land Berlin med virkning fra datoen for dens ikrafttræden  

 for Forbundsrepublikken.
 Storbritannien:
 Erklæring om at ratifikationen omfatter Det Forenede Kongerige  

 Storbritannien og Nordirland, Jersey, Guernsey og Isle of Man, med forbehold  

 i henhold til artikel 25, stk. 1, om at artikel 4 c ikke for  

 nærværende finder anvendelse for Nordirlands vedkommende.
