 Pædagogikums teoretiske del består af:
A.
Et obligatorisk fagligt-pædagogisk kursus i det enkelte fag (2-4 dages  

 internatskursus, tilrettelagt og ledet af direktoratets fagkonsulenter).  

 Fagdidaktiske problemstillinger er behandlet i hæftet: »Introduktion til  

 fagdidaktik for lærerkandidater i gymnasiet og hf.« B.
Teoretisk pædagogik , der gennemføres enten ved kursusdeltagelse eller  

 ved en skriftlig prøve efter selvstudium.
 De teoretisk-pædagogiske problemstillinger, der udgør indholdet af kursus  

 og pensum til prøven er beskrevet i dette hæfte.
Hvorfor teoretisk pædagogik? Lærerkandidaterne møder til uddannelsen som gymnasielærer med en grundig  

 videnskabelig uddannelse.
Uddannelsen i teoretisk pædagogik (og de  

 fagdidaktiske kurser) er en hjælp til at omsætte denne baggrund til praktisk  

 undervisning og til at kunne påbegynde arbejdet som lærer i gymnasiet og hf.  

 Et yderligere formål er at give kandidaterne et grundlag for at holde sig a  

 jour med den pædagogiske diskussion.
 Ifølge bekendtgørelsen om den pædagogiske uddannelse af lærere ved  

 gymnasieskolen af 30. juni 1982 omfatter undervisningen i teoretisk pædagogik  

 nedenstående problemområder:
 1. Undervisningen i gymnasiet og ved kursus til højere  

 forberedelseseksamen (herunder elevers og læreres forudsætninger, fagenes  

 placering og funktioner samt planlægning, gennemførelse og evaluering af  

 undervisning).
 2. Gymnasiet og kursus til højere forberedelseseksamen  

 som samfundsinstitution (herunder udviklingen i skolesystemet, skolens  

 organer, fagene).
 3. Uddannelsessystemet iøvrigt.
 Psykologiske, pædagogisk-sociologiske og didaktiske synsvinkler inddrages  

 i alle dele af teoriundervisningen på en måde og i et omfang, der tager  

 hensyn til kandidaternes aktuelle arbejdsopgaver og pædagogiske erfaringer.
 I det følgende gives et overblik over de væsentligste temaer i  

 undervisningen i teoretisk pædagogik, som er disponeret efter de ovennævnte  

 punkter 1 - 3:
1. Undervisningen i gymnasiet og hf s. 2 2. Gymnasiet og hf som samfundsinstitution s. 12 3. Uddannelsessystemet i øvrigt s. 13 Pensumlitteraturen er anført på s. 15 1.0. Undervisningen i gymnasiet og hf.
 1.1. Deltagerforudsætninger.
 Elever og lærere deltager i undervisningssituationen, og i udtrykket  

 deltagere ligger det ideelle mål, at begge indgår som ligeværdige, ansvarlige  

 medspillere.
 Både elever og lærere er præget af deres sociale baggrund og tidligere  

 socialisering, og begge parter har nogle forventninger til systemet og til  

 hinanden.
 Elever.
Elevernes forventninger til gymnasiet/hf er opbygget dels af folkeskolen,  

 dels af forældre og kammerater.
Arbejdspresset, det faglige niveau og det  

 mere upersonlige forhold til lærerne er med til at gøre overgangen vanskelig.
Det viser sig, at elevernes sociale baggrund har en særlig betydning for,  

 hvordan de klarer sig i gymnasiet.
For mange elever, især de der kommer fra  

 miljøer uden en teoretisk uddannelsestradition bag sig er skolens sprog og  

 normer fremmede og indholdet af undervisningen abstrakt.
Af samme grund er  

 rekrutteringen af elever til gymnasiet stadig skæv.
Selv om det ikke længere  

 kun er de højere socialgruppers børn, der kommer i gymnasiet, er socialgruppe  

 5 stadig stærkt underrepræsenteret.
Der er foretaget undersøgelser, der beskriver de 16-19 årige  

 gymnasieelever i relation til samfundet, skolen, familien og  

 kammeratskabsgruppen.
Sådanne undersøgelser kan bidrage til at forklare  

 gymnasieelevers forskellige reaktioner på skolens faglige og sociale krav.
Ungdomspsykologien har beskæftiget sig med de særtræk, der karakteriserer  

 gruppen af unge mere generelt.
Ved starten af 1.g er eleverne aldersmæssigt  

 stadig i puberteten og præget af denne periodes særlige problematik.
De unge  

 befinder sig i en marginalposition, mellem barn og voksen, endnu usikre på  

 deres identitet.
Megen psykisk energi bliver brugt til bearbejdelse af  

 emotionelle forhold, til tider i en sådan grad at det kan blokere for  

 skolearbejdet.
Nyere socialiseringsteorier har i de senere år skabt debat omkring  

 begrebet den ny socialkarakter.
Ifølge disse teorier skulle mange unge været  

 præget af at have vanskeligt ved at etablere stabile relationer til  

 omverdenen af manglende evne til at udskyde og regulere behov og af stærk  

 afhængighed af kammeratskabsgruppen.
Hvilken motivation har denne gruppe unge mennesker for at gå i gymnasiet? Netop fordi rekrutteringen til gymnasiet omfatter en så stor andel af en  

 ungdomsårgang, vil motivationen være ret forskelligartet, fra de mest  

 målrettede til dem, som blot skal have tiden til at gå.
Alle lærere må tage stilling til motivationsproblemer og overveje, hvordan  

 undervisningen skal tilrettelægges, hvis det f. eks. skal lykkes at engagere  

 de mindre målrettede elever.
Imidlertid skal dette helst ikke ske på  

 bekostning af det faglige niveau, ikke mindst i en situation hvor karakterne  

 til den afsluttende prøve spiller en stadig større rolle for eleverne på  

 grund af adgangsbegrænsninger i de videregående uddannelser.
En stadig mindre del af studenter og hf'ere fortsætter i dag til de lange  

 videregående uddannelser, mens mange går ind i de såkaldte mellemuddannelser  

 eller direkte ud i erhvervslivet.
Diskussionen om gymnasiet/hf's indhold  

 drejer sig derfor blandt andet om, hvorvidt der skal lægges vægt på et  

 studieforberedende eller snarere på et almentdannende forløb, og hvad  

 indholdet af det sidste i så fald skal være.
Inden for storby-områder har undersøgelser vist, at op mod 60 pct. af  

 eleverne har erhvervsarbejde.
Det kan have forskellig indvirkning på deres  

 faglige og sociale engagement i skolen og på tilrettelæggelse af  

 undervisningen.
Hertil kommer forskellige fritidsaktiviteter, hvor  

 regelmæssig dyrkelse af sport er den mest almindelige.
 Alle disse ting hører med, når man skal se på, hvilken rolle skolen  

 overhovedet spiller i elevernes tilværelse, og hvilke pædagogiske  

 udfordringer lærerne står overfor i undervisningen.
 Lærerne.
De danske gymnasielærere kom tidligere stort set fra den bedrestillede  

 middelklasse.
De var socialiserede gennem skoler og universiteter, der var  

 præget af det traditionelle, borgerlige dannelsesideal, og uddannelserne var  

 snarere rettet mod forskning end mod gymnasiet.
Der er i dag en stor spredning i lærerkandidaternes sociale baggrund og  

 uddannelsen bygger for en del fags vedkommende på langt friere læseplaner end  

 tidligere.
Kandidater, der i deres studietid har kvalificeret sig inden for  

 særlige områder, kan derfor opleve, at de i den første tid i gymnasieskolen  

 skal omstille sig til gymnasiets faglige mål og det af holdet udvalgte  

 pensum.
En gymnasielærer arbejder til daglig inden for nogle rammer, der kan  

 beskrives således: der er de faglige krav, som sættes af bekendtgørelserne og  

 lærerens egen fagopfattelse: der er elevernes krav på medbestemmelse og  

 valget af undervisningsform.
Dertil kommer samspillet mellem lærer og elever  

 og det faglige niveau, som er afhængig af klassetrin og elevforudsætninger.  

 Foruden tilrettelæggelse og gennemførelsen af den daglige undervisning, må en  

 lærer deltage i lærerråds- og lærerforsamlingsmøder, i eventuelt  

 administrativt arbejde og han/hun må samarbejde med kolleger omkring klasser  

 og hold.
 Dertil kommer arbejdet med at holde sig fagligt a jour, bl.a. gennem  

 deltagelse i efteruddannelseskurser og medlemskab af faglige foreninger.
 1.2. Forskellige pædagogiske skoledannelser.
Forskellige opfattelser af undervisning har i tidens løb præget  

 udviklingen i uddannelsessystemet, herunder gymnasiet.
Pædagogiske slagord  

 har i de senere år præget debatten om undervisningens mål og midler, f.eks.  

 begreber som anti-autoritær pædagogik, frigørende pædagogik, teknologisk  

 pædagogik, eksistentialistisk pædagogik, marxistisk pædagogik,  

 erfaringspædagogik, modkvalificeringspædagogik m.m.
 Disse forskellige tendenser kan groft anskues ud fra tre  

 videnskabsteoretiske referencerammer:
A.
En teknologisk referenceramme.
En teknologisk pædagogik bygger på videnskabelige undersøgelser af  

 læreprocessens natur.
Gennem en inddragelse af resultater fra den  

 psykologiske og pædagogiske forskning, er det lærerens opgave at opstille mål  

 og vælge egnede metoder, der sikrer at eleverne systematisk og logisk føres  

 til det opstillede mål.
Det bagvedliggende behavioristiske menneskesyn bygger  

 på opfattelsen af, at menneskets handlinger er forudsigelige, hvorfor  

 indlæring bliver et spørgsmål om at finde de påvirkningsfaktorer, der vil  

 føre til det ønskede resultat.
 Spørgsmålet om elevernes forudsætninger, motivation og behov indgår som  

 vigtige overvejelser i lærerens planlægning, ligesom læreren må overveje,  

 hvilke tekniske hjælpemidler, der mest hensigtsmæssigt vil føre eleverne til  

 målet.
B.
En humanistisk referenceramme.
En humanistisk præget pædagogik sætter det enkelte menneskes udvikling i  

 fokus.
Heri ligger en kritik af den ensidigt fagligt opbyggede skole, der  

 fremmedgør eleverne og fratager dem mulighederne for gennem aktivt arbejde at  

 udvikle deres skabende og følelsesmæssige sider.
 Eleverne er ikke objekter, der skal bearbejdes, men indgår som subjekter i  

 en ligeværdig dialog.
Undervisningen skal udfordre eleverne til selvstændige overvejelser om  

 undervisningens mål og midler.
Spørgsmål om beslutninger, valg og ansvar er  

 centrale for den pædagogik, der er baseret på humanistiske idealer.  

 Undervisningen skal føre til skabelse af meningsfulde sammenhænge og en  

 dybere livsforståelse.
Den humanistisk orienterede pædagogik indebærer en kritik af et  

 fremmedgjort og undertrykkende samfund, men altafgørende er humanismens  

 opfattelse af, at det enkelte menneske har en fri vilje og dermed potentielt  

 har en mulighed for frit at vælge og realisere egne mål.
Vægten lægges  

 således ikke på at ændre samfundet, men på at udvikle eleverne til at frigøre  

 deres personlige potentiale.
C.
En kritisk-dialektisk referenceramme.
En kritisk-dialektisk pædagogik lægger vægt på, at undervisningen knyttes  

 til samfundsmæssige forhold.
Udgangspunktet for undervisningen skal søges i  

 praktiske problemer, i elevernes egne oplevelser af modsætningsforhold.  

 Hovedformålet vil være at engagere eleverne i en analyse af  

 undertrykkelsesmekanismer med den hensigt at ændre de kræfter, der styrer det  

 enkelte individ.
Teori/praksisforholdet er væsentligt i denne forbindelse.  

 Den pædagogiske proces vil være orienteret mod værdivalg og umuliggør således  

 en værdipluralistisk holdning.
Det bagvedliggende menneskesyn er baseret på opfattelsen af, at udvikling  

 og indlæring er noget, der sker i en vekselvirkning mellem mennesker og deres  

 omverden, igennem praktisk virksomhed, som vil forandre verden og dermed  

 mennesket selv.
Den kritiske orienterede pædagogik er en kritik af  

 humanismens stræben mod individuel selvrealisering til fordel for en  

 realisering af fælles mål.
 Gymnasiet rummer sædvanligvis flere forskellige pædagogiske opfattelser,  

 der kommer til udtryk i de forskellige holdninger, de enkelte lærere og  

 skolens ledelse indtager, holdninger, der i sidste instans er et resultat af  

 menneskeopfattelse og politisk indstilling.
 1.3. Didaktiske og metodiske overvejelser.
Uanset referenceramme vil en gymnasielærer befinde sig i den situation, at  

 han/hun skal planlægge og gennemføre et undervisningsforløb.
Hvilke  

 overvejelser dette kan medføre vil imidlertid afhænge af det teoretiske  

 udgangspunkt.
Inden for den teknologiske referenceramme er der udviklet et omfattende  

 beskrivelsessystem, der i sin enkleste form kan sammenfattes i modellen:
På baggrund af elevforudsætningerne og det/de opstillede mål for  

 undervisningen vælges de midler (stofvalg, arbejdsmetoder og av-midler), der  

 mest hensigtsmæssigt kan opfylde målkravene.
Undervisningen slutter med en  

 evaluering, hvor det konstateres, om målet for undervisningen er nået eller  

 om der skal foretages korrektioner.
A.
Didaktiske overvejelser.
Begrebet didaktik har ikke et entydigt betydningsindhold.
I en snæver  

 teknologisk orienteret sammenhæng beskrives didaktik som den del af  

 undervisningslæren, der beskæftiger sig med undervisningens mål, midler,  

 indhold, elevforudsætninger og evaluering.
Didaktik vil i en bredere betydning involvere en formålsanalyse.
Indholdet  

 er bestemt af formålet for undervisningen, og til ethvert formål er knyttet  

 en menneske- og samfundsopfattelse.
Det hører i denne sammenhæng med til de  

 didaktiske overvejelser at klargøre sig værdigrundlaget og dermed formålet  

 med undervisningen.
 Overvejelser om undervisningens mål.
Når målene for undervisningen skal beskrives, rejser der sig en række  

 spørgsmål.
Hvor præcist skal målene beskrives, hvordan skal de beskrives,  

 hvilken terminologi skal anvendes? Er det kun de faglige mål, der skal  

 angives eller skal målbeskrivelsen også indeholde holdningsmæssige mål? Hvem  

 skal have indflydelse på målangivelserne - er det læreren, der opstiller mål  

 for eleverne eller er det lærer og elever i fællesskab? Udover disse spørgsmål kan det yderligere være nødvendigt på forhånd at  

 tage stilling til, hvilket indlæringsniveau undervisningen sigter mod.
 Udvælgelse og organisering af stof.
 Til de didaktiske overvejelser hører også udvælgelse af egnet stof (bøger,  

 artikler, kompendier, film) samt overvejelser om, hvordan stoffet skal  

 organiseres.
Den eksplosive udvikling af ny viden, der gør sig gældende inden for de  

 fleste fagområder, gør det påtrængende at overveje, udfra hvilke principper  

 stofudvælgelsen skal foregå.
Skal faget formidles ud fra en  

 logisk-systematisk opbygning? Hvis ikke, hvilke emner skal da udvælges? Som et særligt princip for stofudvælgelsen kan nævnes det eksemplariske  

 princip, hvor det udvalgte stof skal kunne spejle helheden.
Det eksemplariske  

 princip, der oprindeligt er udformet som en metode til stofreduktion, er  

 tillige styrende for undervisningens planlægning og tilrettelæggelse, og  

 arbejdet efter dette princip giver eleverne andre færdigheder og et ændret  

 fagsyn.
 Med hensyn til organisering af stoffet kan man f.eks. overveje en logisk  

 organisering, der følger fagets/emnets logiske opbygning, eller en  

 psykologisk organisering, som prioriterer en stofudvælgelse baseret på  

 elevernes erfaringer, udviklingstrin, faglige forudsætninger og motivation.
B.
Metodiske overvejelser.
 Metodik betegner dels en systematisk fremstilling af undervisningsmetoder  

 og dels den specifikke fremgangsmåde, der anvendes i en konkret situation.
 Undervisningsprincipper.
Hvad skal være det grundlæggende undervisningsprincip? Skal stoffet  

 problematiseres således, at eleverne aktivt bearbejder stoffet for derigennem  

 at opnå en for dem ny erkendelse (det induktive princip) eller skal stoffet  

 forelægges eleverne, der derefter afprøver deres forståelse eventuelt på  

 nogle eksempler (deduktive princip)? Der kan også skelnes mellem et formelt  

 og et funktionelt undervisningsprincip.
Ved formel undervisning forstås  

 træning af delfunktioner som siden integreres, mens man ved funktionel  

 undervisning arbejder med hele den aktivitet, der skal læres, for siden at  

 finpudse detaljerne.
Funktionel undervisning sigter mod umiddelbar praktisk  

 anvendelighed, hvorfor undervisningssituationen skal ligne praksis mest  

 muligt.
 Overvejelser om arbejdsformer.
De undervisningsprincipper, der vælges, danner grundlag for valg af  

 arbejdsformer.
Forelæsning og klasseundervisning er traditionelle  

 arbejdsformer, som i dag i stigende grad suppleres med forskellige former for  

 gruppearbejde.
 Gruppeundervisningen kan strække sig fra kortere sekvenser til  

 længerevarende forløb og kan være overvejende lærerstyret eller elevstyret.  

 Gruppearbejde kan anskues som en arbejdsteknik til indlæring af et på forhånd  

 givet stof eller som et middel til, at eleverne opnår en højere erkendelse,  

 såfremt gruppen konfronteres med problemer hvor svaret ikke er givet på  

 forhånd.
 Gruppearbejde kan også have til formål at differentiere undervisning i  

 klassen, således at grupperne sammensættes med særlige hensyn til elevernes  

 forskellige behov.
Projektarbejdsformen er en undervisningsmetode, der er ved at vinde indpas  

 i gymnasieskolen.
Eleverne arbejder i grupper med et emne eller tema, der  

 stiller krav til deres selvstændighed og ansvarlighed.
Følgende fire  

 kriterier kan definere et projektarbejde: deltagerstyring,  

 problemorientering, teoripraksis relatering og tværfaglighed, men det kan  

 diskuteres, om alle fire kriterier skal være opfyldt for, at man kan kalde  

 det et projektarbejde.
 Uanset hvordan gruppearbejde/projektarbejde anvendes, vil der være nogle  

 generelle overvejelser i forbindelse med, hvordan grupperne skal  

 sammensættes, forberedelse af indholdsaspekter og overvejelser i forbindelse  

 med afslutning/opsamling.
 Undervisningsdifferentiering.
Brugen af egentlig undervisningsdifferentiering, som man kender det i  

 folkeskolen, er endnu ikke særlig udbredt i gymnasiet og på hf.
På grund af  

 den stadig større spredning i elevernes forudsætninger, må den enkelte lærer  

 dog hyppigt tage stilling til om forskellige former for  

 undervisningsdifferentiering er påkrævet.
Dette kan dels ske ud fra nogle  

 metodeovervejelser, der sigter mod at tilbyde eleverne valg mellem  

 forskellige undervisningsformer.
Dels kan problemet anskues indholdsmæssigt,  

 idet man arbejder med forskellige tilgange til et stof, og derved giver  

 eleverne forskellige udfoldelsesmuligheder.
 Klasseværelsessamtalen.
Gennem klasseværelsessamtalen realiseres lærerens didaktiske og metodiske  

 overvejelser i mødet med eleverne.
I denne samtale formidles det faglige  

 indhold, men samtidig kommunikeres der også andre meddelelser og på andre  

 niveauer, f.eks. formidles de personlige relationer.
Sideløbende med den  

 faglige indlæring foregår der en medlæring; det forhold der i den pædagogiske  

 debat er blevet kaldt den skjulte læreplan.
Her formidles holdninger, normer  

 og skoleforventninger.
Disse dele af kommunikationen må antages at foregå  

 relativt ubevidst for såvel lærere som elever.
Ofte kommer lærere i den  

 situation, at de kommunikations- og arbejdsformer de benytter, er i modstrid  

 med det indhold, de ønsker at formidle.
I pædagogikumforløbet fokuseres der erfaringsmæssigt meget på lærerens  

 »spørgeteknik« om læreren er i stand til at stille klare spørgsmål,  

 ramme elevernes niveau o.s.v., men måden at formulere spørgsmål på må ses i  

 sammenhæng med den samlede kommunikation.
Det er lige så vigtigt som lærer at  

 være opmærksom på, hvilken feed-back man som lærer giver elevernes svar.  

 Elevernes svar kan på deres side være bestemt ikke blot af ønsket om at  

 deltage i samtalen men kan også være underlagt karakterstrategier.
Det er  

 således vigtigt, at kandidaten bl.a. gennem observation af undervisning  

 bliver opmærksom på disse sider af undervisningen.
Kommunikationsformen må  

 stå i et bevidst forhold til de overordnede pædagogiske mål.
 Valg af av-midler.
Av-midlerne skal bl.a. tjene til at anskueliggøre væsentlige elementer i  

 undervisningen.
På de fleste gymnasier vil der være en del apparatur til  

 rådighed, som læreren skal have kendskab til for at kunne vælge det  

 av-middel, der er det bedst egnede i en given undervisningssituation.  

 Endvidere vil de fleste bånd- og amtscentraler kunne stille forskellige  

 former for av-midler til rådighed ligesom der også her kan gives en  

 introduktion til anvendelsen af av-midlerne.
 Evaluering.
Evaluering skal tjene som feed-back på undervisningen.
Dels kan  

 evalueringen være en produktevaluering, d.v.s. at lærer og elever evaluerer,  

 om det faglige niveau er nået, dels kan evalueringen være en  

 procesevaluering, hvor lærer og elever evaluerer stofvalg,  

 undervisningsmetodik, lærer/elev aktivitet m.m.
 Begrebet evaluering udvider imidlertid den traditionelle brug af  

 begreberne prøver og eksamen ved at skelne mellem formativ evaluering, der er  

 en løbende evalueringsproces, og en summativ evaluering, der finder sted  

 efter afslutningen af et undervisningsforløb, ofte ledsaget af en  

 karaktergivning.
Karakterer og eksamen er et væsentligt element i gymnasieskolen.
Uanset  

 valg af undervisningsstof og arbejdsformer afsluttes de fleste gymnasiefag  

 med en eksamen, hvilket nødvendiggør overvejelser i forbindelse med  

 karaktergivning og eksamensafholdelse.
Evaluering har således også en klar  

 selektionsfunktion, som i tider med adgangsbegrænsning kan indvirke på den  

 daglige undervisning.
 1.4. Alternative didaktikker.
 Problemer og overvejelser i forbindelse med undervisningsplanlægning er  

 ridset op i denne fremstilling uden en præcisering af, at de valg den enkelte  

 lærer træffer, nødvendigvis er et resultat af den pågældende lærers  

 pædagogiske referenceramme, og at disse valg i sidste instans er baseret på  

 den holdning læreren har til, hvad eleverne skal lære i gymnasiet.
De didaktiske overvejelser, der er knyttet til den humanistiske  tradition  

 , er først og fremmest en stillingtagen til, hvordan der etableres et  

 subjekt-subjekt forhold mellem lærer og elever.
Det vil bl.a. betyde, at  

 eleverne reelt må inddrages i planlægningen af undervisningen, og at  

 beslutningsprocesserne på alle planer gøres til genstand for analyse.
Elevaktiviserende undervisningsformer vælges ikke som et middel til at  

 motivere eleverne for undervisningens faglige mål.
Elevernes aktive  

 deltagelse og ansvarlige handlen over for de valg, de har truffet, er et mål  

 i sig selv.
 Den kritisk-dialektiske pædagogik har som overordnet mål at involvere  

 eleverne i at udforske og behandle problemet knyttet til den samfundsmæssige  

 virkelighed.
De didaktiske overvejelser vil i denne henseende kunne bygge på det  

 eksemplariske princip, som det er udviklet inden for den kritiske pædagogiske  

 referenceramme.
Undervisningen er sædvanligvis projektorganiseret og er  

 baseret på deltagernes egne erfaringer og oplevelser af modsætninger.
De  

 problemer, man vælger at arbejde med, skal være af en sådan karakter, at de  

 nødvendiggør en inddragelse og stillingtagen til de samfundsmæssige aspekter,  

 der vedrører problemstillingen.
Problemer kan ikke behandles isoleret inden  

 for snævre faggrænser, men må ses i brede sammenhænge, hvorfor  

 problembehandlingen sædvanligvis gør krav på tværfaglighed.
 Problemorientering, deltagerstyring og eksemplarisk indlæring er  

 fundamentet i de didaktiske principper.
 2.0. Gymnasiet og hf som samfundsinstitution.
Læreren må have kendskab til den institution, han/hun arbejder i, dens  

 udvikling, de økonomiske og administrative rammer den fungerer i og dens  

 placering i det samlede uddannelsessystem.
Gymnasieskolens formål har altid  

 været dobbelt: dels almendannende dels studieforberedende.
Den voldsomme strukturforandring, der er sket i samfundet, har også  

 medført væsentlige ændringer i skolen funktion i samfundet og en heftig debat  

 om, hvilke kvalifikationer skolen skal bibringe eleverne.
Man taler ofte om,  

 at skolen har fire funktioner: skolen skal kvalificere til arbejdslivet (både  

 færdighedsmæssigt, tilpasningsmæssigt og kreativt). Skolen skal socialisere ,  

 det vil sige opdrage til de sammenhænge, eleverne senere skal indgå i.
Skolen  

 opbevarer eleverne, indtil der er brug for dem i produktionen, og skolen  

 foretager en sortering af eleverne som et led i den almindelige arbejdsdeling  

 i samfundet.
Læreren må forholde sig til disse funktioner og må kunne  

 foretage en analyse af de menneskesyn og de politiske, sociale og økonomiske  

 interesser, der ligger bag standpunkterne i denne debat.
Det bliver diskuteret, om den kraftige vækst i gymnasietilgangen er et  

 gode, eller om den er en nødløsning, fordi andre uddannelsesveje er  

 blokerede.
I denne forbindelse overvejes det, om der bør foretages ændringer  

 såvel i gymnasiets indhold som i undervisningens form og organisation.
 Der foregår derfor for tiden en omfattende forsøgsvirksomhed, hvor man  

 navnlig har koncentreret sig om forsøg med gymnasiets struktur, med  

 indførelse af nye arbejdsformer, med praktik og med en åbning mod samfundet.  

 Læreren må kunne analysere og tage stilling til den omfattende debat om  

 reformer og forsøg.
 3. Uddannelsessystemet.
 De 16-19 årige kan inddeles i tre grupper, som er bestemt af, hvor de går  

 hen efter folkeskolens 9. eller 10. klasse.
Den gruppe af unge, der søger i gymnasiet eller på hf, udgør på landsplan  

 godt 35 pct. af en ungdomsårgang, men der er store forskelle afhængig af de  

 unges miljømæssige og geografiske placering.
Knap 20 pct. forlader gymnasiet  

 eller hf uden afsluttende eksamen og søger eventuelt over i en anden  

 uddannelse.
Den anden gruppe af unge er de der fortsætter med en erhvervsforberedende  

 uddannelse, enten via en læreplads eller på efg (de erhvervsfaglige  

 grunduddannelser) . Denne gruppe af unge udgør 40 - 45 pct.
Handelsskolerne  

 har udover efg-basisår tilbud om både kortere og længerevarende uddannelser,  

 og som en ny uddannelse er der som forsøg inden for de tekniske skoler  

 oprettet en højere teknisk eksamen (htx). Indenfor efg er frafaldet  

 betydeligt, og det skyldes ikke mindst manglen på praktikpladser, der  

 resulterer i, at mange unge står uden mulighed for at fuldføre deres  

 uddannelse efter basisåret.
Den tredie gruppe er blevet kaldt restgruppen, idet det er de unge der  

 hverken påbegynder en lærlinge-,efg eller gymnasial uddannelse.
På trods af  

 mange forsøg på at udvide uddannelsestilbudene udgør restgruppen over 20 pct.  

 af en ungdomsårgang, i visse dele af landet en langt højere procentdel.
Det  

 er især pigerne, der ikke kommer igang med en uddannelse, Ligesom det viser  

 sig, at det især er pigerne, der har svært ved at skaffe sig en praktikplads.
Forholdene på arbejdsmarkedet tvinger måske nogle unge ind i  

 uddannelseforløb, som de ikke er tilstrækkeligt motiverede for.
Samtidig  

 ønsker stadig flere ældre at forbedre deres skoleuddannelse.
Det er blandt  

 andet sådanne forhold, der har medført en meget stor tilgang til  

 enkeltfags-hf, hvor aldersgennemsnittet er ca. 30 år.
I forskellige politiske sammenhænge er begrebet livslang uddannelse blevet  

 diskuteret.
Det kan konstateres, at en stadig større del af den danske  

 befolkning befinder sig et sted i uddannelsessystemet, hvilket nogle finder  

 betænkeligt.
Andre vil derimod argumentere for, at et kompliceret og højt  

 udviklet teknologisk samfund stiller krav om en veluddannet befolkning.  

 Uddannelse/omskoling er en af vejene til dette mål.
De uddannelsepolitiske beslutninger, der skal styre denne udvikling,  

 bygger både på politiske holdninger og økonomiske betragtninger.
Hvilken  

 retning denne udvikling skal tage, hersker der ikke stor enighed om - hverken  

 inden for gymnasielærerkredse i almindelighed eller inden for de enkelte  

 faglige foreninger.
Også inden for gymnasiets fagrække foregår der en løbende debat om hvilke  

 kvalifikationer, samfundet har brug for.
Skal uddannelsen tilpasse sig  

 enkelte aftagerinstitutioners krav, eller snarere befordre en bred og mere  

 almen kvalificering af de unge.
De enkelte fag forholder sig forskelligt ud  

 fra reelle uenigheder om, hvorvidt der er tale om positive fornyelser eller  

 nødvendig tilpasning til ydre krav.
SAMLET LITTERATUR Pensum til teoretisk pædagogik kan for de generelle pædagogiske problemers  

 vedkommende dækkes ind ved nedenstående litteratur.
Det forventes, at  

 kandidater, der ikke deltager i kursus i teoretisk pædagogik, i løbet af  

 semestret sætter sig ind i den nedenfor angivne litteratur.
For et yderligere  

 og mere deltaljeret studium af delemner henvises til den supplerende  

 litteratur.
 Fagdidaktiske problemer og den dertil knyttede litteratur er behandlet i  

 »Introduktion til fagdidaktik for lærerkandidater i gymnasiet og  

 hf.« Det forudsættes, at den enkelte kandidat er bekendt med det  

 fagdidaktiske problemområde i det omfang, som det vedrører kandidatens egne  

 undervisningsfag.
 Litteratur:
Adrian, Henrik: Væk fra det splittede gymnasium . Gad 1979. En debatbog,  

 der beskriver den splittede skoles rammer, og som på baggrund heraf giver bud  

 på, hvilke muligheder, der kan bruges, hvis den splittede skole skal blive  

 den overskuelige skole.
Bogen indeholder desuden en vejledning i - en  

 rammemodel for hvordan man konkret kan gribe projektarbejdet an.
 Bencke, Jens m.fl.: Gymnasiedidaktik . Gyldendal 1981. Omhandler  

 gymnasiets og hf's udvikling, deltagerforudsætninger, didaktik og metodik.  

 Lægger vægt på at elevernes sociale praksis må stå centralt i undervisningen.
 Handal, Gunnar m.fl.: Universitetsundervisning , Studenterlitteratur 1973,  

 kap. 7: Henning Andersen: Indlæringspsykologiske forhold af betydning for  

 undervisningens tilrettelæggelse, s. 189-202. Indeholder de grundlæggende  

 begreber i den traditionelle undervisningspsykologi.
Heltoft, Anne Marie m.fl.: Tampen brænder . En analyse af undervisning som  

 samtale.
Hans Reitzel, 1978, s. 52-129 samt s. 208-218. En analyse af  

 klasseværelsessamtalen på grundlag af empirisk materiale.
Bogen gør rede for  

 denne samtaleforms skjulte forudsætninger, dens modsigelser og dens ideologi,  

 og den viser hvordan klasseværelsessamtalen er forankret i den borgerlige  

 offentligheds kommunikationsform.
Illeris, Knud: Modkvalificeringens pædagogik . Unge pædagoger. 1981. En  

 analyse af samspillet mellem skole og samfund.
Argumenter for en  

 projektorganiseret undervisning ud fra en dialektisk - materialistisk  

 referenceramme.
Illeris, Knud m.fl.: Ungdomspsykologi . Samfundssituation - Handlemønstre  

 - Bevidsthedsformer.
Unge pædagoger 1982. En diskussion af ungdomsbegrebet og  

 ungdomspsykologiens udvikling i et samfundsmæssigt perspektiv.
Indeholder en  

 redegørelse for socialisations- og narcissismeteorier samt konkrete afsnit om  

 bl.a. unge i gymnasieskolen.
Nielsen, Frede (red.): Pædagogisk teori og praksis . Om pædagogisk  

 realisme, pædagogisk humanisme og kritisk pædagogik.
Borgen 1977. På baggrund  

 af de tre grundsyn belyser bogen pædagogiske temaer som: menneske- og  

 samfundssyn, mål og indhold, lærer-elev forholdet og metoder og materialer i  

 den pædagogiske proces. (Til seminariebrug).
 Rasborg, Finn m.fl.: Evalueringsproblemer . Danmarks pædagogiske institut,  

 Munksgaard 1977, s. 11-37, 47-73, 81-84. En debatbog om  

 evalueringsproblematikken, skrevet af medarbejdere ved Danmarks pædagogiske  

 institut.
 Svendsen, Poul og Stig Kjerulf, red.: Pædagogiske teorier . Billesø og  

 Baltzer 1982, kap. 2 s. 25-50, kapitlet omhandler en behavioristisk og en  

 adfærdsmodificerende pædagogik i relation til den klassiske indlærings- og  

 motivationspsykologi.
Ålvik, Trond: Undervisningslære 1 . (2. udgave) Gyldendal 1979. Kap. 5:  

 Tom Ploug Olsen og Ole B.
Larsen: Om motivationspsykologi og undervisning. s.  

 160-171. Kap. 6: Carl Åge Larsen: Principper for tilrettelæggelse af  

 undervisning. s. 175-185. Kap. 7: C.A.
Høeg Larsen: Organisation af  

 elevgruppen. s. 210-216. En indføring i grundlæggende principper for  

 undervisningens planlægning, gennemførelse og evaluering.
 Ålvik, Trond: Om undervisning , aktuelle synspunkter og problemer,  

 Gyldendals pædagogiske bibliotek 1980. En artikelsamling, der vægter de mere  

 principielle og overordnede problemstillinger i forbindelse med undervisning,  

 hvor tidligere udgaver af Ålvik's undervisningslære lagde mere vægt på den  

 konkrete undervisningssituation.
 Betænkninger, cirkulærer og lign. :
Kroghs Skolehåndbog: Samlede bestemmelser vedrørende studentereksamen  og  

 Samlede bestemmelser vedrørende højere forberedelseseksamen . (Seneste  

 udgaver). To handy samlinger af relevante bekendtgørelser, cirkulærer og  

 ministerielle skrivelser fra direktoratet for gymnasieskolerne og højere  

 forberedelseseksamen's regelsamling.
Disse bestemmelser kan findes i  

 skolernes/kursernes regelsamling.
 Sektorrådet for de fortsatte skoleuddannelser: Fornyelse og  planlægning  

 af ungdomsuddannelserne . Sektorrådet 1979. Interesseorganisationernes  

 uddannelsespolitiske standpunkter ved udgangen af 1970' erne.
 Sektorrådet for de fortsatte skoleuddannelser: Forsøgs- og  

  udviklingsarbejde . Sektorrådet 1980. En kortfattet beskrivelse af en række  

 forsøg inden for gymnasiet, hf og efg.
U 90, bind 1 og 2: Undervisningsministeriet.
Det centrale uddannelsesråds  

 debatoplæg til fremtidens uddannelsessystem.
Indeholder desuden en lang række  

 organisationssærstandpunkter og (navnlig i bd. 2) en række artikler om  

 uddannelsesforhold.
 Supplerende litteratur:
 Achton, Steen og Jesper Jensen m.fl.: Om pædagogik - en introduktionsbog,  

 Reitzel 1977.
 Adrian, Henrik m.fl.:
2) 13 års erfaring 3) man sidder og hører så meget Gymnasieundersøgelsen, København 1980-82.
 Bauer, Mette og Karin Borg: Den skjulte læreplan - skolen  socialiserer,  

 men hvordan? Unge pædagoger A 16 1976.
Bertelsen, Jens m.fl.
Projektarbejde - erfaringer og praktisk  vejledning  

 . Borgen 1979.
 Bregengaard, Per: Skolen i samfundet . Samfundsfagnyt 1979.
Christie, Niels: Hvis skolen ikke fantes . Chr.
Ejlers forlag (skrevet på  

 norsk) 1971.
 Dale, Erling Lars: Kritisk pædagogik . Pax 1976.
 Egidius, Henry: Retninger i moderne pædagogik . Centrum Natur og kultur  

 1980.
 Haarder, Bertel m.fl.: Kampen om gymnasiet , Forlaget Liberal 1982.
 Hansen, Mogens og Ole Varming (red.): Skolepsykologiske synspunkter.  

 Gyldendal 1974 (spec. s. 204-227).
Harsløf, Olav: Fremtidens gymnasium.
Borgen 1983.
Hellesnes: Socialisering og teknokrati.
Gyldendal 1976.
Illeris, Knud m.fl.: Læreruddannelse, skole og samfund.
Munksgård 1976.
 Jacobsen, Bo m.fl.: Erfaring og undervisning . Gyldendal 1980.
Kontext: Glocksee - Skolen som erfaringsproces (nr. 35) 1978 Kristiansen, Marianne: Helt ærligt : Informations forlag 1981.
 Kvale, Steiner: Spillet om karakterer i gymnasiet . Munksgård 1980.
 Kyrstein, Jens og Ebbe Vestergaard: Undervisningslære . Munksgård 1978.
 Madsen, Jørgen m.fl.: Om unge . Gyldendal 1978.
Muschinsky, Lars Jacob og Karsten Schnack (red.): Pædagogisk  opslagsbog.  

 Chr.
Ejler 1981.
Negt, Oskar: Sociologisk fantasi og eksemplarisk indlæring.
RUC 1975.
 Pedersen, Anette Steen m.fl.: Piger i gymnasiet og hf - overlevelse  eller  

 frigørelse ? Emmeline 1983.
 Ralkin, Hans Chr. m.fl.: Profession: Lærer. (Bind I - III).  

 Erhvervsskolernes forlag 1980-81.
Regeringens ungdomsudvalg, rapport nr.1: En brydningstid, om uligheder og  

 udviklingstendenser i ungdomstilværelsen.
Kbh. 1982.
Regeringens Ungdomsudvalg, rapport 2: Ungdomsbilleder, interviews med unge  

 og synspunkter fra udvalgte debattører.
Kbh. 1982.
Schmiederer, Rolf: I elevernes interesse - frigørende undervisning i teori  

 og praksis.
Gyldendal 1981.
 Sjølund, Arne: Gruppepsykologi , Gyldendal 1965.
 Svendsen, Poul og Kjerulf, Stig, red.: Pædagogiske teorier , Billesø og  

 Baltzer 1982.
 Vestergaard, Ebbe: Pædagogisk filosofi . Munksgaard 1978.
 Ørum, Bente og Erik Jørgen Hansen: Illusioner om uddannelse . Fremad 1975.
 Alvik, Trond: Undervisningslære 1. (2. udgave) Gyldendal 1979.
