 Vejledning om ansøgning om støtte fra ansøgningspuljen til nedbringelse af sygefravær i ældreplejen.
 Ansøgningsfrist den 12. maj 2022 kl. 12.00.
INDHOLDSFORTEGNELSE 1	Indledning 2	Ansøgningspuljens formål 3	Ansøgerkreds 4	Målgruppe 5	Forventede resultater 6	Baggrund og indhold i projektet 7	Projektperiode 8	Tildelingskriterier og vurdering 9	Tilskudsberettigede udgifter 10	Ikke tilskudsberettigede udgifter 11	Udarbejdelse af budget 12	Ansøgningsfrist og -procedure 13	Statsstøtte 1	
Indledning Som led i aftale om udmøntning af reserven til foranstaltninger på social- sundheds- og arbejdsmarkedsområdet for 2022 - 2025 blev der afsat i alt 9,5 mio. kr. til en ansøgningspulje til nedbringelse af sygefravær i ældreplejen.
Midlerne er afsat i finansloven for 2022 på § 15.85.35.10.
2	
Ansøgningspuljens formål Ansøgningspuljens formål er at yde støtte til at forebygge og nedbringe sygefravær blandt medarbejdere på plejehjem og i hjemmeplejen.
3	
Ansøgerkreds Ansøgningspuljens ansøgerkreds er hjemmeplejeenheder, private leverandører i den udførende hjemmepleje, kommunale plejehjem, selvejende institutioner og friplejehjem i ældreplejen.
 Hjemmeplejeenhed omfatter enheder der leverer personlig og/eller praktisk hjælp, herunder faste teams eller enheder i mindre områder.
Private leverandører i den udførende hjemmepleje omfatter leverandører af personlig og praktisk hjælp til borgeren.
Der skal dermed være tale om leverandører af en ydelse til borgeren der kan kategoriseres som personlig eller praktisk hjælp.
Leverandører af rengøring er omfattet af ansøgerkredsen mens leverandører af madservice som udgangspunkt ikke er omfattet.
Der kan være undtagelser til dette, hvis madleverandører fx indgår i en konstellation, hvor der også leveres andre ydelser til borgeren.
4	
Målgruppe Ansøgningspuljens målgruppe er ansatte på plejehjem og i hjemmeplejen.
 Der skal fortrinsvis være tale om ansatte, der leverer personlig eller praktisk hjælp til borgeren på plejehjemmet eller i hjemmeplejen.
5	
Forventede resultater Det forventes, at de støttede projekter efter endt projektperiode vil have styrkede forudsætninger for at nedbringe sygefraværet blandt medarbejderne på det enkelte plejehjem og i den enkelte hjemmeplejeenhed.
De styrkede forudsætninger kunne f.eks. være at skabe øgede forudsætninger for at arbejde systematisk og vedvarende med nedbringelse af sygefravær, at arbejde med at øge arbejdsglæden blandt medarbejderne, at øge ledelsesfokus på nedbringelse af sygefraværet f.eks. som en del af den øvrige faglige og organisatoriske udvikling (MED-udvalg mv).
6	
Baggrund og indhold i projektet Der opleves et højt sygefravær blandt medarbejdere i ældreplejen.
Ansøgningspuljen skal understøtte særligt målrettede indsatser, der skal nedbringe sygefraværet blandt medarbejdere i ældreplejen.
Det kan både være indsatser målrettet nedbringelse af korttids- og langtidsfravær.
Midlerne fra ansøgningspuljen skal gå til konkrete indsatser i ældreplejen, hvor personalet har haft en rolle i udarbejdelsen af ansøgningen.
Undersøgelser peger på at borgerne, der modtager personlig og/eller praktisk hjælp, lægger stor vægt på nærværet med personalet.
Oplevelsen af kontinuitet og genkendelighed, giver borgeren tryghed og mulighed for en styrket relation til medarbejderne.
En stærk relation til borgeren, er også vigtig for mange medarbejderes trivsel og et vigtig afsæt for en tidlig indsats og nødvendige handlinger ved ændringer i borgerens behov for hjælp og pleje.
En målrettet indsats for at nedbringe sygefraværet blandt medarbejder i ældreplejen vil derfor kunne bidrage til at skabe rammerne for en bedre kvalitet i ældreplejen.
6.1. Midler Der kan søges om støtte fra ansøgningspuljen til konkrete indsatser til nedbringelse af sygefraværet.
Se hertil vejledningens afsnit 9 og 10. Dette kunne være kompetenceudviklingstiltag, fokuserede samtaleindsatser, faciliterede forløb eller workshops på tværs af organisationen eller på tværs af fagligheder mv.
 Der kan også være behov for justering af relevante prøvehandlinger, som vurderes at have effekt på sygefraværet, men som kræver yderligere afprøvning eller opskalering.
6.2. Vidensopsamling Sundhedsstyrelsen gennemfører en vidensopsamling af sygefraværsindsatsen i 2025. Tilskudsmodtagerne er forpligtede til at bidrage til denne i form af viden og erfaring fra projektperioden.
Sundhedsstyrelsen og Socialstyrelsen vil indhente disse bidrag fra projekterne, med henblik på vidensopsamling.
Der vil skulle indsendes en årlig afrapportering på anvendelsen af tilskuddet, som vil indgå i vidensopsamlingen.
I denne skal der indgå relevant data, der følger projektets resultater igennem puljeperioden.
Som led i udbredelsen af viden afholdes desuden en konference i 2025, hvor tilskudsmodtagere deler deres erfaringer.
Projekterne kan forvente at skulle bidrage til konferencen fx i form af præsentation af udvalgte cases.
7	Projektperiode Midlerne anvendes i perioden 1. august 2022 til 31. december 2025.
8	
Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Når ansøgningsskemaet udfyldes, skal ansøger beskrive nedenstående:
 Ad 1) Formål, målgruppe og målsætninger:
 Det vil blive vurderet, om projektets formål og målgruppe ligger inden for ansøgningspuljens formål og målgruppe.
Til brug for vurderingen skal det beskrives, hvordan projektet har til formål, at forebygge og nedbringe sygefravær blandt medarbejdere på plejehjem og i hjemmeplejen.
Det er vigtigt, at det sandsynliggøres, at projektet medvirker til at fremme ansøgningspuljens formål.
Projektets målgruppe skal beskrives kort og præcist.
Beskrivelsen skal indeholde følgende oplysninger:
o	Hvem indgår i målgruppen? o	Hvor mange fra målgruppen forventes at deltage i projektet? Det er vigtigt, at der gives et realistisk bud på, hvor mange der indgår i projektet.
 o	Hvordan vil antal deltagere fra målgruppen i projektet blive opgjort? Det skal beskrives, hvordan antallet af deltagere optælles.
o	Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
 Det vil endvidere blive vurderet, om ansøger har opstillet konkrete målsætninger på borgerniveau og organisatorisk niveau, og om målsætningerne har sammenhæng med de forventede resultater for ansøgningspuljen, som er opstillet i vejledningens afsnit 5.
Til brug for vurderingen skal der opstilles klare og præcise målsætninger på borgerniveau og organisatorisk niveau.
Målsætninger på borgerniveau og organisatorisk niveau skal afspejle de konkrete resultater eller forandringer, som projektet forventes at opnå i relation til borgerne/organiseringen, og det er således ikke tilstrækkeligt kun at opstille mål med fokus på gennemførelse af aktiviteter.
 Ad 2 Aktiviteter og faglige krav:
 Det vil blive vurderet, om projektets aktiviteter bidrager til opfyldelse af projektets formål og målsætninger.
Til brug for vurderingen skal de planlagte aktiviteter være klart beskrevet, og det skal beskrives, hvordan aktiviteterne hænger sammen med projektets formål og målsætninger.
Det vil indgå i vurderingen, om det er sandsynliggjort, at de beskrevne aktiviteter vil føre til opfyldelse af projektets formål og opstillede målsætninger.
Indholdet i projektets aktiviteter skal beskrives, så det fremgår, hvordan aktiviteterne modsvarer målgruppens udfordringer.
 Projektets tidsplan skal ligeledes beskrives, herunder om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før projektet fortsættes.
Inddragelse af personale i ansøgningen Det vil blive vurderet, om ansøger har inddraget personalet i udarbejdelsen af ansøgningen.
Til brug for vurderingen skal ansøger beskrive, hvordan og i hvilket omfang personalet er inddraget i udarbejdelsen af ansøgningen, fx gennem MED-udvalg.
Overvejelser omkring initiativer og medarbejderinddragelse Det vil blive vurderet, om ansøger har gjort sig tydelige overvejelser angående hvilke konkrete initiativer der skal iværksættes, herunder hvordan medarbejderne inddrages.
Til brug for vurderingen skal ansøger beskrive:
  Hvilke konkrete initiativer, der hen over puljeperioden, iværksættes for at nedbringe sygefraværet, herunder f.eks. overvejelser omkring aktiviteter, organisering, løbende medarbejderinddragelse og opgavefordeling.
  Medarbejdernes rolle i initiativerne, herunder f.eks. antallet af medarbejdere og deres faglige baggrund.
Fremadrettet arbejde med nedbringelse af sygefraværet Det vil blive vurderet, om ansøger har beskrevet, hvordan man fremadrettet vil arbejde med at nedbringe sygefraværet.
Til brug for vurderingen, skal ansøger beskrive:
  Overvejelser om implementering og forankring af initiativerne.
Sandsynliggørelse af virksomme initiativer Det vil blive vurderet, om ansøger har sandsynliggjort, hvordan initiativerne forventes at forebygge og nedbringe sygefraværet.
Til brug for vurderingen skal ansøger beskrive:
  Hvilke udfordringer ift. sygefravær, som initiativerne forventes at løse.
 Hvilke erfaringer der ligger til grund for udvælgelsen af de konkrete initiativer.
Hvis der ligger vidensgrundlag, datagrundlag eller tidligere afprøvninger til grund for udvælgelsen af initiativer, kan dette evt. beskrives.
  Eventuelle overvejelser om ledelsesfokus i implementeringen.
Igangværende indsats til nedbringelse af sygefraværet Det vil blive vurderet, om arbejdspladsen har en igangværende indsats til nedbringelse af sygefravær.
Til brug for vurderingen skal ansøger beskrive:
  Den eksisterende indsats til nedbringelse af sygefravær.
 Ad 4) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet må kun indeholde tilskudsberettigede og nødvendige udgifter, som direkte kan henføres til det konkrete projekts gennemførsel.
Der må således ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til.
Det skal oplyses, hvis der er en økonomisk interesse mellem ansøger og projektets samarbejdspartnere.
Dette vil eksempelvis være tilfældet, hvis der er personsammenfald mellem projektets medarbejdere og leverandører.
Budgettet skal indtastes i Excel-dokumentet Budgetskema, som ligger på ansøgningspuljens side på Socialstyrelsens hjemmeside.
Ved indsendelse af ansøgningen vedhæftes budgetskemaet.
 Læs mere om krav til budgettet m.m. i vejledningens afsnit 11-13.
Ad 5) Sammenhæng Det vil blive vurderet, om der er sammenhæng mellem projektets formål, målgruppe, målsætninger, aktiviteter, budget mm.
 Vurderingen foretages på baggrund af ansøgers samlede beskrivelse af projektet under ovenstående tildelingskriterier.
9	Tilskudsberettigede udgifter Ansøger skal udvise sparsommelighed ved fastlæggelse af niveauerne i budgetposterne.
Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1.  Lønudgifter til aflønning af medarbejdere i projektet.
Lønudgifter skal budgetteres med antal timer og sats pr. time.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i overenskomster for arbejdet på området.
Yderligere information kan fås ved henvendelse til de relevante fagforeninger.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 2. 	Udgifter til honorarer til konsulenter.
3. 	Udgifter til revisor.
Der kan løbende afholdes udgifter til revisor.
 4. 	Lovpligtige forsikringer, herunder arbejdsskadeforsikringer.
5. 	Udgifter til transport i egen bil samt til offentlig transport.
Transportudgiften skal beregnes på baggrund af statens lave takst pr. km., jf. Økonomistyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. 	Udgifter til aktiviteter.
7. 	Udgifter til specifikke uddannelses- og kursusaktiviteter 8. 	Udgifter til formidling.
 9. 	Udgifter til lokaler.
 10. 	Udgifter til mindre materielanskaffelser indtil 50.000 kr. pr. projektår (f.eks. indkøb af udstyr, kontorhold eller andet inventar). Såfremt der søges om tilskud til materielanskaffelser, skal formå-let med anskaffelsen fremgå af ansøgningen eller i en note til budgettet.
10	
Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1.  Materielanskaffelser for over 50.000 kr. pr. projektår.
 2. 	Køb af fast ejendom.
 3.  Anlægsudgifter (f.eks. ombygning og renovering).
 4. 	Dækning af underskud eller anden gæld.
 5. 	Støtte til enkeltpersoners underhold.
 6. 	Aktiviteter, der fuldt ud er finansieret fra anden side.
7.  Generelle uddannelses- og kursusaktiviteter 8. 	Aktiviteter eller tilsvarende til personer uden lovligt ophold.
 9. 	Projekter forankret i udlandet samt Grønland og Færøerne.
11	
Udarbejdelse af budget Budgettet skal være realistisk, sparsommeligt og leve op til de krav, der er til udgiftstyper og niveauer.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter i forhold til det ansøgte projekt.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer)  Ansøgers navn og adresse Krav til budgettet Udgifter skal specificeres i budgettet.
Udgifter kan ikke samles i overordnede budgetposter som overhead, administrationsbidrag og diverse.
Der kan ikke budgetteres med uforudsete udgifter.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis udgifterne har en klar tilknytning til projektet.
Periodiserede budgetter Udgifterne skal periodiseres, således at udgiften budgetteres i det projektår, den forventes afholdt.
Hvis der f.eks. er en ansat projektleder i projektet, opgøres lønnen, som den afholdes, årligt.
Gennemsnitstal kan således ikke anvendes.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to ens aktiviteter inden for det samme projektår, og hver af aktiviteterne koster 10.000 kr., anføres to enheder á 10.000 kr. i det projektår, hvor aktiviteten og dermed udgifterne forventes afholdt.
Noter til budgettet Ved behov skal der udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
Udbetaling af tilskud Socialstyrelsen overgår til udbetaling af tilskud via Nemkonto.
Det anbefales derfor, at ansøgere sørger for at oprette en Nemkonto, hvis man ikke allerede har Nemkonto.
12	
Ansøgningsfrist og -procedure Ansøgningsfrist Ansøgningsfristen er den 12. maj 2022 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i juni måned.
 Spørgsmål til ansøgningspuljen kan stilles til Astrid Bruselius Døhr eller Camilla Bæth Dehn i Socialstyrelsen via tilskudsforvaltning@socialstyrelsen.dk.
Indgivelse af ansøgning Offentlige myndigheder og offentlige institutioner m.v. skal indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal).
Private ansøgere kan indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal). Private ansøgere kan indsende/aflevere ansøgninger via andre kanaler end den anviste digitale løsning f.eks. med post eller via mail til tilskudsforvaltning@socialstyrelsen.dk.
Det er også muligt at afhente ansøgningsmaterialet i Socialstyrelsen eller få tilsendt papirskabeloner.
Ved behov for yderligere information om indsendelsesmuligheder kan Tilskudsforvaltning kontaktes på telefon 72 42 41 33 eller mail tilskudsforvaltning@socialstyrelsen.dk.
For alle ansøgere gælder, at ansøgning om støtte fra ansøgningspuljen skal indgives på den ansøgningsblanket og i det budgetskema, som Socialstyrelsen har udarbejdet til ansøgningspuljen.
Ansøgningen skal vedlægges de bilag, der fremgår af ansøgningsmaterialet.
Ansøgningsmaterialet ligger på ansøgningspuljens side på Socialstyrelsens hjemmeside.
Ansøgere bedes indsende ansøgningsblanketten i PDF-format af hensyn til læsevenligheden, hvis det er muligt.
 Der sendes en kvittering, når Socialstyrelsen har modtaget ansøgningen.
 For yderligere information om ansøgningsprocessen henvises til vejledningen herom på socialstyrelsens hjemmeside.
Afvisning af ansøgning ved manglende opfyldelse af formalia Socialstyrelsen har ret til at afvise ansøgninger, som ikke opfylder formalia.
Det vil fx være tilfældet, hvis ansøger ikke har anvendt ansøgningspuljens ansøgningsskema eller budgetskema, hvis alle obligatoriske bilag ikke er vedlagt ansøgningen, eller hvis eventuelle anslagsbegrænsninger i tekstfelter i ansøgningsskemaet er overskredet.
Vurdering af ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
It-problemer ved indsendelse af ansøgning Du skal gøre følgende, hvis du oplever it-problemer i forbindelse med indsendelse af din ansøgning.
 Hvis du oplever it-problemer på egne systemer, er det dit eget ansvar at afhjælpe disse, fx i samarbejde med din eventuelle it-leverandør/it-support.
 Hvis du oplever it-problemer på Socialstyrelsens ansøgningsportal, kan du kontakte Tilskudsforvaltning på mail tilskudsforvaltning@socialstyrelsen.dk eller telefon 72 42 41 33.
Der er ikke tale om it-tekniske problemer, hvis fx din medarbejdersignatur ikke virker.
Som ansøger bærer du således ansvaret herfor.
VIGTIGT: DETTE SKAL DU GØRE FØR ANSØGNINGSFRISTEN Hvis it-problemet på Socialstyrelsens ansøgningsportal ikke kan løses før ansøgningsfristens udløb, kan du:
1)	fremsende ansøgningen på anden vis, så den er Socialstyrelsen i hænde inden ansøgningsfristens udløb.
Ansøgningen kan sendes til sikkermail.tilskud@socialstyrelsen.dk.
2)	inden ansøgningsfristens udløb kontakte Tilskudsforvaltning og dokumentere, at de it-tekniske problemer skyldes fejl på Socialstyrelsens ansøgningsportal.
Fejlen kan fx bestå i, at hjemmesiden er nede, eller at link til at sende en ansøgning ikke virker.
En del af dokumentationen skal være et skærmprint, der fx viser en fejlmeddelelse på Socialstyrelsens ansøgningsportal.
Dokumentationen kan sendes til tilskudsforvaltning@socialstyrelsen.dk.
I umiddelbar forlængelse heraf skal du indsende din ansøgning med tilhørende budget og evt. bilag til Tilskudsforvaltning.
Ansøgningen kan sendes til sikkermail.tilskud@socialstyrelsen.dk.
Ansøgninger, som modtages senere end 1 time efter ansøgningsfristen, vil ikke komme i betragtning.
 Ovenstående er en forudsætning for, at din ansøgning kan indgå i Socialstyrelsens sagsbehandling.
13	Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgnings-puljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
