(Til samtlige kommunalbestyrelser og  

 amtsråd) (Om:
- indberetning af beregningsgrundlag for tilskudsnedsættelser i 1987 og - praksis for korrektion af beregningsgrundlagene, hvor konteringen ikke  

 er i overensstemmelse med konteringsreglerne, jfr. § 27, stk. 4, i  

 lovbekendtgørelse nr. 433 af 24. juni 1986.
 1. I bekendtgørelse nr. 57 af 9. januar 1987 (vedlægges) er fastlagt  

 regler om opgørelse af beregningsgrundlaget for nedsættelsen af de generelle  

 tilskud til kommuner og amtskommuner i 1987 (Ændringen vedrørende vækst i  

 driftsudgifter fra 1984 til 1986).
I bekendtgørelsen bestemmes, at opgørelsen baseres på en indberetning, som  

 er foreskrevet i bilag 1 til bekendtgørelsen.
Til denne indberetning har  

 Indenrigsministeriet udarbejdet en vejledning af 17. februar 1987 (vedlægges)  

 om indberetning af beregningsgrundlaget for tilskudsnedsættelserne vedrørende  

 vækst i driftsudgifter fra 1984-1986.
 2. Som det fremgår af § 8 i bekendtgørelsen kan indenrigsministeren i  

 medfør af § 27, stk. 4 (i lov om kommunal udligning m.v.) korrigere  

 opgørelsen af beregningsgrundlagene, hvis det påvises, at konteringen i  

 regnskaberne på konkrete områder ikke er sket i overensstemmelse med de af  

 Indenrigsministeriet fastsatte konteringsregler, eller hvis der kan  

 dokumenteres helt ekstraordinære regnskabstekniske omstændigheder, som gør  

 regnskaberne usammenlignelige.
 Under henvisning hertil skal Indenrigsministeriet orientere om den  

 praksis, der hidtil er fulgt med hensyn til meddelelsen af sådanne  

 korrektioner:
 For det første har Indenrigsministeriet imødekommet en række ansøgninger  

 om korrektion i tilfælde, hvor der i de tilgrundliggende regnskaber er  

 konteret i strid med reglerne i »Budget- og regnskabssystem for kommuner  

 og amtskommuner«.
 Som eksempel kan nævnes, at en kommune havde bogført et salg af  

 renovationsvogne som driftsindtægt.
Efter Indenrigsministeriets opfattelse burde denne udgift have været ført  

 som anlægsindtægt.
Indenrigsministeriet har derfor imødekommet en ansøgning  

 om dispensation, forudsat dokuemntation i en særlig revisionspåtegnet  

 oversigt.
For det andet har Indenrigsministeriet imødekommet ansøgninger om  

 korrektion i tilfælde, hvor (beløbsmæssigt store) tilslutningsbidrag fra  

 lodsejere til rensningsanlæg i 1984 er konteret som driftsindtægt, men i 1986  

 som anlægsindtægt.
Indenrigsministeriet har her accepteret, at regnskabet  

 1984 korrigeres, som om de pågældende udgifter havde været opført som  

 anlægsindtægt i 1984.
 For det tredje har Indenrigsministeriet imødekommet ansøgninger i  

 tilfælde, hvor en kommune i 1984 har oppebåret ekstraordinære  

 refusionsindtægter, som vedrører flere tidligere år.
 Eksempelvis havde en kommune i 1984 modtaget et betydeligt beløb som  

 efterbetaling af statsrefusioner for perioden 1976-1983. Det fremgik af  

 kommunens ansøgning, at efterreguleringen ikke havde karakter af almindelig  

 efterregulering af tidligere a conto betalinger.
 På den baggrund blev kommunens ansøgning om korrektion imødekommet.
 Det tilføjes, at i tilfælde, hvor en efterregulering vedrører betalinger  

 mellem to kommuner har Indenrigsministeriet gjort en korrektion for den ene  

 kommunes vedkommende betinget af en beløbsmæssigt tilsvarende, men  

 modsatrettet, korrektion for den anden kommunes vedkommende.
 Derimod har Indenrigsministeriet afslået ansøgninger om dispensation, som  

 har været begrundet i forskelle i bonustilskrivninger vedrørende  

 pensionsforsikringer, vekslende overskud vedrørende takstfinansieret  

 virksomhed (eksempelvis renovation) og forskelle i afgiftsbelastningen i  

 beregningsårene (eksempelvis som følge af, at Falcks brandslukning er gjort  

 momspligtig i 1985).
Indenrigsministeriet har ligeledes afslået dispensation som følge af  

 ændringer i efterreguleringsbeløb vedrørende udligningsordningen for  

 langtidsledige.
Indenrigsministeriet har imidlertid tilkendegivet at ville  

 søge finansudvalgets tilslutning til, at eventuelle merudgifter til  

 tilskudsnedsættelse som følge af ændringer i de omtalte efterreguleringsbeløb  

 kan indgå i udligningen vedrørende langtidsledige i 1987.
