Nr BTL 149 Betænkning over Forslag til lov om ændring af lov om personlig assistance  

 til handicappede i erhverv (Målgruppen)   

 Nr L 149 1994-95, 1. samling Afgivet af Arbejdsmarkedsudvalget Afgivet: 19950308 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Endvidere har udvalget modtaget skriftlige henvendelser fra Dansk  

 Blindesamfund og De Samvirkende Invalideorganisationer.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 det stillede ændringsforslag.
 ÆndringsforslagAf arbejdsministeren, tiltrådt af udvalget:
 Til § 1 1) Efter nr. 5 indsættes som nyt nummer:
 »01. I § 5 indsættes efter stk. 1 som nyt stykke:
»Stk. 2. Efter en konkret vurdering kan arbejdsformidlingen,  

 hvis karakteren af den påkrævede assistance kræver det, yde et tilskud  

 svarende til den ordinære sats for det pågældende arbejde.«» Bemærkninger Til nr. 1 Efter den gældende lov ydes der alene et tilskud svarende til  

 den overenskomstmæssige studentertimelønssats.
Dette skal ses på baggrund af,  

 at den personlige assistent skal udføre de praktiske arbejdsfunktioner  

 forbundet med arbejdet, som den handicappede på grund af sit handicap ikke  

 selv kan udføre.
Der gælder alene en undtagelse, for så vidt angår tilskud  

 til tegnsprogstolkning, hvor der ydes tilskud svarende til den ordinære sats  

 herfor.
Det kan ikke afvises, at der kan være behov for, at den personlige  

 assistent har særlige kvalifikationer.
Som eksempel kan nævnes, at en blind  

 akademiker kan have behov for en assistent, der er fortrolig med juridisk  

 sprogbrug eller med et eller flere fremmedsprog.
 For i videst muligt omfang at fjerne eventuelle barrierer for, at  

 handicappede kan komme i beskæftigelse, foreslås det, at der skabes hjemmel  

 til, at AF efter en konkret vurdering af behovet for særlige kvalifikationer  

 hos assistenten kan yde et tilskud, der svarer til den overenskomstmæssige  

 løn for det pågældende arbejde.
 Der skønnes ikke at være væsentlige merudgifter ved forslaget.
