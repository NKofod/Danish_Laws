1. Ved lov nr. 266 af 22. maj 1986 om vagtvirksomhed  

 er der gennemført en regulering af adgangen til at udøve vagtvirksomhed.
I  

 tilknytning hertil har Justitsministeriet udsendt bekendtgørelse nr. 963 af  

 23. december 1986 om vagtvirksomhed.
Loven og bekendtgørelsen træder i kraft  

 den 1. januar 1987. I bekendtgørelsens § 30 findes en række  

 overgangsbestemmelser.
Lovens hovedformål er at regulere den virksomhed, der typisk udføres af  

 private vagtselskaber.
Denne regulering gennemføres først og fremmest ved et  

 krav om, at personer eller selskaber, der ønsker at udøve selvstændig  

 vagtvirksomhed, skal have autorisation hertil.
Endvidere skal personalet i en  

 vagtvirksomhed være godkendt, og også kontrolcentraler, der videregiver  

 alarminformationer til politiet, skal være godkendt.
Desuden er der i  

 bekendtgørelsen fastsat nærmere bestemmelser bl.a. om personalets uddannelse,  

 uniformering og brug af hunde.
Et andet formål med loven er at søge at nedbringe det store antal  

 fejlalarmeringer fra alarmeringsanlæg.
Dette sker ved en bestemmelse om, at  

 alarminformationer som hovedregel kun må videregives til politiet af  

 personalet i en godkendt kontrolcentral, ved at forbyde  

 indbrudsvarslingsanlæg og ved at give politiet mulighed for at opkræve et  

 gebyr for gentagne fejlalarmeringer.
 Loven og bekendtgørelsen hviler på betænkning nr. 1048/1985 om  

 vagtvirksomhed, der er afgivet af det af Justitsministeriet nedsatte udvalg  

 om private vagtselskaber.
2. Kompetencen til at meddele autorisation til at  

 udøve vagtvirksomhed er efter bekendtgørelsens § 1, stk. 1, henlagt til  

 rigspolitichefen.
Rigspolitichefen har over for Justitsministeriet oplyst, at  

 der af rigspolitichefembedet vil blive udarbejdet en blanket, som kan  

 benyttes ved ansøgning om autorisation til at udøve vagtvirksomhed.
 Rigspolitichefen bør i almindelighed indhente en udtalelse om ansøgning om  

 autorisation til at udøve vagtvirksomhed fra politimesteren  

 (politidirektøren) i den politikreds, hvor vagtvirksomheden har sit  

 hovedkontor.
 Bestemmelser om, hvilke krav og vilkår der kan stilles i forbindelse med  

 meddelelse af autorisation af en vagtvirksomhed, findes i lovens §§ 3 - 5 og  

 bekendtgørelsens § 2. Som led i autorisationen vil der med henblik på at  

 undgå forveksling med politiets uniformer bl.a. kunne stilles krav med hensyn  

 til personalets uniformering (farve, distinktioner, emblemer m.v.). Der vil  

 også kunne fastsættes krav med hensyn til størrelsen af ordet  

 »vagt«, som efter bekendtgørelsens § 11 skal fremgå af uniformen.
Efter lovens § 6, stk. 1, omfatter en autorisation til at udøve  

 vagtvirksomhed ikke adgang til at udøve vagtvirksomhed på steder, hvortil der  

 er almindelig adgang.
Dette vil forudsætte en særlig tilladelse.
I henhold  

 til bekendtgørelsens § 4, stk. 2, kan rigspolitichefen generelt meddele  

 autorisation til, at der udøves vagtvirksomhed i form af butiksdetektiv-,  

 dørvogter- og anden opsynsvirksomhed i lokaler, hvortil der er almindelig  

 adgang.
Endvidere er der i bekendtgørelsens § 4, stk. 3, åbnet mulighed for,  

 at politimesteren (politidirektøren) i den politikreds, hvor vagtvirksomheden  

 ønskes udøvet, i særlige tilfælde kan give tilladelse til, at der udøves  

 erhvervsmæssig vagtvirksomhed på offentlige veje, pladser og steder (f.eks.  

 butikscentre, gågader, jernbane- og busstationer, færgelejer, lufthavne og  

 lignende). Det er herved forudsat, at en sådan tilladelse efter en konkret  

 vurdering må antages at være ubetænkelig og tillige hensigtsmæssig under  

 hensyn til formålet med vagtvirksomheden på det pågældende sted.
Der bør i  

 den forbindelse også lægges vægt på den uddannelsesmæssige baggrund og  

 lignende for det personale i vagtvirksomheden, der i givet fald skal udøve  

 vagtvirksomhed det pågældende sted.
Justitsministeriet har forudsat, at der i overensstemmelse med lovens  

 forarbejder ikke gives tilladelse til, at personer under udførelsen af  

 vagtvirksomhed bærer våben.
Allerede givne våbentilladelser skal inddrages.
 3. Kompetencen til at meddele godkendelse af personale  

 i en vagtvirksomhed er efter bekendtgørelsens § 5, stk. 1, henlagt til  

 politimesteren (politidirektøren) i den politikreds, hvor vagtvirksomheden  

 har sit hovedkontor.
 Såfremt en person, der søges godkendt, ikke har bopæl i den politikreds,  

 hvortil ansøgningen indgives, skal der indhentes en udtalelse fra  

 politimesteren (politikdirektøren) i den politikreds, hvor vedkommende har  

 bopæl, når en sådan udtalelse skønnes at kunne få betydning for stillingtagen  

 til ansøgningen.
 Sager om godkendelse af personale bør af hensyn til vagtvirksomheden  

 behandles hurtigst muligt, og en afgørelse bør i almindelighed foreligge  

 senest 14 dage efter ansøgningens indgivelse.
Godkendelse kan efter lovens § 7, stk. 1, kun meddeles, såfremt den, der  

 ønskes ansat, er fyldt 18 år.
Alderskravet gælder dog ikke for  

 kontorpersonale, jfr. bekendtgørelsens § 7, stk. 2. Det fremgår af lovens §  

 7, stk. 3, under hvilke betingelser godkendelse af en ansættelse i øvrigt kan  

 nægtes.
Det følger af bekendtgørelsens § 10, at med undtagelse af  

 butiksdetektiver, dørvogtere og andre opsynsmænd skal personer under  

 udførelsen af vagtvirksomhed uden for vagtvirksomhedens egne lokaler altid  

 bære uniform.
Politimesteren (politidirektøren) i den politikreds, hvor  

 vagtvirksomheden udøves, kan dog helt undtagelsesvis give tilladelse til, at  

 der under udførelsen af en bestemt opgave ikke bæres uniform.
Uniformen må  

 ikke kunne forveksles med politiets uniformer, og den skal tydeligt være  

 forsynet med ordet »VAGT«.
I den forbindelse skal det i øvrigt  

 fremhæves, at rigspolitichefen, jfr. pkt. 2 ovenfor, i forbindelse med  

 meddelelse af autorisation af en vagtvirksomhed vil kunne fastsætte vilkår om  

 personalets uniformering, jfr. bekendtgørelsens § 2, stk. 2.
De personer, der godkendes som ansatte i en vagtvirksomhed, skal i  

 forbindelse med godkendelsen have udleveret et personlegitimationskort, der  

 udstedes af rigspolitichefen.
Dette legitimationskort vil ud over et foto af  

 den pågældende indeholde oplysninger om den pågældendes navn samt navn og  

 adresse på vedkommende vagtvirksomhed.
 Rigspolitichefen vil udsende nærmere retningslinier til politikredsene om  

 den praktiske fremgangsmåde i forbindelse med udstedelsen af  

 legitimationskort.
Legitimationskortet skal efter bekendtgørelsens § 12, stk. 2, forevises på  

 forlangende.
Det er i denne forbindelse dog forudsat, at kravet om  

 forevisning ikke gælder, såfremt begæringen om at se  

 personlegitimationskortet er fremsat i åbenbart chikaneøjemed, for at  

 forhindre en lovlig anholdelse eller lignende.
4. Anvendelsen af hunde som led i vagtvirksomhed  

 forudsætter efter lovens § 5, stk. 1, jfr. § 1, stk. 1, særlig autorisation  

 hertil.
Dette gælder både for hunde, der anvendes som pladshunde, og for  

 hunde, der anvendes som forsvarshunde.
En autorisation til at udøve vagtvirksomhed ved brug af hunde omfatter  

 ikke adgang til at udøve vagtvirksomhed på steder, hvortil der er almindelig  

 adgang.
Efter bekendtgørelsens § 4, stk. 3, 2. pkt., kan politimesteren  

 (politidirektøren) i den politikreds, hvor hunden ønskes anvendt som led i  

 vagtvirksomhed, dog i særlige tilfælde give tilladelse til, at der på nærmere  

 angivne steder udøves sådan vagtvirksomhed, jfr. det ovenfor under pkt. 2  

 anførte.
Det er en betingelse for anvendelse af hunde som led i vagtvirksomhed, at  

 hundene har forsvarlige forhold og passes forsvarligt, jfr. bekendtgørelsens  

 § 13. Endvidere skal forsvarshunde føres i kort line og være i stand til at  

 lystre hundens fører.
Såfremt betingelserne ikke opfyldes, kan  

 rigspolitichefen tilbagekalde autorisationen, jfr. bekendtgørelsens § 3.
 Justitsministeriet forudsætter, at det lokale politi lejlighedsvis ved  

 kontrolbesøg hos vagtvirksomheden efterprøver, at virksomhedens forsvarshunde  

 i rimeligt omfang må anses for at være i stand til at kunne lystre føreren.
 De særlige bestemmelser vedrørende hunde finder anvendelse ved såvel  

 erhvervsmæssig som ikke-erhvervsmæssig vagtvirksomhed, der foregår på steder,  

 hvortil der er almindelig adgang, jfr. bekendtgørelsens § 15.
5. Efter lovens §§ 9 og 10 skal kontrolcentraler være  

 godkendte.
Kompetencen til at meddele godkendelse af kontrolcentraler er  

 henlagt til rigspolitichefen, jfr. bekendtgørelsens § 17. Det er herved  

 forudsat, at rigspolitichefen indhenter en udtalelse om ansøgningen fra  

 politimesteren (politidirektøren) i den politikreds, hvor kontrolcentralen er  

 beliggende.
 Rigspolitichefen har over for Justitsministeriet oplyst, at der af  

 rigspolitichefembedet vil blive udarbejdet en blanket, som kan benyttes ved  

 ansøgning om godkendelse af kontrolcentraler.
 De nærmere regler vedrørende kontrolcentraler findes i bekendtgørelsens §§  

 16 - 24. Endvidere har rigspolitichefen bl.a. med henblik på rådgivning af  

 nye kontrolcentralindehavere udarbejdet en vejledning om de krav til  

 kontrolcentralens indretning, udstyr og drift, der almindeligvis vil blive  

 stillet til kontrolcentraler.
Efter bekendtgørelsens § 20 kan politimesteren (politidirektøren) i den  

 politikreds, hvortil alarminformationen videregives, bestemme, at der skal  

 foretages personlig observation på den lokalitet, der overvåges, eller  

 fastsætte bestemmelse om andre tilsvarende forholdsregler, inden  

 alarminformationen videregives til politiet.
En sådan bestemmelse kan  

 begrænses til bestemte alarmsteder og til bestemte tidsrum.
Bestemmelsen  

 træffes efter en samlet vurdering af de lokale forhold, herunder en vurdering  

 af de geografiske forhold på stedet, antallet af tidligere fejlalarmeringer,  

 karakteren af alarmstedet, og i hvilket omfang der ved teknisk  

 overvågningsudstyr er truffet rimelige forholdsregler med henblik på at undgå  

 fejlalarmeringer.
I de tilfælde, hvor der ikke hidtil har været praktiseret ordninger med  

 personlig observation inden videregivelse af alarminformationer til politiet,  

 bør der efter Justitsministeriets opfattelse - i hvert fald indtil der har  

 været lejlighed til at indhøste nærmere erfaringer med de nye regler om  

 vagtvirksomhed - udvises tilbageholdenhed med hensyn til at stille krav om  

 personlig observation.
Under henvisning hertil skal Justitsministeriet anmode  

 om, at der i en overgangsperiode på 2 år ikke stilles krav om personlig  

 observation inden videregivelse af alarminformationer til politiet i  

 tilfælde, hvor et sådant krav ikke hidtil har været stillet.
I den  

 forbindelse skal det fremhæves, at Justitsministeriet er indstillet på efter  

 udløbet af denne overgangsperiode mere generelt at tage spørgsmålet om krav  

 om personlig observation op til drøftelse med bl.a. branchens organisationer.
Efter bekendtgørelsens § 22 skal vedkommende politimester  

 (politidirektøren) føre tilsyn med en godkendt kontrolcentral og mindst en  

 gang årligt kontrollere, at betingelserne for godkendelse fortsat er til  

 stede.
Dette indebærer, at tilsynet i politikredsene 1-8 skal føres af  

 politidirektøren, og at tilsynet uden for dette område skal føres af den  

 politimester, der har ansvaret for 0-0-0 centralen i det område, hvor  

 kontrolcentralen er beliggende.
Det lokale politi skal ved disse tilsyn i  

 fornødent omfang søge bistand hos rigspolitichefens tekniske afdeling.
 6. Alarminformationer fra indbrudsalarmeringsanlæg kan  

 ikke indføres direkte til politiet, jfr. lovens § 9, 1. pkt.
I medfør af lovens § 9, 2. pkt., kan den stedlige politimester  

 (politidirektøren) helt undtagelsesvis - når særlige politimæssige hensyn  

 taler derfor - tillade, at alarminformationer fra overfaldsalarmeringsanlæg  

 indføres direkte til politiet.
Der skal i denne forbindelse lægges vægt på  

 både alarmstedets karakter (store værdier) og de geografiske forhold (store  

 afstande mellem alarmsted og politi).
 I de tilfælde, hvor f.eks. pengeinstitutter og posthuse efter de hidtil  

 praktiserede ordninger har opnået tilladelse til at indføre  

 alarminformationer fra overfaldsalarmeringsanlæg direkte til politiet, bør  

 der efter Justitsministeriets opfattelse - i hvert fald indtil der har været  

 lejlighed til at indhøste nærmere erfaringer med de nye regler - udvises  

 tilbageholdenhed med at ændre sådanne ordninger.
 7. Anvendelse af indbrudsvarslingsanlæg er efter  

 bekendtgørelsens § 26 forbudt.
Ved indbrudsvarslingsanlæg forstås alarmeringsanlæg, der på stedet afgiver  

 akustiske eller visuelle signaler, som kan høres eller ses uden tekniske  

 hjælpemidler uden for ejendommen.
Er alarmeringsanlægget monteret i et  

 ejendomskompleks eller et butikscenter, betragtes det som et  

 indbrudsvarslingsanlæg, såfremt det afgiver akustiske eller visuelle  

 signaler, som kan høres eller ses umiddelbart uden for lejligheden, kontoret  

 eller butikken.
8. Et væsentligt formål med regelsættet er som  

 tidligere nævnt at nedbringe det store antal fejlalarmeringer.
Dette formål  

 søges opnået bl.a. ved bestemmelserne om godkendte kontrolcentraler.  

 Herudover er der i bekendtgørelsens § 28, stk. 2, jfr. lovens § 12, medtaget  

 en bestemmelse om, at politimesteren (politidirektøren) i den politikreds,  

 hvortil alarminformationen indgår, kan pålægge en kontrolcentral et gebyr for  

 fejlalarmeringer, efter at have meddelt en advarsel.
 Det skal af advarslen fremgå, hvorvidt gebyret i givet fald knyttes til  

 enhver kommende fejlalarmering fra kontrolcentralen eller blot til kommende  

 fejlalarmeringer fra et bestemt alarmsted.
9. Bekendtgørelsen indeholder - som forudsat i lovens  

 § 21 - særlige overgangsregler.
Justitsministeriet har ved fastsættelsen af  

 disse regler ønsket at give branchen god tid til at tilpasse sig det nye  

 regelsæt.
