Bekendtgørelse om fællesopkrævning af visse arbejdsgiverbidrag I medfør af § 56, stk. 2, i lov om arbejdsskadesikring, jf. lovbekendtgørelse nr. 848 af 7. september 2009, § 21, stk. 3, i lov om Arbejdsgivernes Elevrefusion, jf. lovbekendtgørelse nr. 160 af 28. februar 2011, § 9, stk. 11, i lov om Lønmodtagernes Garantifond, jf. lovbekendtgørelse nr. 686 af 20. juni 2011, § 85 c, stk. 22, i lov om arbejdsløshedsforsikring m.v., jf. lovbekendtgørelse nr. 642 af 22. juni 2012, § 66, stk. 13, i lov om sygedagpenge, jf. lovbekendtgørelse nr. 653 af 26. juni 2012, § 13, stk. 21, i lov nr. 639 af 14. juni 2010 om godtgørelse og tilskud til befordring ved deltagelse i erhvervsrettet voksen- og efteruddannelse, samt § 45, stk. 3, i lov om ret til orlov og dagpenge ved barsel (barselloven), jf. lovbekendtgørelse nr. 1084 af 13. november 2009, som ændret ved lov nr. 326 af 11. april 2012 og efter forhandling med Lønmodtagernes Garantifond, undervisningsministeren og Arbejdsmarkedets Tillægspension samt efter indstilling fra bestyrelserne for Arbejdsmarkedets Tillægspension, Arbejdsmarkedets Erhvervssygdomssikring og Arbejdsgivernes Elevrefusion, fastsættes:
Bidrag, der indgår i fællesopkrævningen § 1. Følgende bidrag indgår i fællesopkrævningen:
1) bidrag til Arbejdsmarkedets Erhvervssygdomssikring, jf. § 55, stk. 1, i lov om arbejdsskadesikring, 2) bidrag til Arbejdsgivernes Elevrefusion, jf. § 18, stk. 1 og 2, i lov om Arbejdsgivernes Elevrefusion, 3) finansieringsbidrag, jf. § 85 c, stk. 10, i lov om arbejdsløshedsforsikring m.v., § 114, stk. 7, i lov om en aktiv beskæftigelsesindsats, § 66, stk. 3, i lov om sygedagpenge, § 13, stk. 11, i lov om godtgørelse ved deltagelse i erhvervsrettet voksen- og efteruddannelse, § 9, stk. 1, i lov om Lønmodtagernes Garantifond, samt § 45, stk. 3, i barselloven, og 4) bidrag til barseludligning på det private arbejdsmarked, Barsel.dk, jf. § 4, stk. 3, i lov om barseludligning på det private arbejdsmarked Opkrævning, indbetaling og tilbagebetaling § 2. Bidrag, der indgår i fællesopkrævningen, jf. § 1, opkræves samlet af Arbejdsmarkedets Tillægspension fire gange årligt.
 Stk. 2. Bidragene indbetales til Arbejdsmarkedets Tillægspension på følgende tidspunkter:
 Stk. 3. Falder sidste rettidige betalingsdag efter stk. 2 på en helligdag eller en lørdag, forlænges fristen for betaling til den nærmest følgende hverdag.
 Stk. 4. Arbejdsmarkedets Tillægspension kan efter forudgående anmodning fra en arbejdsgiver fastsætte en længere tidsfrist for indbetalingen, når særlige omstændigheder taler for det.
 Stk. 5. Hvis en virksomhed hører op eller skifter ejer, skal den hidtidige arbejdsgiver betale bidrag beregnet på grundlag af samtlige ATP-bidrag vedrørende perioden frem til ophøret eller ejerskiftet, jf. dog stk. 6.
 Stk. 6. En arbejdsgiver, der i løbet af et kvartal registreres som afgiftspligtig efter momsloven eller lønsumsafgiftsloven, skal betale et forholdsmæssigt finansieringsbidrag, jf. § 1, nr. 3, svarende til forholdet mellem den afgiftspligtige periode og hele kvartalet, jf. stk. 2. Tilsvarende gælder, hvis en arbejdsgiver afmeldes som afgiftspligtig i løbet af et kvartal.
Stk. 7. Finansieringsbidrag, jf. § 1, nr. 3, som er under 100 kr. i et kvartal, vil ikke blive opkrævet og bortfalder.
Opkræves finansieringsbidraget samlet, skal beløbet i 1. pkt. forstås som den samlede sum af finansieringsbidrag.
§ 3. Overskydende bidrag, der indgår i fællesopkrævningen, på 300 kr. eller derover tilbagebetales til arbejdsgiveren.
Opkræves bidragene samlet, skal beløbet forstås som den samlede sum af bidragene.
Stk. 2. Overskydende bidrag på under 300 kr. modregnes i det følgende kvartals forventede krav på bidrag, medmindre arbejdsgiveren anmoder om at få beløbet tilbagebetalt.
Er der intet forventet krav på bidrag i det følgende kvartal, tilbagebetales beløbet til arbejdsgiveren.
 Stk. 3. Beløb under 30 kr. for et kvartal tilbagebetales kun efter anmodning.
Stk. 4. Ved tilbagebetaling af et overskydende bidrag anvendes de bidragssatser, der blev anvendt ved beregningen af de oprindelige bidrag.
Dette gælder også, selvom beregning og tilbagebetaling af det overskydende bidrag først finder sted i et efterfølgende kalenderår.
Betalingsform § 4. Arbejdsmarkedets Tillægspension sender via Nets en samlet opkrævning på bidragene til arbejdsgiverne.
§ 5. En arbejdsgiver, der er tilmeldt et lønservicebureau, kan efter nærmere aftale mellem lønservicebureauet og Nets få overført bidragene til Arbejdsmarkedets Tillægspension.
Arbejdsgiveren kan vælge selv at betale bidragene.
Vælger arbejdsgiveren at betale selv, skal pågældende arbejdsgiver aktivt afmelde den automatiske overførsel af bidragene.
 Stk. 2. Arbejdsgiveren kan vælge at betale bidragene ved at benytte Nets Betalingservice, hvorefter beløbet automatisk overføres til Arbejdsmarkedets Tillægspension.
Stk. 3. Arbejdsgiveren kan vælge at betale bidragene ved at benytte Elektronisk indbetalingskort.
Dette sker ved, at arbejdsgiveren tilmelder sig via sin Netbank.
 Stk. 4. De arbejdsgivere, der ikke er tilmeldt et lønservicebureau, der har en aftale med Nets, eller ikke har tilmeldt sig Nets Betalingsservice eller Elektronisk indbetalingskort, får tilsendt et indbetalingskort fra Arbejdsmarkedets Tillægspension via Nets.
Stk. 5. Arbejdsgiveren har ansvaret for rettidig betaling af bidragene.
Hvis et indbetalingskort, jf. stk. 4, ikke er kommet frem eller er bortkommet, kan arbejdsgiveren via Nets få et nyt ved henvendelse til Arbejdsmarkedets Tillægspension.
 Stk. 6. Arbejdsgiveren kan ikke kræve særskilt kvittering fra Arbejdsmarkedets Tillægspension.
Morarenter § 6. Sker indbetaling af AES-bidraget, jf. § 1, nr. 1, ikke rettidigt, skal arbejdsgiveren fra forfaldsdagen betale renter med den rentesats, der til enhver tid er fastsat i medfør af § 5 i lov om renter ved forsinket betaling.
 Stk. 2. Sker indbetaling af AER-bidraget, jf. § 1, nr. 2, finansieringsbidraget, jf. § 1, nr. 3, og bidraget til Barsel.dk, jf. § 1, stk. 4 ikke rettidigt, skal arbejdsgiveren betale renter af bidraget med 1½ pct. for hver påbegyndt måned fra forfaldsdagen.
Inddrivelse, henstand og eftergivelse § 7. Arbejdsmarkedets Tillægspension har udpantningsret for bidrag og renter.
 Stk. 2. Arbejdsmarkedets Tillægspension kan give henstand med indbetaling samt eftergive bidrag og renter, når særlige omstændigheder taler herfor.
 Stk. 3. Arbejdsmarkedets Tillægspension kan vedrørende Barsel.dk modregne overskydende bidrag og morarenter i forfaldne bidrag og morarenter, samt i for meget udbetalt lønrefusion.
Kontering og afregning § 8. Arbejdsmarkedets Tillægspension overfører indbetalte bidrag til Arbejdsmarkedets Erhvervssygdomssikring, Arbejdsgivernes Elevrefusion og til Barsel.dk.
 Stk. 2. Arbejdsmarkedets Tillægspension overfører ligeledes indbetalte finansieringsbidrag til Beskæftigelsesministeriet (Arbejdsmarkedsstyrelsen), og Lønmodtagernes Garantifond.
Stk. 3. Betaler arbejdsgiveren ikke det fulde opkrævede beløb, jf. § 2, konterer Arbejdsmarkedets Tillægspension det samlede indbetalte beløb forholdsmæssigt til Arbejdsmarkedets Erhvervssygdomssikring, Arbejdsgivernes Elevrefusion, Finansieringsbidrag og Barsel.dk i forhold til bidragenes størrelse.
Konteringen skal stille de omfattede ordninger lige, så der er en procentvis lige stor dækning af ordningernes krav på bidrag.
 Stk. 4. Eventuelle konstaterede tab ved den samlede bidragsopkrævning, jf. § 2, fordeles efterfølgende af Arbejdsmarkedets Tillægspension til de enkelte ordninger, herunder de enkelte bidrag i finansieringsbidrag, i forhold til de udækkede fordringers størrelse.
 Stk. 5. Arbejdsmarkedets Tillægspension anvender et tilsvarende konteringsprincip i forhold til de enkelte bidrag i finansieringsbidrag, jf. § 1, nr. 3.
Forældelse § 9. Arbejdsmarkedets Tillægspensions krav på bidrag og renter forældes efter reglerne i lov om forældelse af fordringer.
Forskellige bestemmelser Klageadgang § 10. Afgørelser, der er truffet af Arbejdsmarkedets Tillægspension, om opkrævning og indbetaling m.v. af bidrag, der indgår i fællesopkrævningen, kan inden 4 uger fra den dag, hvor afgørelsen er meddelt, indbringes for Ankenævnet for ATP m.m..
 Ikrafttræden mv.
 § 11. Bekendtgørelsen træder i kraft den 31. december 2012.
 Stk. 2. Bekendtgørelse nr. 1314 af 21. november 2007 om fællesopkrævning af visse arbejdsgiverbidrag ophæves.
 Stk. 3. Bekendtgørelsen har virkning for bidragsperioder efter 1. januar 2013.
 Stk. 4. Første opkrævning og indbetaling efter reglerne i denne bekendtgørelse sker med forfaldsdag 1. juli 2013.
