 Et fagforbund indklagede en virksomhed for overenskomstbrud ved at  

 have nægtet en tillidsmand årlig lønregulering i foråret 1987.
På et møde med tillidsmanden i december 1987 afslog virksomhedens  

 ledelse at forhøje lønnen.
Først den 30/5 1988 blev virksomheden gjort  

 bekendt med, at forbundet ønskede at klage over den manglende lønforhøjelse,  

 og først den 6/10 1988 blev det af forbundet tilkendegivet, at man påregnede  

 at drage virksomheden til ansvar for organisationsforfølgelse.
Klageskrift  

 blev indgivet 15/11 1989.
 Uanset at der var afholdt organisationsmøder 11/5 og 8/8 1989, fandtes  

 forbundet at have udvist en sådan passivitet, at virksomheden allerede af  

 denne grund måtte frifindes.
 Under denne sag har Teknisk Landsforbund indklaget Dansk  

 Arbejdsgiverforening for Industriens Arbejdsgivere for Scanvægt A/S for  

 Arbejdsretten for overenskomstbrud.
 Klageren har nedlagt følgende påstande:
 1. Dansk Arbejdsgiverforening tilpligtes at anerkende, at den indklagede  

 virksomhed Scanvægt A/S, har handlet overenskomststridigt ved at nægte  

 tillidsmand J den årlige lønregulering i 1987.
 2. Den indklagede virksomhed betaler til klageren en alvorlig bod, hvis  

 størrelse fastsættes af Arbejdsretten.
 Indklagede har påstået frifindelse.
 Der er oplyst følgende om sagens nærmere omstændigheder:
Den 22. juli 1985 blev J, der er medlem af forbundet, ansat som  

 elektroniktekniker på Scanvægt A/S.
Arbejdstageren, som var nyuddannet, fik  

 arbejde i virksomhedens datasystemafdeling.
I december 1986 blev der oprettet  

 en klub i virksomheden, og J blev valgt til formand for klubben og tillige  

 valgt til tillidsrepræsentant.
I begyndelsen af marts 1987 blev han sygemeldt  

 og genoptog først arbejdet den 10. august 1987.
 Overenskomst I mellem Jernets Arbejdsgiverforening og Teknisk Landsforbund  

 indeholder følgende bestemmelse om lønfastsættelsen:
»§ 8. Tillæg til lønsatsen 1. Det forudsættes, at der normalt til den i overenskomsten fastsatte  

 minimalløn, jfr. § 4, ydes et tillæg, der giver udtryk for den enkeltes  

 indsats, kvalifikationer, uddannelse og dygtighed samt stillingens indhold og  

 ansvar.
 2. Vurdering og eventuel regulering af teknikerens lønforhold sker  

 individuelt mindst en gang om året.
3. Uoverensstemmelser om lønforhold kan kræves behandlet ved faglig  

 voldgift i tilfælde, hvor misforhold - som helhed taget - skønnes at være til  

 stede.
Der kan ikke føres voldgift om lønforhold for en enkelt person.« J begyndelsesløn var aftalt til 14.000 kr., men blev i april 1986 forhøjet  

 til 15.100 kr. og i juni 1986 yderligere til 15.700 kr.
 I løbet af foråret 1987 foretoges den i overenskomsten aftalte vurdering  

 af teknikernes lønforhold, og dette førte til en regulering af lønnen for de  

 øvrige elektronikteknikere i datasystemafdelingen, men ikke for J.
 Efter sin genoptagelse af arbejdet havde J i december 1987 en forhandling  

 med virksomhedens ledelse om sin løn, men virksomheden ville ikke forhøje  

 den.
I en skrivelse af 21. januar 1988 udbad forbundets afdeling i Århus sig en  

 forhandling med virksomheden for at borteliminere de problemer, som man  

 gennem nogle medlemmer var blevet bekendt med.
Virksomheden svarede herpå i  

 et brev af 22. januar 1988, at det ikke var oplyst, hvilke problemer det  

 drejede sig om, og at man ikke kunne se noget formål med et møde.
I en skrivelse af 22. februar 1988 anmodede afdelingen under henvisning  

 til overenskomstens § 12, stk. 1, sammenholdt med funktionærlovens § 10 om et  

 møde om arbejdsvilkårene for forbundets medlemmer på virksomheden.
Et sådant  

 møde kom heller ikke i stand, men efter klagerens begæring afholdtes der den  

 30. maj 1988 mæglingsmøde vedrørende J, uden at der opnåedes enighed.
 I mellemtiden var J efter egen opsigelse fratrådt den 1. maj 1988.
 Den 6. oktober 1988 meddelte klageren indklagede, at det måtte påregnes,  

 at sagen ville blive fortsat over for Scanvægt med henblik på at drage  

 virksomheden til ansvar for organisationsforfølgelse.
 Der har den 11. maj og 8. august 1989 været afholdt organisationsmøder, og  

 den 15. november 1989 indgav klageren klageskrift.
 Under domsforhandlingen er der afgivet forklaring af afdelingsformand Per  

 Bent Kjær, elektronikteknikerne Søren Nielsen-Man og John Matthiesen,  

 ingeniørerne Flemming Skjoldborg, Jesper Jørgensen og Kim Aarslev,  

 EDB-assistent Marianne Graversen og direktør Lars Grundtvig.
 Klageren har til støtte for sine påstande anført, at indklagede har gjort  

 sig skyldig i en organisationsfjendtlig handling ved i 1987 at undlade at  

 forhøje lønnen ene af alle for J, der var blevet valgt til  

 tillidsrepræsentant i december 1986. Der er ikke udvist passivitet ved først  

 at indbringe sagen for Arbejdsretten i november 1989, idet der stadig har  

 været ført forhandlinger om en forligsmæssig løsning.
Indklagede har til støtte for sin påstand anført, at der ikke er begået  

 overenskomstbrud, idet der ikke efter overenskomsten er krav på en årlig  

 lønforhøjelse.
Undladelse heraf skyldtes, at der ikke var en saglig  

 begrundelse for på ny at forhøje lønnen for J, hvis løn var blevet forhøjet  

 to gange i løbet af 1986. Endvidere har klageren udvist passivitet ved først  

 i maj 1988 1 år efter, at de øvrige elektronikteknikere havde fået  

 lønforhøjelse at gøre kravet gældende over for virksomheden og ved først i  

 november 1989 at indgive klageskrift med påstand om organisationsforfølgelse.
 Arbejdsretten skal udtale:
 Det er af afgørende betydning, at den, der påstås at have begået et  

 overenskomstbrud, hurtigt bliver gjort bekendt med, at man agter at gøre  

 dette gældende, og at sagen forfølges inden for en rimelig tid.
 Indklagede undlod at forhøje J løn ved den almindelige vurdering i foråret  

 1987 og afslog ved den pågældendes møde med ledelsen i december 1987 at  

 forhøje lønnen i 1987. Det må lægges til grund, at indklagede først i  

 forbindelse med mæglingsmødet den 30. maj 1988 blev gjort bekendt med, at det  

 var den manglende lønforhøjelse til J, der på det tidspunkt var fratrådt,  

 forbundet ønskede at klage over, og at det først ved skrivelse af 6. oktober  

 1988 blev tilkendegivet, at man påregnede at drage virksomheden til ansvar  

 for organisationsforfølgelse, hvorefter klageskrift blev indgivet den 15.  

 november 1989.
 Uanset at der har været afholdt organisationsmøder den 11. maj og 8.  

 august 1989, findes indklagede at have udvist en sådan passivitet, at  

 indklagede allerede af denne grund må frifindes.
 T h i k e n d e s f o r r e t :
 Indklagede, Scanvægt A/S, frifindes.
 Klageren, Teknisk Landsforbund, skal betale de med Arbejdsrettens  

 behandling af sagen forbundne omkostninger, 2.000 kr.
