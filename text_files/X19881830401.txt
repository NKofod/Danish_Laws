 Et datterselskab, der stiftedes ved at moderselskabet  

 (forsikringsselskab) udskilte sin hidtil drevne virksomhed indenfor  

 skadesforsikring og indskød den i datterselskabet anses for fritaget for  

 kapitaltilførselsafgift efter lovens § 9, stk. 1.
 Et forsikringsselskab stiftede i august 1986 et datterselskab med en  

 aktiekapital på 5 mio. kr., hvorved forsikringsselskabet udskilte sin hidtil  

 drevne virksomhed inden for arbejdsskadeforsikring og indskød denne  

 virksomhed i det nystiftede datterselskab.
 Der blev herved til det nye datterselskab overdraget nettoaktiver for 11  

 mio. kr. til berigtigelse af aktiekapitalen på 5 mio. kr. i datterselskabet,  

 der således blev stiftet til overkurs, nemlig kurs 220.
 Moderselskabets aktiekapital forblev uændret.
 Statsskattedirektoratet havde beregnet og opkrævet kapitaltilførselsafgift  

 med 1 pct. af 11. mio. kr., altså et afgiftsbeløb på 110.000 kr.
 Datterselskabets revisor klagede og gjorde gældende, at moderselskabet  

 havde indskudt en del af sin virksomhed i et afgiftspligtigt selskab, hvilket  

 efter ordlyden af kapitaltilførselsafgiftslovens § 9, stk. 1, som affattet  

 ved lov nr. 253 af 22. maj 1986, hjemler fuldstændig afgiftsfritagelse.
 Efter den nævnte lovbestemmelse svares der ikke afgift, når et  

 afgiftspligtigt selskab indskyder den samlede selskabsformue eller en eller  

 flere dele af sin virksomhed i et andet afgiftspligtigt selskab, og mindst 90  

 pct. af indskuddene vederlægges med aktier i det modtagende selskab.
Skattedepartementet var enig i, at der ikke i anledning af stiftelsen af  

 datterselskabet skulle svares kapitaltilførselsafgift.
Afgiftskravet på  

 110.000 kr. blev således frafaldet.
