Skriftlig fremsættelse (28. november 2012) Ministeren for sundhed og forebyggelse: (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om autorisation af sundhedspersoner og om sundhedsfaglig virksomhed og sundhedsloven (Midlertidig autorisationsfratagelse ved manglende medvirken ved tilsyn og mulighed for Sundhedsstyrelsen for at stille sundhedsmæssige krav til behandlingssteders virksomhed) (Lovforslag nr.
L 94) Som det fremgår af regeringsgrundlaget »Et Danmark, der står sammen« fra oktober 2011 prioriterer regeringen danskernes sundhed højt.
Alle danskere skal kunne regne med lige adgang til en hurtig og ordentlig behandling i vores sundhedsvæsen.
Det er en grundpille i velfærdssamfundet, at danskerne kan føle sig trygge ved og have tillid til sundhedsvæsenet.
Heri ligger bl.a., at sundhedsydelserne skal leveres rettidigt, effektivt og være af høj kvalitet.
 Stor fokus på den lægelige behandling på private klinikker har rejst forskellige problemstillinger af patientsikkerhedsmæssig karakter og givet anledning til en gennemgang af de eksisterende patientsikkerhedsforanstaltninger med henblik på at vurdere, om der kan iværksættes endnu flere initiativer, som over en bred kam kan bidrage til mere og bedre patientsikkerhed.
Gennemgangen har resulteret i en samlet patientsikkerhedspakke, som indeholder en række initiativer.
De kan kategoriseres under følgende overskrifter:
 Bedre sporbarhed og sikkerhed ved brug af implantater og andet medicinsk udstyr  Mere sikre lægemidler  Flere muligheder for at gribe ind over for og stille krav til læger, tandlæger m.fl.
 Mere og bedre oplysning om sundhedsbehandling Dette lovforslag er ét af flere af initiativer, som kræver lovændring.
Med den foreslåede ændring af autorisationsloven får Sundhedsstyrelsen mulighed for midlertidigt at fratage en sundhedspersons autorisation eller midlertidigt indskrænke dennes virksomhedsområde, hvis  den pågældende sundhedsperson ikke på begæring af Sundhedsstyrelsen afgiver oplysninger til brug for en tilsynssag om kvaliteten af den pågældendes sundhedsfaglige virksomhed, eller  den pågældende sundhedsperson ikke som led i sag om vedkommendes egnethed til at udføre sit sundhedsfaglige hverv på grund sin fysiske tilstand, sygdom, misbrug m.v. efterkommer et påbud fra Sundhedsstyrelsen om at medvirke til sagsoplysningen (egnethedssag).
 Sundhedsstyrelsens afgørelser kan  ligesom Sundhedsstyrelsens afgørelser om tilsynsreaktioner i øvrigt  ikke påklages til anden administrativ myndighed.
Med henblik på at skabe parallelitet i regelsættet foreslås, at en sundhedsperson kan miste sin autorisation permanent via domstolene, hvis vedkommende ikke medvirker til oplysning af en egnethedssag.
Tilsvarende gælder allerede i sager om tilsyn med faglig virksomhed.
Med den foreslåede ændring af sundhedsloven kan Sundhedsstyrelsen give påbud, hvori der stilles sundhedsmæssige krav til virksomheden på et sygehus, en klinik, i en praksis eller lignende.
Sundhedsstyrelsen kan også påbyde, at virksomheden det pågældende sted midlertidigt indstilles helt eller delvist.
Det er en betingelse, at de sundhedsmæssige forhold det pågældende sted kan bringe patientsikkerheden i fare.
Sundhedsstyrelsens påbud kan  ligesom Sundhedsstyrelsens afgørelser om tilsynsreaktioner i øvrigt  ikke påklages til anden administrativ myndighed.
Sundhedsstyrelsens påbud offentliggøres.
 Det foreslås videre, at manglende overholdelse af Sundhedsstyrelsens påbud kan straffes med bøde.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
