Direktoratet har i bekendtgørelse nr. 477 af 24. juni 1991 fastsat regler om arbejdsgiverens betaling af en dagpengegodtgørelse for 1.
ledighedsdag.
Til brug herfor har direktoratet udarbejdet denne vejledning.
I forbindelse med indførelsen af reglen i arbejdsløshedsforsikringslovens  

 § 84 blev det særligt fremhævet, at ordningen skulle være så enkel som muligt  

 at administrere.
Bl.a. derfor skal der ikke tages stilling til et medlems  

 dagpengeret m.v. i forbindelse med arbejdsgiverens betaling af  

 dagpengegodtgørelse.
Omstændighederne i forbindelse med et medlems  

 arbejdsophør indgår dog i arbejdsløshedskassens vurdering af, om medlemmet  

 kan anses for at stå til rådighed for arbejdsmarkedet og dermed er berettiget  

 til dagpenge efter 1. ledighedsdag.
Til § 1 Arbejdsgiveren kan af en arbejdsløshedskassse få bekræftet, om en  

 lønmodtager er medlem af arbejdsløshedskassen.
 Et medlem vil have ret til dagpengegodtgørelse, selvom medlemmet ikke er  

 dagpengeberettiget, fx fordi medlemmet ikke opfylder kravet om 1 års  

 medlemskab af en arbejdsløshedskasse for at være dagpengeberettiget, jf.  

 arbejdsløshedsforsikringslovens § 53, eller fordi medlemmet ikke opfylder  

 arbejdskravet i arbejdsløshedsforsikringslovens § 55 og § 72.
En arbejdsgiver skal ikke betale dagpengegodtgørelse, hvis medlemmet selv  

 har sagt op, eller hvis arbejdsophøret sker i henhold til aftale mellem  

 medlemmet og arbejdsgiveren om, at medlemmet i umiddelbar tilknytning til  

 arbejdsophøret overgår på pension eller efterløn.
Der skal dog betales  

 dagpengegodtgørelse, hvis medlemmet afskediges og først efterfølgende vælger  

 at gå på pension eller efterløn.
Hvis der er tvivl, om der foreligger et lønmodtagerforhold, må det afgøres  

 konkret.
Vejledende kan et eller flere af følgende kriterier lægges til grund  

 ved vurdering af, om et medlem er lønmodtager:
En (amts) kommune betragtes i denne forbindelse som een arbejdsgiver,  

 uanset at medlemmet har været ansat i forskellige (amts) kommunale  

 institutioner.
En (amts) kommune betragtes ikke som arbejdsgiver i relation  

 til selvejende institutioner, selvom institutionerne modtager kommunale  

 tilskud til hel eller delvis finansering af driften.
Hvis et vikariat er formidlet af et vikarbureau, uden at der mellem  

 vikarbureauet og vikaren er indgået en form for ansættelseskontrakt, og  

 vikarbureauet ikke udbetaler vikaren løn, kan vikarbureauet ikke anses for at  

 være arbejdsgiver i forhold til vikaren.
Arbejdsgiveren vil her være den  

 virksomhed, som vikaren er beskæftiget hos.
For at vurdere, om et medlem opfylder beskæftigelseskravet hos en  

 arbejdsgiver, skal arbejdsgiveren medregne alle de timer, hvor medlemmet  

 faktisk har udført arbejde, også overarbejdstimer, såvel ordinære som  

 ekstraordinære, i en 4-ugers-periode forud for arbejdsophøret eller  

 hjemsendelsen.
Har medlemmet i 4-ugers-perioden sammenlagt været beskæftiget  

 hos arbejdsgiveren svarende til fuld overenskomstmæssig arbejdstid i 2 uger,  

 opfylder medlemmet beskæftigelseskravet.
 Hvis et medlems arbejdstid lønmæssigt svarer til fuld overenskomstmæssig  

 arbejdstid, uanset at medlemmets faktiske arbejdstimer udgør et lavere  

 timetal end fagets fulde sædvanlige arbejdstid, sidestilles beskæftigelsen i  

 relation til beskæftigelseskravet med fuld overenskomstmæssig arbejdstid.  

 Dette forekommer eksempelvis m.h.t. beskæftigelse i holddrift og ved fast  

 skifteholdsarbejde om natten eller i week-enden.
 Hvis et medlem fx er beskæftiget 12 timer lørdag og 12 timer søndag, og  

 denne arbejdstid anses som fuld overenskomstmæssig arbejdstid ifølge den  

 gældende overenskomst på området, vil medlemmet opfylde beskæftigelseskravet,  

 når medlemmet har haft 2 week-end vagter med ialt 48 arbejdstimer.
 Hvis ansættelsen midlertidigt har været afbrudt i 4-ugers-perioden, fx  

 p.g.a. sygdom, ferie, overenskomstmæssige fridage, søgnehelligdage, konflikt  

 og lignende, forlænges 4-ugers-perioden bagud med det tilsvarende antal dage.
 4-ugers-perioden forlænges herudover, hvis medlemmet har modtaget løn  

 under fraværet, fx i en fritstillingsperiode, eller hvis medlemmet har  

 modtaget barselsdagpenge under fraværet.
Hvis medlemmets arbejdstid ikke er kontrollabel, skal indtægten omregnes  

 til timer ved hjælp af den gældende omregningssats, der offentliggøres af  

 Direktoratet for Arbejdsløshedsforsikringen.
Omregningssatsen reguleres 2  

 gange årligt, pr. 1. april og 1. oktober.
Pr. 1. oktober 1991 er  

 omregningssatsen kr. 104,03.
 Hvis et medlem har haft arbejde som underviser, fastsættes beskæftigelsens  

 omfang under hensyn til den forberedelsestid, som medlemmet har fået udbetalt  

 løn for, d.v.s. ikke alene ud fra medlemmets undervisningstimer.
 Ophør i ulønnet beskæftigelse medfører ikke krav på dagpengegodtgørelse.
Hvis et medlem møder frem til et arbejde, og arbejdet ikke bliver  

 påbegyndt, uden at det kan tilregnes medlemmet, skal arbejdsgiveren betale  

 dagpengegodtgørelse, da medlemmet betragtes som afskediget.
Ved opgørelsen af  

 ledigheden på 1. ledighedsdag fratrækkes de løntimer, som arbejdsgiveren  

 eventuelt ifølge den gældende overenskomst har haft pligt til at betale  

 medlemmet p.g.a. det forgæves fremmøde, hvis der skal betales løn for mere  

 end 2 timer.
 Et medlem, der arbejder på fast nedsat ugentlig arbejdstid, således at  

 arbejdstiden fx er placeret mandag, tirsdag og onsdag, skal ikke have  

 udbetalt dagpengegodtgørelse hver uge, da medlemmet ikke er afskediget eller  

 hjemsendt, men fortsat er i ansættelsesforholdet.
 Et medlem kan betragtes som fortsat ansat, uanset at medlemmet er ledig  

 helt eller delvis på enkelte dage ind i mellem arbejdsdagene, hvis der er en  

 aftale mellem medlemmet og arbejdsgiveren om beskæftigelse i et bestemt antal  

 timer pr. uge.
 Hvis medlemmets arbejdstid ifølge en vagtplan, en turnusordning, en  

 ansættelsesaftale eller en kontrakt på forhånd er fastlagt, d.v.s. at  

 omfanget af arbejdsforpligtigelsen og/eller arbejdstidens placering er  

 fastlagt, anses medlemmet for at arbejde på fast nedsat tid.
 Et medlem, der arbejder på fast nedsat ugentlig arbejdstid, og som i en  

 periode har haft merarbejde, skal ikke efter ophøret af merarbejdsperioden  

 have udbetalt dagpengegodtgørelse, hvis ansættelsesvilkårene ikke er blevet  

 ændret.
Et medlem som ifølge aftale er ansat til variabel beskæftigelse, hvor  

 arbejdets omfang ikke kendes på forhånd, anses ikke for at arbejde på nedsat  

 tid, hvis hverken omfanget af arbejdsforpligtigelsen eller arbejdstidens  

 placering er fastlagt på forhånd.
Dette indebærer, at medlemmet skal have  

 udbetalt dagpengegodtgørelse, når medlemmet er ledig ind i mellem  

 arbejdsopgaverne.
 Hvis medlemmet fx i løbet af en uge er beskæftiget således:
mandag: 7,4 timer tirsdag: 3 timer onsdag: 5 timer torsdag: 7,4 timer fredag: 6 timer skal arbejdsgiveren betale en hel dagpengegodtgørelse for 1. ledighedsdag  

 tirsdag og en halv dagpengegodtgørelse for 1. ledighedsdag onsdag og fredag.
 Hvis et medlem er ansat med en turnus på 52 timer hveranden uge, skal  

 arbejdsgiveren ikke betale dagpengegodtgørelse, selvom medlemmet er ledigt  

 hveranden uge, da medlemmet uanset ledigheden ikke er afskediget, men fortsat  

 er ansat hos arbejdsgiveren.
 Et medlem, som er ansat som vikar fra dag til dag, betragtes som  

 afskediget hver dag ved beskæftigelsens ophør, og arbejdsgiveren skal derfor  

 betale dagpengegodtgørelse, hvis medlemmet ikke opnår fuld beskæftigelse på  

 1. ledighedsdag.
 Hvis medlemmet fx i løbet af en uge er beskæftiget således:
mandag: 8 timer tirsdag: 7 timer onsdag: 2 timer torsdag: 4 timer fredag: 6 timer skal arbejdsgiveren betale dagpengegodtgørelse for 1. ledighedsdag  

 tirsdag, onsdag, torsdag og fredag.
Arbejdsgiveren skal betale en halv  

 dagpengegodtgørelse for hver af disse dage, bortset fra onsdag, hvor  

 medlemmet er ledig i over 4 timer, og hvor arbejdsgiveren derfor skal betale  

 en hel dagpengegodtgørelse.
Den tidsmæssige placering af beskæftigelsen på de  

 enkelte dage er uden betydning.
 Hvis medlemmet i eksemplet ovenfor ikke er ansat som vikar, men er  

 fastansat med en ugentlig arbejdstid på 27 timer, skal arbejdsgiveren ikke  

 betale dagpengegodtgørelse, da medlemmet i så fald ikke betragtes som  

 afskediget hver dag efter beskæftigelsens ophør.
 Et medlem, der på arbejdsgiverens foranledning nedsættes i arbejdstid,  

 skal have udbetalt en dagpengegodtgørelse, da ændringen i  

 ansættelsesvilkårene betragtes som en afskedigelse efterfulgt af en ny  

 ansættelse.
 Et medlem, der ophører i et arbejdstilbud, er omfattet af reglerne i  

 bekendtgørelsen.
Lærlinge og elever, der er under uddannelse i henhold til lov om  

 erhvervsuddannelser eller under en uddannelse, som fuldt ud kan sidestilles  

 hermed, er omfattet af reglerne i bekendtgørelsen.
Der skal derfor betales  

 dagpengegodtgørelse, hvis lærlingen eller eleven afskediges m.v. under  

 uddannelsen, og lærlingen eller eleven er medlem af en arbejdsløshedskasse på  

 tidspunktet for fratrædelsen.
 Ved afslutningen af uddannelsen skal der kun betales dagpengegodtgørelse,  

 hvis lærlingen eller eleven på tidspunktet for fratrædelsen er medlem af en  

 arbejdsløshedskasse.
 Et medlem, der er på efterløn, og som ophører i en beskæftigelse, er  

 omfattet af reglerne i bekendtgørelsen.
 Et medlem, der modtager iværksætterydelse eller uddannelsesydelse, og som  

 herudover har lønarbejde, er omfattet af reglerne i bekendtgørelsen i  

 relation til lønarbejdet, da perioder med iværksætterydelse eller  

 uddannelsesydelse i denne sammenhæng betragtes som ledighed.
 Et medlem, der har afsluttet sin værnepligt, skal ikke have udbetalt  

 dagpengegodtgørelse.
 Et medlem, der har været udstationeret/udsendt af en arbejdsgiver til at  

 udføre lønarbejde i udlandet, er omfattet af reglerne i bekendtgørelsen.
 Hvis en arbejdsfordeling, som er anmeldt til Arbejdsformidlingen, inden  

 for 13-ugers-perioden forlænges, uden at arbejdsfordelingen afbrydes, og uden  

 at arbejdsfordelingen sammenlagt varer ud over de 13 uger, skal  

 arbejdsgiveren ikke på ny betale en dagpengegodtgørelse til de medlemmer, som  

 er omfattet af arbejdsfordelingen.
 Hvis arbejdsfordelingen derimod forlænges ud over de 13 uger, og  

 arbejdsfordelingen for den overskydende del skal godkendes af  

 Arbejdsmarkedsnævnet, skal arbejdsgiveren betale dagpengegodtgørelse på ny  

 til de medlemmer, som er omfattet af arbejdsfordelingen.
Til § 2 Arbejdsgiverens forpligtelse til at betale dagpengegodtgørelse ved et  

 medlems afskedigelse, ophør af opgave- og tidsbestemt akkord og lignende.
 Arbejdsgiverens forpligtelse til at betale dagpengegodtgørelse ved  

 hjemsendelse er omtalt i vejledningen til § 3.
 Et medlems ledighed efter fratrædelsen skal ses i forhold til fagets fulde  

 overenskomstmæssige arbejdstid, som af teknisk/administrative grunde er  

 fastsat til 7,4 timer pr. dag.
 Dette gælder, uanset om medlemmet har arbejdet på nedsat tid og/eller er  

 deltidsforsikret, ligesom dagpengegodtgørelsen for ledighed i over 4 timer  

 altid er den maksimale dagpengesats for fuldtidsforsikrede, p.t. 417 kr.
 Fratrædelse efter fuld beskæftigelse på fratrædelsesdagen.
Når medlemmet har været i fuld beskæftigelse før fratrædelsen, d.v.s. at  

 medlemmet den sidste dag i ansættelsen har været i beskæftigelse i 7,4 timer,  

 er der ikke ledighed på fratrædelsesdagen.
Dagpengegodtgørelsens størrelse  

 afhænger derfor af antallet af ledighedstimer, som medlemmet har på den  

 første ordinære arbejdsdag efter fratrædelsen (1. ledighedsdag).
 Fratrædelse efter fuld beskæftigelse på fratrædelsesdagen, og  

 medlemmet får delvis beskæftigelse på 1. ledighedsdag.
 Når medlemmet har været i beskæftigelse i 7,4 timer den sidste dag i  

 ansættelsen og kommer i delvis beskæftigelse på den første ordinære  

 arbejdsdag efter fratrædelsen (1. ledighedsdag), skal arbejdsgiveren betale  

 dagpengegodtgørelse svarende til de ledighedstimer, som medlemmet har på 1.  

 ledighedsdag.
 Den tidsmæssige placering af beskæftigelsen er uden betydning.
 Ved beregningen af, om arbejdsgiveren skal betale en hel eller en halv  

 dagpengegodtgørelse, trækkes det antal arbejdstimer, som medlemmet har haft i  

 den nye ansættelse på 1. ledighedsdag, fra de 7,4 timer, hvorefter  

 arbejdsgiverens forpligtelse til at betale en hel eller en halv  

 dagpengegodtgørelse gøres op ud fra denne difference.
 Hvis et medlem fx afskediges kl. 16.00 efter 7,4 arbejdstimer, og  

 medlemmet den efterfølgende arbejdsdag kommer i beskæftigelse i tidsrummet  

 kl. 16.00 til kl. 20.30, skal arbejdsgiveren betale en halv  

 dagpengegodtgørelse, da medlemmet ikke opnår fuld beskæftigelse i det  

 kalenderdøgn, som er medlemmets 1. ledighedsdag, og da medlemmer er ledig i  

 under 4 timer på denne dag.
 Der skal kun betales dagpengegodtgørelse een gang pr. dag.
 Hvis medlemmet bliver afskediget samme dag i den nye ansættelse hos  

 arbejdsgiver B, uden at medlemmet har haft 7,4 arbejdstimer, har medlemmet 1.  

 ledighedsdag både i forhold til arbejdsgiver A og arbejdsgiver B.  

 Arbejdsgiver B skal dog kun betale dagpengegodtgørelse, hvis medlemmet ikke  

 opfylder beskæftigelseskravet hos arbejdsgiver A, da medlemmet ikke skal have  

 dagpengegodtgørelse 2 gange for samme dag.
 Fratrædelse efter delvis beskæftigelse på fratrædelsesdagen.
 Når medlemmet har været i beskæftigelse under 7,4 timer den sidste dag i  

 ansættelsen, afhænger dagpengegodtgørelsens størrelse af ledigheden på  

 fratrædelsesdagen (1. ledighedsdag). Den tidsmæssige placering af  

 beskæftigelsen på denne dag er uden betydning.
Hvis et medlem fx har haft arbejde i 6 timer på fratrædelsesdagen, udgør  

 ledigheden på 1. ledighedsdag 1,4 timer, hvorfor arbejdsgiveren kun skal  

 betale en halv dagpengegodtgørelse.
Dette gælder, uanset om medlemmet er helt  

 eller delvis ledig eller kommer i fuld beskæftigelse på den første ordinære  

 arbejdsdag efter fratrædelsen.
 Et medlem, som fx har arbejdet på fast nedsat tid med 4 arbejdstimer pr.  

 dag, skal ved en afskedigelse kun have udbetalt en halv dagpengegodtgørelse,  

 da medlemmet har 1. ledighedsdag den dag, hvor medlemmet fratræder, og hvor  

 medlemmet derfor kun er ledig i 3,4 timer.
 Hvis et fuldtidsansat medlem i den sidste kalenderuge i ansættelsen har  

 haft fuld, overenskomstmæssig arbejdstid, vil 1. ledighedsdag dog ikke være  

 på fratrædelsesdagen, selvom medlemmet den sidste dag i ansættelsen har haft  

 et lavere timetal end 7,4 timer, fx p.g.a. arbejdstidens placering på  

 ugedagene, men vil være medlemmets første ordinære arbejdsdag efter  

 fratrædelsen.
 1. ledighedsdag i relation til søgnehelligdage,  

 herunder Grundlovsdag, og 1. maj.
 En søgnehelligdag, lørdag eller søndag betragtes ikke som 1.  

 ledighedsdag, medmindre medlemmet normalt skulle have arbejdet den pågældende  

 dag.
 Et medlem, som fratræder fx som tjener en lørdag, og som har været ansat  

 med en ugentlig arbejdstid fordelt over alle ugedage, men i den sidste uge  

 ikke har haft fuld tid, skal have udbetalt dagpengegodtgørelse efter det  

 antal ledighedstimer, som medlemmet har om søndagen. (Det forudsættes, at  

 medlemmet om lørdagen var i beskæftigelse i minimum 7,4 timer).
 Hvis medlemmet fratræder dagen før en søgnehelligdag, en lørdag eller en  

 søndag, som ville have været medlemmets fridag, bortfalder arbejdsgiverens  

 forpligtelse til at betale dagpengegodtgørelse ikke, da 1. ledighedsdag for  

 medlemmet er den første ordinære arbejdsdag efter søgnehelligdagen, lørdagen  

 eller søndagen.
 Hvis medlemmet har været ansat som vikar i en stilling som i det ovenfor  

 beskrevne eksempel, vil medlemmets 1. ledighedsdag først være mandag, da det  

 ikke er muligt at fastslå, om en vikar normalt arbejder på en søgnehelligdag,  

 lørdag eller søndag.
Grundlovsdag betragtes i denne relation som en halv søgnehelligdag.
Hvis  

 1. ledighedsdag er Grundlovsdag, skal arbejdsgiveren derfor kun betale en  

 halv dagpengegodtgørelse, medmindre medlemmet normalt skulle have arbejdet  

 hele Grundlovsdag.
 1. maj betragtes som en ordinær arbejdsdag, medmindre  

 et medlem, der bliver ledig den 1. maj, ifølge den overenskomst, som  

 medlemmet var omfattet af, havde ret til at holde fri med løn denne dag. 1.  

 ledighedsdag kan derfor godt være den 1. maj.
Til § 3 Arbejdsgiverens betaling af dagpengegodtgørelse til et medlem, der bliver  

 hjemsendt.
 Der er særlige regler for betaling af dagpengegodtgørelse i  

 hjemsendelsessituationen.
 Et medlem anses for hjemsendt, når arbejdet i henhold til overenskomst  

 eller faglig kutyme er indstillet fx på grund af vejrmæssige forhold eller  

 materialemangel mv., og arbejdsgiverens forpligtelse til at udbetale løn er  

 bortfaldet.
Dagpengegodtgørelsens størrelse afhænger af, om medlemmet hjemsendes i  

 over 4 timer eller i 4 timer eller derunder, dog skal arbejdsgiveren maximalt  

 betale en dagpengegodtgørelse pr. hjemsendelse.
Medlemmets ledighed under  

 hjemsendelsen skal ses i forhold til de arbejdstimer, som medlemmet skulle  

 have haft den pågældende dag.
 Hvis et medlem normalt skulle have arbejdet 5 timer en fredag, hvor  

 medlemmet hjemsendes efter 2 timers beskæftigelse, skal arbejdsgiveren kun  

 betale en halv dagpengegodtgørelse, hvis medlemmet genoptager beskæftigelsen  

 til normal arbejdstids begyndelse mandag morgen, da medlemmet kun er  

 hjemsendt 3 timer om fredagen.
 I de 2 følgende eksempler forudsættes det, at arbejdstiden er fordelt med  

 7,4 timer på alle ugens 5 hverdage:
 Et fuldtidsforsikret medlem, der hjemsendes efter 6 timers beskæftigelse  

 en mandag, og som genoptager arbejdet tirsdag middag og arbejder i 4 timer,  

 skal af arbejdsgiveren have en hel dagpengegodtgørelse, da medlemmet er ledig  

 i 1,4 timer mandag og 3,4 timer tirsdag, hvorfor medlemmet sammenlagt er  

 ledigt i over 4 timer.
Et fuldtidsforsikret medlem, der hjemsendes efter 6 timers beskæftigelse  

 en mandag, og som genoptager beskæftigelsen til normal arbejdstids begyndelse  

 tirsdag morgen, hvorefter medlemmet på ny hjemsendes efter 2 timers arbejde,  

 skal have en halv dagpengegodtgørelse for hjemsendelsen mandag, hvor  

 medlemmet er ledig i 1,4 timer, og en hel dagpengegodtgørelse for  

 hjemsendelsen tirsdag, hvor medlemmet er ledig i 5,4 timer.
Hermed har  

 arbejdsgiveren betalt dagpengegodtgørelse 2 gange ud af de 8 gange, som  

 arbejdsgiveren i overgangsperioden i alt har pligt til at betale til det  

 samme medlem.
 Hvis et medlem kan hjemsendes mere end en gang på en dag, skal  

 arbejdsgiveren betale dagpengegodtgørelse for hver hjemsendelse og som  

 minimum med en halv dagpengegodtgørelse pr. hjemsendelse.
 Arbejdsgiveren skal ikke betale dagpengegodtgørelse, hvis et hjemsendt  

 fuldtidsforsikret medlem opnår fuld overenskomstmæssig beskæftigelse i den  

 pågældende uge hos arbejdsgiveren, eller hvis et hjemsendt deltidsforsikret  

 medlem i den pågældende uge opnår beskæftigelse i 30 timer hos  

 arbejdsgiveren.
 I ugeopgørelsen mellem arbejdsgiveren og lønmodtageren medregnes kun timer  

 for den kalenderuge, hvor hjemsendelsen finder sted.
Til § 4 Arbejdsgiveren skal ikke betale dagpen- gegodtgørelse, hvis et medlem  

 selv siger sit arbejde op, eller hvis medlemmet afskediges, og afskedigelsen  

 væsentligst kan tilregnes medlemmet ifølge de gældende regler i  

 arbejdsløshedsforsikringslovens § 63 og direktoratets regler om selvforskyldt  

 ledighed.
Arbejdsgiverens pligt til at betale dagpengegodtgørelse bortfalder, hvis  

 arbejdsgiveren skriftligt eller på anden måde kan dokumentere, at medlemmet  

 af arbejdsgiveren har fået tilbudt beskæftigelse til påbegyndelse i  

 tilslutning til arbejdsophøret.
Den fortsatte beskæftigelse skal være af  

 mindst samme omfang som den hidtidige beskæftigelse og i øvrigt være med  

 overenskomstmæssig løn- og ansættelsesvilkår.
Hvis medlemmet afslår tilbudet,  

 er arbejdsgiveren frigjort fra forpligtelsen til at betale  

 dagpengegodtgørelse.
Medlemmet kan i stedet få dagpenge fra  

 arbejdsløshedskassen, hvis de øvrige betingelser herfor er opfyldt.
 Har medlemmet inden ansættelsens ophør om mandagen fået tilbudt fortsat  

 beskæftigelse hos den samme arbejdsgiver om tirsdagen og igen om onsdagen,  

 men medlemmet ophører i ansættelsen om onsdagen uden tilbud om fortsat  

 beskæftigelse, skal arbejdsgiveren betale dagpengegodtgørelse, hvis medlemmet  

 herefter er ledigt.
Arbejdsgiverens pligt til at betale dagpengegodtgørelse bortfalder over  

 for alle faglige grupper i virksomheden, der er blevet berørt af en strejke i  

 en del af virksomheden, og som sendes hjem.
Det samme gælder over for de  

 faglige grupper, der kun indirekte berøres af en strejke, men som dog  

 alligevel må hjemsendes.
Arbejdsgiverens pligt bortfalder endvidere, hvis arbejdsgiveren godtgør,  

 at et medlems afskedigelse skyldes force majeure.
Force majeure anerkendes  

 som bortfaldsgrund, hvis afskedigelsen skyldes virksomhedslukning på grund af  

 udefra kommende ekstraordinære arbejdshindringer, som arbejdsgiveren ikke  

 havde eller burde have forudset, og som arbejdsgiveren ikke kunne have  

 afværget ved foretagelse af modforanstaltninger.
Force majeure forekommer kun  

 sjældent, men anerkendes eksempelvis i tilfælde af naturkatastrofer, i  

 tilfælde hvor en virksomhed nedbrænder eller bliver oversvømmet p.g.a. en  

 stormflod og i tilfælde af krig og lignende.
 Arbejdsgiveren skal betale dagpengegodtgørelse, hvis medlemmet i  

 tilslutning til fratrædelsen påbegynder kursus, selvom kurset eventuelt  

 berettiger til kursusgodtgørelse.
 Hvis medlemmet derimod som led i ansættelsen deltager i et kursus uden at  

 modtage løn under deltagelsen, skal arbejdsgiveren ikke betale  

 dagpengegodtgørelse, da medlemmet fortsat er ansat.
 Hvis et medlem ikke kan anses for afskediget i forbindelse med en  

 virksomheds kollektive ferielukning, skal arbejdsgiveren ikke betale  

 medlemmet dagpengegodtgørelse, selvom medlemmet eventuelt vil være  

 dagpengeberettiget i ferielukningsperioden.
Hvis en arbejdsgiver på grund af konkurs eller betalingsstandsning ikke er  

 i stand til at betale et medlem dagpengegodtgørelse, bortfalder forpligtelsen  

 hertil.
Hvis arbejdsgiveren uanset en betalingsstandsning fortsat har ansatte  

 beskæftiget, er der dog en formodning for, at der er dækning for lønudgifter,  

 hvorfor arbejdsgiveren i denne situation har pligt til at betale  

 dagpengegodtgørelse til det medlem, som er blevet afskediget.
Til § 5 Arbejdsløshedskassen vil ikke kunne registrere, at medlemmet har haft ret  

 til dagpengegodtgørelse for det i overgangsbestemmelsen fastsatte antal  

 gange, jf. bekendtgørelsens § 4, stk. 2, hvis medlemmet ikke i den omhandlede  

 periode har anmodet om dagpenge.
Arbejdsgiveren skal derfor i  

 overgangsperioden skriftligt give medlemmet de relevante oplysninger, når  

 forpligtelsen til at udbetale dagpengegodtgørelse er bortfaldet.  

 Arbejdsløshedskassen vil herefter kunne udbetale arbejdsløshedsdagpenge fra  

 1. ledighedsdag, hvis de almindelige betingelser for at modtage dagpenge i  

 øvrigt er opfyldt.
Medlemmet har pligt til efter anmodning fra arbejdsgiveren at afgive  

 erklæring på tro og love om, at medlemmet ikke påbegynder beskæftigelse, ikke  

 modtager sygedagpenge eller holder ferie i tilslutning til fratrædelsen.  

 Arbejdsgiveren kan dog ikke afkræve en sådan erklæring fra medlemmet senere  

 end fratrædelsen.
Hvis lønudbetalingen sker senere end fratrædelsen, kan  

 erklæringen dog afkræves senest samtidig med den sidste lønudbetaling til  

 medlemmet.
Til § 7 I perioden 1. juli 1991 til 1. juli 1992 skal en arbejdsgiver maksimalt  

 betale en dagpengegodtgørelse 8 gange til det samme medlem.
Heri medregnes de  

 gange, hvor arbejdsgiveren kun har haft pligt til at betale medlemmet en halv  

 dagpengegodtgørelse.
Uoverensstemmelser om dagpengegodtgørelsen afgøres ved fagretlig  

 behandling, hvilket forudsætter, at parterne er enige herom, eller ved civilt  

 søgsmål.
Fra den 1. januar 1992 indføres der dog nye regler herom.
