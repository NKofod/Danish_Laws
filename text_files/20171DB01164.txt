Betænkning afgivet af Sundheds- og Ældreudvalget den 29. maj 2018 Betænkning over Forslag til folketingsbeslutning om muligheden for plejeorlov til pårørende til terminale patienter, der ønsker at dø uden for hjemmet [af Kirsten Normann Andersen (SF) m.fl.]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 16. maj 2018. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (udvalget med undtagelse af SF) indstiller beslutningsforslaget til forkastelse.
 Dansk Folkepartis medlemmer af udvalget bemærker, at partiet desværre ikke kan stemme for forslaget, da DF mener, at forslaget ikke er tilstrækkelig konkret, ligesom finansieringen ikke slår til, i forhold til hvad ministerens svar under førstebehandlingen antydede.
DF er med på ideen om at se på en ordning, hvor pårørende kan få x antal omsorgsdage til at passe en pårørende, der er døende.
Men det kræver efter DFs opfattelse et større forudgående arbejde, hvor man får belyst, hvilke muligheder der er for at indføre den foreslåede ordning, samt hvad det i givet fald vil koste.
 Et mindretal i udvalget (SF) indstiller beslutningsforslaget til vedtagelse uændret.
Socialistisk Folkepartis medlemmer af udvalget finder, at ingen skal dø alene.
Sundhedssektoren arbejder hele tiden for at sikre en bemanding omkring døende borgere, hvor borgeren netop ikke lades alene.
Bemanding med sundhedsfagligt personale gør det imidlertid ikke alene.
For den døende er den nærmeste familie vigtig, ligesom det for den nærmeste familie er vigtigt at have mulighed for at være til stede, når et nærtstående familiemedlem er døende.
Mange familier finder løsninger, men familiemedlemmer i job har ikke en lovbestemt ret til at være til stede, når et nærtstående familiemedlem er døende.
Det betyder i yderste konsekvens, at en arbejdsgiver kan nægte en pårørende frihed til at være sammen med det døende nærtstående familiemedlem.
For borgere, som ønsker at dø i eget hjem, kan et nærtstående familiemedlem søge plejeorlov til pasning af den døende i samarbejde med hjemme(syge)plejen.
Nærværende forslag skal ikke oversættes en til en med plejeorlovsretten, men skal ses som en mulighed for at være sammen i de allersidste timer eller dage, hvor et nærtstående familiemedlem vurderes at have ganske kort tid tilbage.
SF mener, at forslaget ligger i naturlig forlængelse af ældreministerens indsats vedrørende en værdig død.
SF noterer sig generel opbakning til at ligestille vilkårene for døende, uanset om den døende opholder sig i eget hjem eller på sygehus, plejehjem eller hospice.
SF noterer sig endvidere opbakning til intentionerne i forslaget, selv om der dog er stillet spørgsmål ved finansieringen af forslaget.
SF vurderer imidlertid, at dynamiske effekter ved forslaget bør medregnes i forhold til beregning af omkostningerne.
Forslaget kan således også være med til at aflaste plejepersonalet på plejehjem, sygehuse og hospicer, som netop kan have svært ved at afse personale til fast vagt m.v.
 Forslaget kan også reducere forbruget af egentlige sygedage, idet mange nærtstående familiemedlemmer ofte er så sorgramte, at de vurderer, at en sygemelding i de sidste timer eller dage er nødvendig.
 Endelig vil det naturligvis spille en rolle for omkostningerne til forslaget, hvordan frihed til at være til stede, når et nærtstående familiemedlem er døende, skal kompenseres, idet der er forskel på, om friheden kompenseres på sygedagpengeniveau eller som kompensation for det reelle løntab.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Mads Fuglede (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Erik Christensen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Marlene Borst Hansen (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
