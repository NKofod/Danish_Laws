Erstatningsansvarslovens § 3  godtgørelse for svie og smerte, nævnets j. nr. 19-520-03700 En 15-årig ansøger blev overfaldet af flere skadevoldere, som udsatte ham for slag, spark og knivstik.
Den kendte skadevolder i sagen blev dømt for forsøg på manddrab og idømt 4 års fængsel.
Ansøger søgte i den forbindelse godtgørelse for svie og smerte i perioden fra den 09-12-2017 til den 01-05-2018.
Nævnet besluttede at tilkende godtgørelse for svie og smerte som ansøgt og lagde vægt på, at ansøgeren havde været sengeliggende i de første 3 måneder, hvor han modtog sårbehandling og anden genoptræning, ligesom han efterfølgende modtog hjemmeundervisning.
Hjemmeundervisningen skyldtes, at ansøger var meget psykisk påvirket af hændelsen og derfor ikke turde forlade hjemmet af frygt for at møde skadevolderne.
Nævnets afgørelse blev truffet dels i medfør af erstatningsansvarslovens § 3, 1. pkt. og dels i medfør af erstatningsansvarslovens § 3, 2. pkt., hvorefter der i særlige tilfælde ydes godtgørelse for svie og smerte, selvom skadelidte ikke er syg.
