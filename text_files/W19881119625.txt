 Antaget, at forstanderen for en handelsskole som privatperson ikke  

 kunne være registeransvarlig for et erhvervsregister, der mod betaling skulle  

 føres på handelsskolens edb-anlæg samt, at et edb-servicebureau heller ikke  

 kunne indtræde som registeransvarlig.
 En handelsskole anmodede på vegne af fem erhvervsråd/-udvalg om en  

 kommentar til et medsendt spørgeskema, som skulle danne grundlag for  

 oprettelse af et erhvervsregister, indeholdende oplysninger om  

 erhvervsvirksomheder beliggende i de fem kommuner.
 Det fremgik, at registeret af praktiske grunde og mod betaling skulle  

 føres på handelsskolens edb-anlæg.
Registertilsynet udtalte, at registeret ikke burde oprettes, før det var  

 klarlagt, hvilken institution der skulle være ansvarlig for registerets  

 førelse m.v.
Tilsynet sigtede hermed til, at der skal være en  

 registeransvarlig virksomhed, forening, institution eller lignende, der som  

 ejer af registeret er ansvarlig - også af hensyn til fastlæggelse af et  

 strafferetligt ansvar - for, at registeret føres i overensstemmelse med  

 reglerne i lov om private registre m.v.
 Samtlige erhvervsråd/-udvalg udpegede herefter handelsskolens forstander  

 som ansvarlig person over for Registertilsynet.
Registertilsynet udtalte, at forstanderen for handelsskolen som  

 privatperson ikke kunne være registeransvarlig, og at et edb-servicebureau  

 heller ikke kunne indtræde som registeransvarlig.
Registertilsynet henledte i  

 den forbindelse opmærksomheden på lov om private registre m.v. § 3, stk. 1,  

 hvorefter erhvervsvirksomheder, erhvervsdrivende, institutioner, foreninger  

 og lignende kun må foretage registrering som nævnt i § 1 i det omfang,  

 registreringen er et naturligt led i den normale drift af virksomheder m.v.  

 af den pågældende art.
 Registertilsynet bemærkede, at en afklaring af registeransvarets placering  

 f.eks. kunne ske ved etablering af en forening, fond eller lignende, dannet i  

 fællesskab af de berørte erhvervsråd/-udvalg med hertil knyttede vedtægter og  

 lignende.
 Erhvervsrådene/-udvalgene oprettede herefter i fællesskab en forening og  

 udpegede foreningens formand som registeransvarlig.
 Registertilsynets årsberetning 1988 s. 60-61.
