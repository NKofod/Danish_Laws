 Fremsat den 4. oktober 2012 af Torsten Schack Pedersen (V), Kristian Jensen (V) og Mads Rørvig (V).
Forslag til folketingsbeslutning om bevarelse af boligjobordningen (håndværkerfradraget) Folketinget pålægger regeringen at fremsætte lovforslag, der bevarer boligjobordningen fra nytår og frem, inden udgangen af 2012.
Bemærkninger til forslaget For mange travle familier er det vanskeligt at få hverdagen til at hænge samme.
Derfor indførte VK-regeringen i 2011 boligjobordningen, som betyder, at familier i dag kan trække udgifter til hjælp i hjemmet fra i skat.
Et par kan således trække lønudgifter for op til 30.000 kr. fra om året.
Det svarer til et tilskud på ca. 10.000 kr. om året.
Boligjobordningen har vist sig at være en succes.
Alene i 2011 benyttede flere end 270.000 danskere boligjobordningen.
Desværre har regeringen besluttet både at afskaffe boligjobordningen og det energirenoveringstilskud, som ellers var ment som et lille plaster på såret.
Boligjobordningen giver ikke bare en hjælpende hånd til travle familier.
Ordningen bidrager også til, at sort arbejde og gørdetselv-arbejde konverteres til hvidt arbejde, som der svares moms og skat af.
Derfor foreslås boligjobordningen videreført, så familier fortsat kan trække udgifter til håndværkere, rengøring og børnepasning fra i skat.
Forslagsstillerne mener desuden, at boligjobordningen har øget aktiviteten i en presset branche.
Ifølge Håndværksrådet melder mere end hver fjerde af de små og mellemstore virksomheder om stigende omsætning som følge af fradraget.
 En videreførelse af boligjobordningen skønnes at beløbe sig til i størrelsesordenen 1,75 mia. kr. årligt.
 Forslaget foreslås finansieret som led i finansloven for 2013.
Skriftlig fremsættelse Torsten Schack Pedersen: (V):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om bevarelse af boligjobordningen (håndværkerfradraget) (Beslutningsforslag nr.
B 6) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
