 Den 10. august 1992 har Danmark godkendt en den 4. marts 1992 i  

 Helsingfors undertegnet overenskomst mellem Danmark, Finland, Island, Norge  

 og Sverige om uddannelsesfællesskab på gymnasialt niveau.
 Overenskomsten har følgende ordlyd:
Overenskomst mellem Danmark, Finland, Island, Norge og Sverige om nordisk  

 uddannelsesfællesskab på det gymnasiale niveau (det almene gymnasium og  

 erhvervsskolerne) Regeringerne i Danmark, Finland, Island, Norge og Sverige,  

 nedenfor benævnt parterne, som i henhold til artikel 3, litra e og g, i aftalen af 15. marts  

 1971 mellem Danmark, Finland, Island, Norge og Sverige om kulturelt  

 samarbejde vil - øge mulighederne for, at studerende og andre hjemmehørende i et nordisk  

 land kan uddanne sig og aflægge eksaminer ved de øvrige nordiske landes  

 uddannelsesinstitutioner - etablere gensidig anerkendelse af eksaminer, deleksaminer og andre  

 præstationsbeskrivelser som har indgået aftale af 29. september 1986 om fælles  

 arbejdsmarked for faglærere og lærere i praktisk-æstetiske fag i  

 gymnasieskolen (gymnasiet og erhvervsskolerne), som finder, at parternes i lovgivningen regulerede uddannelser på  

 det gymnasiale niveau stort set er ligeværdige, som ønsker at øge den frie bevægelighed mellem de nordiske stater er blevet enige om følgende:
Artikel 1 Parterne forpligter sig gensidigt til at give uddannelsessøgende med fast  

 bopæl i et andet nordisk land adgang til deres i lovgivningen regulerede  

 almene og erhvervskompetencegivende gymnasiale uddannelser på samme vilkår  

 som partens egne statsborgere.
 Ved gymnasiale uddannelser forstås i denne overenskomst uddannelser, der  

 bygger på den 9-årige - i Island 10-årige - grundskole, og som er  

 tilrettelagt dels for 16-19-årige - i Island 16-20-årige - elever, dels for  

 voksne -herunder de finske studentereksamensbaserede  

 erhvervsuddannelseslinjer.
 For så vidt angår de erhvervskompetencegivende gymnasiale uddannelser  

 omfatter parternes forpligtelser kun den del af uddannelserne, som  

 erhvervsskolerne og de med dem ligestil-lede uddannelsesinstitutioner, som  

 giver erhvervsuddannelse for voksne, har ansvaret for.
Artikel 2 Parterne og deres skolemyndigheder afstår fra at kræve betaling hos  

 hinanden for den undervisning m.m., som modtages af uddannelsessøgende fra  

 andre nordiske lande, der følger en i lovgivningen reguleret gymnasial  

 uddannelse.
Artikel 3 Uddannelsessøgende, der sammen med deres forældre eller værge har taget  

 fast bopæl i et andet nordisk land inden det fyldte 20. år, og som følger en  

 gymnasial uddannelse i dette land, er umiddelbart berettigede til at søge  

 studiestøtte hos denne part.
 Øvrige uddannelsessøgende, som ved den gymnasiale uddannelses påbegyndelse  

 i et andet nordisk land ikke har haft fast bopæl og beskæftigelse på mindst  

 halvtid i landet i mindst to år, henvises til at søge studiestøtte hos den  

 part, som ifølge den til enhver tid gældende aftale mellem de nordiske  

 studiestøtteadministrationer skal behandle ansøgningen.
Artikel 4 Uddannelsessøgende, som har modtaget eksamensbevis, svendebrev eller anden  

 form for kvalifikationsbevis, der dokumenterer, at de har gennemgået en i  

 lovgivningen reguleret gymnasial uddannelse hos en anden part, er berettigede  

 til at søge optagelse i hjemlandet ved de samme fortsatte uddannelser, som de  

 kan søge optagelse ved hos den part, hos hvem de har gennemgået deres  

 gymnasiale uddannelse.
Artikel 5 Uddannelsessøgende, der på tilfredsstillende måde har gennemgået en del af  

 deres gymnasiale uddannelse hos en af parterne, er berettigede til at få  

 denne del godskrevet, hvis uddannelsen fortsættes hos en anden part, og  

 såfremt der foreligger attestation fra den afleverende uddannelsesinstitution  

 for den uddannelse, som er gennemgået.
Artikel 6 Parterne vil efter forhandling med arbejdsmarkedets organisationer  

 tilstræbe, at praktikperioder, der indgår som en obligatorisk del af en  

 erhvervskompetencegivende gymnasial uddannelse, og som er gennemgået ved en  

 godkendt virksomhed hos en anden part end den, hos hvem uddannelsen i øvrigt  

 foregår, godkendes som en del af denne uddannelse.
Artikel 7 Parterne forpligter sig til som et led i den offentlige uddannelses- og  

 erhvervsvejledning at informere om mulighederne for at gennemgå en i  

 lovgivningen reguleret gymnasial uddannelse helt eller delvist hos en anden  

 part end den, hos hvem man har fast bopæl.
Øvrige bestemmelser Artikel 8 Parterne skal i fællesskab følge overenskomstens gennemførelse og vedtage  

 de ændringer og gøre de tilføjelser, som udviklingen kan give anledning til.  

 Med henblik herpå nedsætter Nordisk Ministerråd et rådgivende udvalg, som kan  

 stille forslag til ændringer og tilføjelser til overenskomsten.
Parternes  

 centrale skolemyndigheder kan endvidere rådføre sig med udvalget om  

 overenskomstens fortolkning.
Ikrafttræden Artikel 9 Overenskomsten træder i kraft 30 dage efter den dag, da samtlige parter  

 har givet det finske udenrigsministerium meddelelse om deres godkendelse af  

 aftalen.
 For Færøernes, Grønlands og Ålands vedkommende træder overenskomsten dog  

 først i kraft 30 dage efter, at Danmarks henholdsvis Finlands regering har  

 underrettet det finske udenrigsministerium om, at henholdsvis Færøernes  

 landsstyre og Grønlands landsstyre respektive Ålands landskapsstyrelse har  

 meddelt, at overenskomsten skal have gyldighed for henholdsvis Færøerne og  

 Grønland respektive Åland.
 Det finske udenrigsministerium underretter de øvrige parter og Nordisk  

 Ministerråds Sekretariat om modtagelsen af disse meddelelser og om  

 tidspunktet for overenskomstens ikrafttrædelse.
Artikel 10 En part kan opsige overenskomsten ved skriftlig meddelelse herom til det  

 finske udenrigsministerium, som underretter de øvrige parter om modtagelsen  

 af meddelelsen og om dens indhold.
 En opsigelse gælder kun den part, som har afgivet den, og den får virkning  

 seks måneder efter den dag, da det finske udenrigsministerium modtog  

 meddelelsen om opsigelsen.
Artikel 11 Originalteksten til denne overenskomst deponeres i det finske  

 udenrigsministerium, der tilstiller de øvrige parter bekræftede genparter  

 heraf.
 Til bekræftelse heraf har undertegnede befuldmægtigede repræsentanter  

 undertegnet denne overenskomst.
 Udfærdiget i Helsingfors den 4. marts 1992 i et eksemplar på dansk, finsk,  

 islandsk, norsk og svensk, hvilke tekster alle har samme gyldighed.
 For Danmarks regering:
Bertel Haarder Suomen hallituksen puolesta:
Tytti Isohookana-Asunmaa Fyrir rikisstjorn Islands:
Olafur G.
Einarsson For Norges regjering:
Gudmund Hernes Før Sveriges regering:
 Per Unckel.
 Overenskomsten trådte i medfør af artikel 9, stk. 1, i kraft den 16.  

 januar 1993.
