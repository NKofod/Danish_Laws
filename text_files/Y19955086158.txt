 Med skrivelse af 28. november 1995 meddelte Finanstilsynet, at man vil  

 være indforstået med, at realkreditinstitutterne fremover i  

 ejerskiftesituationer uanset lånegrænsen forhøjer kontantprovenuet ved  

 belåning af ejerboliger og fritidshuse med dokumenterede rimelige  

 omkostninger i forbindelse med udarbejdelse af en tilstandsrapport vedrørende  

 ejendommen ved ejerskifte.
28.11.95 - 182-0012 Baggrunden herfor har bl.a. været, at en tilstandsrapport forbedrer  

 værdiansættelsesgrundlaget.
 Derimod meddelte tilsynet samtidigt, at man ikke fandt, at der burde gives  

 realkreditinstitutterne adgang til uanset lånegrænsen at forhøje provenuet  

 med engangspræmien til en ejerskifteforsikring.
 Mens realkreditinstituttet som udgangspunkt har en interesse i, at der  

 foreligger en tilstandsrapport som grundlag for værdiansættelsen, vil  

 betydningen af, at der tegnes forsikring, for realkreditinstituttet begrænse  

 sig til tilfælde, hvor udbedringsudgifterne i forbindelse med opdukkede  

 skjulte mangler er så store, at købers evne til at svare ydelserne på  

 realkreditlånet svigter.
 Hertil kommer, at der efter det oplyste er tale om en udgift i  

 størrelsesorden ca. 3 gange tilstandsrapportudgiften.
 Da 80 % er en ret høj lånegrænse set i forhold til de omkostninger, der  

 normalt påløber en misligholdelsessag, og da der er et vist  

 usikkerhedsinterval forbundet med et værdiskøn, hvorfor behæftelsen af en  

 ejendom måske i realiteten i forvejen er højere end 80 %, har tilsynet ikke  

 fundet det hensigtsmæssigt at give adgang til at forhøje lånegrænsen ud over  

 adgangen til at belåne tilstandsrapportudgiften og adgangen til at se bort  

 fra visse behæftelser, jf. låneudmålingsbekendtgørelsens § 3, stk. 3.
 Tilsynet fandt således, at de gældende regler, hvorefter udmålingen kun  

 kan omfatte diverse udgifter til sikring af låntagers betalingsevne, såfremt  

 der er plads inden for lånegrænsen, bør bibeholdes.
