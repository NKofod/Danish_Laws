Fremsat den 12. januar 2021 af Bruno Jerup (EL), Christian Juhl (EL) og Søren Søndergaard (EL) Forslag til folketingsbeslutning om demokratisering af ledelsesformen for Det Kongelige Danske Kunstakademi Folketinget opfordrer regeringen til inden udgangen af folketingsåret 2020-21 at fremsætte lovforslag om at demokratisere og styrke den overordnede ledelse ved at etablere en  bestyrelse for Kunstakademiet og hermed løfte den kunstfaglige og strategiske udvikling af institutionen.
Bemærkninger til forslaget Med henblik på at styrke og demokratisere den overordnede ledelse af Kunstakademiet som institution og uddannelsessted etableres en bestyrelse for stedet, samtidig med at den kunstfaglige, pædagogiske og akademiske kvalitet udvikles og styrkes.
Bestyrelsen skal være uafhængig og agere uafhængigt af politiske interesser.
Ved etableringen af bestyrelsen er det derfor afgørende, at armslængdeprincippet vægtes højt, så bestyrelsens arbejde sikrer og faciliterer kunstnerisk frihed for studerende såvel som ansatte og undervisere.
Bestyrelsens opgave skal være at fastsætte den overordnede og strategiske retning for Kunstakademiets kunstfaglige og uddannelsesmæssige arbejde uden at detailstyre undervisningen og den daglige drift.
Ved etableringen af bestyrelsen skal det sikres, at medarbejdere og studerende er repræsenteret og deltager i bestyrelsesarbejdet på lige fod med øvrige bestyrelsesmedlemmer, så medindflydelse for medarbejdere og studerende sikres.
Eksterne medlemmer til bestyrelsen udpeges med afsæt i principperne for, hvordan medlemmer udpeges til Statens Kunstfonds repræsentantskab, herunder med blik for kunstfaglige og kreative pædagogiske erfaringer.
Medlemmerne udpeges således af organisationer, institutioner og interessegrupper inden for eller med relevans for dansk kunst.
Interne medlemmer af bestyrelsen vælges af og blandt medarbejdere og studerende.
Det understøttes derved, at bestyrelsesmedlemmerne har en bred fundering inden for fagområdet og indsigt i bl.a. uddannelse, forskning, kunstnerisk udviklingsvirksomhed, vidensformidling samt de ansættelsesområder, som institutionen uddanner til, mv.
Det kan overvejes at etablere bestyrelsen med eksternt flertal, hvilket i givet fald understreger vigtigheden af, at medlemmerne af bestyrelsen udpeges på baggrund af solid kunstfaglig indsigt og erfaring.
Bestyrelsen skal alene have beføjelser til at afskedige den øverste ledelse.
 Det er væsentligt, at udgifterne til bestyrelsens arbejde ikke tages fra Kunstakademiets eksisterende budget og økonomi, hvorfor der må forventes merudgifter forbundet med bestyrelsens virke.
Skriftlig fremsættelse Bruno Jerup (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om demokratisering af ledelsesformen for Det Kongelige Danske Kunstakademi.
(Beslutningsforslag nr.
B 113) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
