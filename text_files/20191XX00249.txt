Skriftlig fremsættelse (4. december 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om afgift af elektricitet, lov om afgift af naturgas og bygas m.v., lov om afgift af stenkul, brunkul og koks m.v. og lov om energiafgift af mineralolieprodukter m.v. (Omlægning af beskatningen af overskudsvarme) (Lovforslag nr.
L 82) Med lovforslaget foreslås dele af aftale om øget udnyttelse af overskudsvarme, som er indgået mellem den daværende regering (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Enhedslisten, Alternativet, Det Radikale Venstre og Socialistisk Folkeparti den 28. marts 2019, gennemført.
Med aftalen er aftaleparterne enige om at omlægge reglerne for overskudsvarme for at øge udnyttelsen af overskudsvarmen.
Aftalen indebærer desuden væsentlige regelforenklinger og afgiftslempelser.
Med aftalen forventes det, at udnyttelse af overskudsvarme forøges med ca. 35 pct. i forhold til i dag.
Lovforslaget har til formål at forenkle reglerne for beskatning af overskudsvarme, så reglerne bedre kan administreres og kontrolleres.
Derudover foreslås en række lempelser, der samlet skal øge udnyttelsen af overskudsvarme.
Det foreslås, at overskudsvarmeafgiften omlægges til en fast afgift på 25 kr. pr.
GJ varme.
Derudover foreslås det, at der indføres en lempet afgift på 10 kr. pr.
GJ varme for ekstern overskudsvarme, såfremt virksomheden vælger at indgå i en aftaleordning med Energistyrelsen i relation til overskudsvarme.
Endvidere foreslås, at der indføres en overgangsordning på 15 år for de virksomheder, der har indrettet sig efter de gældende regler.
Herved sikres det, at gældende kontrakter om leverancer af overskudsvarme ikke påvirkes af omlægningen.
 Det foreslås, at skatteministeren fastsætter tidspunktet for lovens ikrafttræden, da det vurderes nødvendigt at gennemføre en dialog med Europa-Kommissionen for at sikre, at den samlede omlægning af overskudsvarmeafgiften er forenelig med EUs statsstøtteregler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
