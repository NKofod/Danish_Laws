Skriftlig fremsættelse (17. november 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om kommunal ejendomsskat, ejendomsvurderingsloven, dødsboskatteloven og skatteforvaltningsloven (Fastsættelse af dækningsafgiftspromiller, stigningsbegrænsning for foreløbig opkrævning af dækningsafgift, tilpasninger vedrørende de nye ejendomsvurderinger m.v.) (Lovforslag nr.
L 88) I maj 2017 indgik den daværende regering (Venstre, Liberal Alliance og Det Konservative Folkeparti), Socialdemokratiet, Dansk Folkeparti og Radikale Venstre forliget Tryghed om boligbeskatningen (herefter boligskatteforliget), hvormed der blev aftalt nye boligskatteregler (forsigtighedsprincip, lavere boligskattesatser, permanent skatterabat og automatisk indefrysningsordning m.v.).
 Som følge af udskydelsen af implementeringen af den nye boligbeskatning fra 2021 til 2024 indgik regeringen (Socialdemokratiet), Venstre, Radikale Venstre, Dansk Folkeparti, Det Konservative Folkeparti og Liberal Alliance den 15. maj 2020 Aftale om kompensation til boligejerne og fortsat tryghed om boligbeskatningen (kompensationsaftalen).
 Som forudsat i kompensationsaftalen foreslås der med lovforslaget fastsat kommunespecifikke dækningsafgiftspromiller for 2022. Disse promiller fastsættes som forudsat i boligskatteforliget og tager højde for, at der ved lov nr. 291 af 27. februar 2021 skete en omlægning af dækningsafgiften, og at der ved denne lov blev indført en ny metode til ansættelse af grundværdier for erhvervsejendomme.
 Der foreslås desuden indført en stigningsbegrænsning og bundgrænse for foreløbig opkrævning af dækningsafgift, der tager udgangspunkt i dækningsafgiften for 2021. Baggrunden herfor er, at der foreløbigt skal opkræves dækningsafgift på baggrund af videreførte 2012-grundværdier.
 Endeligt foreslås det, at der for offentlige ejendomme for hvert af skatteårene 2022 og 2023, på ejendomsniveau, opkræves et beløb svarende til det, der blev opkrævet for skatteåret 2021.
 Det foreslås derudover at udvide parcelhusreglen, så fortjeneste ved afståelse af en ejerbolig inkl. et grundareal på under 1.400 m² ikke vil skulle beskattes, hvis den, der ejede ejendommen, er afgået ved døden, og har anmodet om udstykning inden dødsfaldet, samt at fritagelser for grundskyldsstigninger som følge af en ændret lokalplan ikke skal bortfalde, hvis ejendommen afstås til ejerens ægtefælle.
 Endvidere foreslås det, at betingelserne for ordinær og ekstraordinær genoptagelse harmoniseres, så samme skønsmargin på plus/minus 20 pct., som allerede i dag gælder for klagemyndighedernes behandling af en klage og for Skatteforvaltningens ekstraordinære genoptagelse, udvides til at gælde for Skatteforvaltningens ordinære genoptagelse og genoptagelse i forbindelse med klage.
 Med henblik på at sikre det bedst mulige administrationsgrundlag for Skatteforvaltningen, så tvivl om reglerne så vidt muligt undgås, foreslås endeligt en række tilpasninger og præciseringer vedrørende de nye ejendomsvurderinger.
 Det foreslås, at lovforslaget træder i kraft den 31. december 2021, dog træder hovedparten af ændringerne først i kraft den 1. januar 2022. Lovforslaget er sendt i høring i perioden fra den 3. september 2021 til den 1. oktober 2021. Lovforslaget skal behandles og vedtages inden årets udgang, eftersom der med lovforslaget blandt andet foreslås fastsat dækningsafgiftspromiller for 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
