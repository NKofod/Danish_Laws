Ændringsforslag stillet den 24. april 2019 uden for betænkningen Ændringsforslag til 2. behandling af Forslag til lov om en aktiv beskæftigelsesindsats [af beskæftigelsesministeren (Troels Lund Poulsen)]:
Til § 57 Af Finn Sørensen (EL):
 14) Efter stk. 2 indsættes som nyt stykke:
»Stk. 3. Tilbud om virksomhedspraktik kan alene gives efter aftale med personen.« Stk. 3 bliver herefter stk. 4.
[Kun deltagelse i tilbud om virksomhedspraktik efter aftale med jobcenteret] Til § 100 15) I stk. 1, 1. pkt., og stk. 3, 1. pkt., ændres »kapitel 11-14« til: »kapitel 12-14«.
[Tilbud om virksomhedspraktik er ikke en pligt for dagpengemodtagere] 16) Efter stk. 1 indsættes som nyt stykke:
»Stk. 2. Personer omfattet af § 6, nr. 1, som har indgået aftale med jobcenteret om tilbud om virksomhedspraktik, jf. § 57, stk. 3, har pligt til at påbegynde og deltage i tilbuddet.« Stk. 2 og 3 bliver herefter stk. 3 og 4.
[Kun deltagelse i tilbud om virksomhedspraktik efter aftale med jobcenteret] 17) Efter stk. 3, der bliver stk. 4, indsættes som stk. 5:
»Stk. 5. Personer omfattet af § 6, nr. 2 og 3, som har indgået aftale med jobcenteret om tilbud om virksomhedspraktik, jf. § 57, stk. 3, har pligt til at påbegynde og deltage i tilbuddet.« [Kun deltagelse i tilbud om virksomhedspraktik efter aftale med jobcenteret] Til § 102 18) I stk. 1 ændres »kapitel 11-14, jf. dog stk. 3 og 4, og § 83, stk. 2« til: »kapitel 12-14, jf. dog stk. 3 og 4, § 100, stk. 2 og 5, og § 83, stk. 2«.
[Tilbud om virksomhedspraktik er ikke en pligt for ydelsesmodtagere] Til § 104 19) I paragraffen ændres »kapitel 11-14« til: »kapitel 12-14«.
[Tilbud om virksomhedspraktik er ikke en pligt for uddannelseshjælpsmodtagere] Til § 105 20) I stk. 1 ændres »kapitel 11-14 og fortsætte kontinuerligt hermed, indtil de påbegynder ordinær uddannelse, jf. dog stk. 4 og 5« til: »kapitel 12-14 og fortsætte kontinuerligt hermed, indtil de påbegynder ordinær uddannelse, jf. dog stk. 5 og 6«.
[Tilbud om virksomhedspraktik er ikke en pligt for uddannelses- og aktivitetsparate] 21) Efter stk. 1 indsættes som nyt stykke:
»Stk. 2. Personer omfattet af § 6, nr. 4 og 5, som har indgået aftale med jobcenteret om tilbud om virksomhedspraktik, jf. § 57, stk. 3, har pligt til at påbegynde og deltage i tilbuddet.« Stk. 2-5 bliver herefter stk. 3-6.
[Kun deltagelse i tilbud om virksomhedspraktik efter aftale med jobcenteret] 22) I stk. 4 og stk. 5,  der bliver stk. 5 og 6, ændres »stk. 1 og 2« til: »stk. 1 og 3«.
[Konsekvens af ændringsforslag nr. 21] Bemærkninger Til nr. 14 Enhedslisten ønsker, at deltagelse i virksomhedspraktik skal være frivilligt, og at praktikken derfor kun kan ske efter aftale med jobcenteret.
Baggrunden er, at virksomhedspraktik stort set ikke har nogen effekt i forhold til at få praktikanten i ordinært arbejde bagefter.
Det fremgår således af svarene på BEU alm. del  spm. 92-97 (folketingsåret 2017-18), at kun 11 pct. af de aktiverede kom i ordinær beskæftigelse  et tal, som har været konstant siden 2013.
Enhedslistens konklusion er derfor, at virksomhedspraktik først og fremmest fungerer som gratis arbejdskraft.
Det er ikke rimeligt, at ledige udsættes for det, ligesom det er spild af jobcenterets ressourcer.
De ledige har brug for vejledning, opkvalificering og uddannelse.
Samtidig misbruges virksomhedspraktikken til at udsætte alvorligt syge og ledige med andre problemer end ledighed for endeløse arbejdsprøvninger.
Denne gruppe ledige har brug for hurtig afklaring af deres situation med henblik på tilkendelse af revalidering, fleksjob eller førtidspension, ikke for perspektivløse praktikforløb, der risikerer at gøre dem mere syge.
Det foreslås derfor, at virksomhedspraktik gøres frivillig, således at de ledige, der f.eks. selv har fundet et praktiksted med perspektiv i, har mulighed for at udnytte dette.
Virksomhedspraktik kan derefter alene gives efter aftale med personen.
Det betyder, at personen ikke har pligt til at tage imod et tilbud om virksomhedspraktik.
Hvis en person har indgået en aftale om tilbud om virksomhedspraktik med jobcenteret, vil den pågældende være omfattet af rådigheds- og sanktionsreglerne i lov om aktiv socialpolitik.
Til nr. 15 og 16 Det følger af lovforslagets § 100, stk. 1, at dagpengemodtagere har pligt til at tage imod tilbud efter lovens kapitel 11-14 i hele deres ledighedsperiode, dvs. både den almindelige 2-årige dagpengeperiode og i en eventuel forlænget dagpengeperiode.
Det foreslås, at virksomhedspraktik bliver frivilligt for den ledige, således at personen kun har pligt til at tage imod tilbud efter lovens kapitel 12-14. Det foreslås videre, at hvis dagpengemodtageren har indgået aftale om tilbud om virksomhedspraktik med jobcenteret, jf. § 57, stk. 3, vil personen have pligt til at påbegynde og deltage i tilbuddet.
Til nr. 17 Det følger af lovforslagets § 100, stk. 3, at kontanthjælpsmodtagere og overgangsydelsesmodtagere uden for introduktionsprogrammet har pligt til at tage imod tilbud efter kapitel 11-14 i hele perioden, hvor de modtager ydelse efter lov om aktiv socialpolitik.
Det foreslås, at tilbud om virksomhedspraktik bliver frivilligt for den ledige, således at personen kun har pligt til at tage imod tilbud efter lovens kapitel 12-14. Det foreslås videre, at hvis kontanthjælpsmodtageren eller overgangsydelsesmodtageren uden for introduktionsprogrammet har indgået aftale om tilbud med virksomhedspraktik med jobcenteret, jf. § 57, stk. 3, vil personen have pligt til at påbegynde og deltage i tilbuddet.
Til nr. 18 og 19 Det foreslås, at tilbud om virksomhedspraktik ikke er en pligt for den ledige.
Efter lovforslagets § 102, stk. 1, har dagpengemodtagere, kontanthjælpsmodtagere og overgangsydelsesmodtagere uden for introduktionsprogrammet senest efter 6 måneder ret og pligt til at påbegynde tilbud efter kapitel 11-14. Det foreslås, at tilbud om virksomhedspraktik bliver frivilligt for den ledige, således at personen kun har pligt til at tage imod tilbud efter lovens kapitel 12-14.
Til nr. 20 Det foreslås, at tilbud om virksomhedspraktik ikke er en pligt for den ledige.
Til nr. 21 Det følger af lovforslagets § 104, stk. 1, at uddannelseshjælpsmodtagere, herunder overgangsydelsesmodtagere uden for introduktionsprogrammet, har pligt til at tage imod tilbud efter kapitel 11-14 i hele perioden, indtil de påbegynder ordinær uddannelse.
Det foreslås, at tilbud om virksomhedspraktik bliver frivilligt for den ledige, således at personen kun har pligt til at tage imod tilbud efter lovens kapitel 12-14.
Til nr. 22 Som konsekvens af ændringsforslag nr. 21 foretages en rettelse i stk. 4 og 5.
