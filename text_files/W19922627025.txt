Overdragelse af virksomhed -Goodwill, - ejendomsmæglervirksomhed, - overdragelse til selskab Ligningsrådet blev anmodet om bindende  

 forhåndsbesked vedrørende følgende  

 spørgsmål:
Kan værdien af goodwill pr. 31-12 1991 i  

 ejendomsmæglervirksomheden A ansættes til 900.000 kr.? Sagens omstændigheder var følgende:
 En person B drev ejendomsmæglervirksomhed i  

 personligt regi, men påtænkte at overdrage denne virksomhed til  

 et af ham kontrolleret aktieselskab C, der drev virksomhed med salg af  

 huse.
Da ejendomsmæglervirksomhed ikke kan drives i  

 selskabsform, er det tanken, at denne ved en franchise-kontrakt skal  

 tilbagelejes til ejendomsmægleren eller en medarbejder mod en  

 franchise-afgift på 15 pct. af den fremtidige omsætning.
Det er  

 af skatteyders repræsentant oplyst, at overdragelsen tænkes  

 foretaget som indledende skridt til et generationsskifte.
 Lejeretten til virksomhedens lokaler samt inventar,  

 driftsmidler, edb-udstyr m.v. tilhørte i forvejen A/S C, og da  

 debitorbeholdningen ikke skulle overdrages, ville overdragelsen kun komme til  

 at omfatte goodwill.
Skatteyderen driver samtidig en  

 ejendomsmæglervirksomhed i en anden by og var indtil 1986  

 medinteressent i yderligere et ejendomsmæglerfirma.
Da denne virksomhed  

 blev solgt til en anden ejendomsmægler, udgjorde overdragelsessummen  

 for goodwill 46 pct. af den gennemsnitlige årlige omsætning.
 Skatteyderens repræsentant mente derfor, at  

 goodwillbeløbet ved denne overdragelse kunne fastsættes til  

 900.000 kr. svarende til 70 pct. af den gennemsnitlige årlige  

 omsætning, bl.a. under hensyn til branchekutyme i lignende handler.
 Ligningsrådet bemærkede, at overdragelsen  

 skete til et af ejendomsmægleren ejet selskab, og at inventar,  

 driftsmidler m.v. tidligere var overdraget, og at virksomheden (goodwill)  

 herefter skulle tilbageleases til overdrageren eller en medarbejder.
 Da overdragelsen skulle ske til et selskab, som ikke  

 ifølge lovgivningen kan drive ejendomsmægler virksomhed, og da  

 selskabet ikke på anden måde ville have interesse i en  

 overdragelse, som det ikke kunne udnytte, var det Ligningsrådets  

 opfattelse, at en uafhængig tredjemand i en sådan situation ikke  

 ville betale noget beløb for goodwill, og værdien heraf  

 måtte derfor ansættes til 0.
