Ligebehandlingsnævnets afgørelse om etnisk oprindelse - øvrige - ej medhold J. nr. 2015-6811-14035 En kvinde af anden etnisk oprindelse end dansk klagede over et inkassobureaus behandling.
Nævnet fandt, at der ikke var forhold i bureauets kontakt med kvinden, der gav anledning til formodning om etnisk forskelsbehandling.
 Klager fik derfor ikke medhold.
 Klagen drejer sig om påstået forskelsbehandling på grund af race eller etnisk oprindelse i forbindelse med indklagedes inddrivelse af klagers bankgæld.
Ligebehandlingsnævnets afgørelse Indklagede har ikke handlet i strid med den etniske ligebehandlingslov i forbindelse med inddrivelsen af klagers bankgæld.
Sagsfremstilling Det indklagede inkassobureau sendte den 11. september 2014 et brev om opsigelse af en låneaftale med klagers bank som følge af misligholdelse af aftalen.
Klager fik meddelelse om, at bankens tilgodehavende ville blive søgt inddrevet via inkasso, såfremt det skyldige beløb ikke blev indbetalt til det i brevet anførte kontonummer inden for 10 dage.
Den 21. september 2014 sendte klager en mail til indklagede, hvori hun anmodede om at få genoptaget låneaftalen fra den 1. november 2014, da hendes indtægt var ved at blive stabil.
Indklagede svarede den 22. september 2014, at sagen ville blive sendt videre til behandling i fogedretten, da gælden ikke var blevet indfriet inden for den varslede periode.
Klager fik oplyst, at hun ville blive tilbudt at indgå en afdragsordning i forbindelse med fogedretsmødet.
 På fogedretsmøde den 21. januar 2015 blev der indgået en afdragsordning om betaling af 300 kr. om måneden, første gang den 1. marts 2015.
 Den 12. marts 2015 sendte indklagede brev til klager med følgende indhold:
"Vedr. : Deres gæld til [bank] A/S - [låneaftalenr. ] Jeg kan ikke se at have modtaget dit afdrag for indeværende måned på kr. 300,00.
Kan du ikke betale? Hvis du ikke kan betale det afdrag, som du ellers har lovet, er det dummeste, du kan gøre . . . ingenting.
 Det kan godt være, at det vinder dig en smule tid, men realiteterne indhenter dig - og det koster mange penge i omkostninger til retssagsbehandling, og endnu flere renter.
Kontakt os i stedet så vi i alles interesse kan aftale, hvordan situationen kan klares.
Vi er til at snakke med, hvis du er det.
Medvirk aktivt til at få din gæld ud af verden på en god måde.
Regn ikke med at der kommer noget godt ud af at forsøge at gemme dig og lukke øjnene for realiteterne.
 Såfremt denne skrivelse har krydset din indbetaling, bedes du se bort herfra.
Rykkergebyr for denne skrivelse: kr. 100,- Med venlig hilsen [Indklagede]" Den 14. marts 2015 sendte klager en mail til indklagede, hvori hun anførte, at hun tidligere pr. telefon havde aftalt med indklagede, at indklagede skulle sende et girokort hver måned, så det skyldige beløb kunne overføres.
Klager anførte også, at hun decideret havde spurgt om, hvorledes beløbet skulle betales, og at hun fik oplyst, at hun ville få brev herom, men at brevet aldrig kom.
Klager oplyste, at hun ikke mente, at hun skulle betale rykkergebyret, idet indklagede ikke havde overholdt aftalen.
Klager oplyste desuden, at hun havde klaget til Ligebehandlingsnævnet, da hun fandt, at brevet af 12. marts 2015 var yderst nedværdigende, og da en medarbejder i en telefonsamtale havde talt meget grimt til hende.
Den 16. marts 2015 skrev indklagede til klager pr. mail, at de havde noteret klagers henvendelse på hendes sag.
Samtidig angav indklagede registrerings- og kontonummer til indklagedes bankforbindelse.
Parternes bemærkninger Klager gør gældende, at hun er blevet udsat for diskriminerende behandling af indklagede.
 Klager ønsker en godtgørelse.
Klager havde aftalt med indklagede, at indklagede skulle sende klager kontooplysninger, så klager kunne overføre det skyldige beløb dertil.
Indklagede sendte dog ikke som aftalt kontooplysningerne.
I stedet modtog klager brevet af 12. marts 2015, som havde et meget nedværdigende indhold.
Klager har også tidligere talt i telefon med en medarbejder fra indklagede, som kom med udtalelser af diskriminerende karakter.
Blandt andet udtalte han, at det var mærkeligt, at klager læste jura og ikke kendte reglerne vedrørende inkasso, og at det var typisk, når udlændinge læste jura.
 Indklagede afviser klagers påstande.
Da klager ikke overholdt den indgåede afdragsordning, sendte indklagede rykkerbrevet af 12. marts 2015. Det er et standardbrev, som indklagede sender til debitorer, der ikke overholder afdragsordninger etableret i fogedretten.
Brevet er ikke affattet med henblik på udsendelse til særlige grupperinger af skyldnere.
Brevet indeholder heller ikke udsagn i strid med ligebehandlingsreglerne.
Den første telefoniske kontakt med klager efter fogedretsbehandlingen fandt sted den 21. marts 2015, hvor indklagede ringede til klager.
Der var ikke forud for 12. marts 2015 behov for at kontakte klager, idet der først skulle konstateres en restance, hvilket skete den 12. marts 2015. Ved samtalen den 21. marts 2015 blev klager rykket for betaling.
Indklagede afviser klagers påstand om, at hun har haft en ubehagelig samtale med en medarbejder.
Ligebehandlingsnævnets bemærkninger og konklusion Det fremgår af lov om etnisk ligebehandling, at ingen må udsætte en anden person for direkte eller indirekte forskelsbehandling på grund af vedkommendes eller tredjemands race eller etniske oprindelse.
 Det er i første omgang den person, der anser sig for krænket, der skal påvise faktiske omstændigheder, som giver anledning til at formode, at der er udøvet direkte eller indirekte forskelsbehandling.
 Det er nævnets vurdering, at klager ikke har påvist sådanne faktiske omstændigheder.
Det er ikke noget i standardrykkerbrevet af 12. marts 2015, der relaterer sig til skyldnerens race eller etniske oprindelse.
Da der ikke foreligger nærmere oplysninger om telefonsamtalen, herunder tidspunkt, involverede parter og samtalens nærmere indhold, er der heller ikke noget, der tyder på, at indklagede under samtalen skulle have udsat klager for forskelsbehandling.
Retsregler Afgørelsen er truffet efter følgende bestemmelser:
