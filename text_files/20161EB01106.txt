Beretning afgivet af Uddannelses- og Forskningsudvalget den 21. juni 2017 Beretning over Forslag til folketingsbeslutning om, at elever på ungdomsuddannelse for unge med særlige behov (STU) får adgang til at købe ungdomskort [af Jens Henrik Thulesen Dahl (DF) m.fl.]:
1. Udvalgsarbejdet Beslutningsforslaget blev fremsat den 3. februar 2017 og var til 1. behandling den 4. april 2017. Beslutningsforslaget blev efter 1. behandling henvist til behandling i Uddannelses- og Forskningsudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Dansk Folkeparti har med beslutningsforslaget villet sikre, at elever på ungdomsuddannelser for unge med særlige behov (STU) fra august 2018 får adgang til at købe ungdomskort, som de frit kan bruge til transport  ligesom elever på andre ungdomsuddannelser og en række andre uddannelsestilbud har.
Ungdomskortet kan i forvejen erhverves af elever på ungdomsuddannelser og på en række andre uddannelsestilbud som f.eks. produktionsskoler, og adgangen til ungdomskortet er derfor ikke betinget af, at uddannelsen er SU-berettiget.
STU er ikke SU-berettiget, og eleverne er typisk på kontanthjælp, revalidering eller førtidspension.
 Beslutningsforslaget sikrer, at STU-elever får mulighed for at vælge et ungdomskort ligesom elever på andre ungdomsuddannelser frem for at få refunderet deres udgifter til offentlig transport mellem hjem og uddannelsessted.
Udvalget er enige om vigtigheden af, at alle elever og studerende, specielt de svageste, understøttes i at være en del af fællesskabet på deres uddannelse.
At være en del af et fællesskab er en vigtig del af at kunne klare sig selv og finde motivationen til at klare sig selv.
Udvalget er enige om, at STU-elevgruppen, som den ser ud i dag, er meget bredt sammensat.
Den rummer både elever, der ikke er i stand til at anvende offentlige transportmidler og derfor har behov for at blive hentet og kørt til deres uddannelsesinstitutioner, og elever, der som en del af deres STU-forløb går på f.eks. produktionsskole.
Disse elever undrer sig over, at de ikke har samme transportmuligheder i fritiden som deres studiekammerater.
 Udvalget er enig om at opfordre forligspartierne bag »Bedre og billigere kollektiv transport« til at drøfte muligheden for at udvide målgruppen for ungdomskortet til også at omfatte STU-elever og søge at finde finansiering for dette forslag.
 P.u.v.
