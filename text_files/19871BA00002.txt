Nr BSF 2 Forslag til folketingsbeslutning om oprettelse af Bevægelsernes Center for  

 Miljøforskning Fremsat af Rahbæk Møller (SF) Margrete Auken (SF) Gade (SF) Inger Harms  

 (SF) Leif Hermann (SF) Ebba Strange (SF) den 13. oktober 1987 Folketinget pålægger regeringen at oprette et bevægelsernes center for forskning i det eksterne miljø efter følgende retningslinier:
1. Centrets formål er at rekvirere forskningsopgaver, herunder indsamling af allerede udført forskning, fra relevante forskningsmiljøer.
Forskningsopgaverne formuleres af miljøbevægelserne.
2. Centret ledes af en bestyrelse bestående af 1 medlem udpeget af Danmarks Naturfredningsforening, 1 medlem udpeget af Verdensnaturfonden, 1 medlem udpeget af Dansk Ornitologisk Forening, 1 medlem udpeget af Greenpeace, 1 medlem udpeget af NOAH samt 2 forskere udpeget af Planlægningsrådet for Forskning og de seks forskningsråd i forening.
 3. Centret tildeles en bevilling på 5 mill. kr. for finansåret 1988.
4. Sekretariatsbistand for centret udføres af forskningssekretariatet.
BEMÆRKNINGER TIL FORSLAGET Almindelige bemærkninger Der i dag store uligheder i mulighederne for at få forskningsopgaver udført.
Som forskningen finansieres for tiden, dels ved faste basisbevillinger til forskningsinstitutionerne, dels ved bevillinger fra forskningsrådene, dels ved kontraktforskning, har økonomisk stærke grupper en åbenlys mulighed for at få udført den forskning, de er interesserede i.
Det har græsrodsbevægelserne derimod ikke.
De er helt afhængige af, at forskerne selv tager de relevante emner op inden for deres basisbevillinger, eller at myndighederne sikrer, at de nødvendige undersøgelser bliver foretaget.
Dette forhold er især uheldigt på miljøområdet.
Her har debatten hidtil i alt for høj grad været koncentreret om enkeltsager, medens der eksisterer et markant og åbenlyst behov for helhedsvurderinger, der belyser de mangesidede og indbyrdes afhængige påvirkninger af det eksterne miljø, af den menneskelige sundhed etc.
Miljøbevægelserne har i deres mangfoldighed udført et stort og vigtigt arbejde for at øge miljøbevidstheden.
De står imidlertid i en situation, hvor de ikke har muligheder for at selv at rekvirere forskning, herunder kompilatorisk forskning (dvs. samling af allerede udført forskning), der kan belyse bestemte sider af forureningens påvirkning af miljøet, herunder de økologiske systemer, variationen i dyre- og planteliv m.v.
Dette bør miljøbevægelserne have mulighed for, og det kan i det små sikres gennem dette forslag om oprettelse af et bevægelsernes center for forskning i det eksterne miljø.
Bemærkninger til de enkelte punkter ad 1 Det er ikke hensigten, at cenret skal udføre selvstændige forskningsopgaver.
Centrets funktion er alene at rekvirere forskningsopgaver, herunder samling af allerede eksisterende forskning i ind- og udland, udredninger m.v. fra de eksisterende institutter og universiteter og højere læreanstalter, sektorforskningsinstitutioner, private og selvejende institutioner samt, hvor det skønnes relevant, fra enkeltpersoner eller grupper, der har særlige forudsætninger for at udføre de ønskede opgaver.
Det er vigtigt, at centret i sit arbejde prioriterer ansøgninger, der er helhedsorienterede, dvs. omfatter de mangesidede effekter af forureningen, områder, der hidtil er ringe belyst, samt forskning inden for områder, hvor der i fremtiden kan blive tale om væsentlige miljøpåvirkninger.
Der kunne nævnes mange eksempler på, hvad der efter forslagsstillernes opfattelse ville være relevante projekter.
Det siger sig selv, at en sådan beskrivelse aldrig vil kunne blive fuldstændig dækkende.
For at give et indtryk af, hvilke opgaver forslagsstillerne konkret bl.a. har tænkt på, skal et par stykker nævnes:
- forskning i miljøpåvirkningen i andre lande af de produkter, vi importerer til Danmark - forskning i klimatologiske ændringer som følge af forureningen - forskning i effekten på såvel de økologiske systemer som fødevarekvaliteten ved anvendelse af økologiske dyrkningsmetoder i landbrug, gartneri samt skovbrug - forskning i de miljøgavnlige effekter ved anvendelse af andre transportmidler eller nye kombinationer af eksisterende transportmidler, herunder hvordan støjforurening undgås - forskning i betydning for mennesker og natur af et varieret dyre- og planteliv.
Dette er som sagt blot nævnt som nogle eksempler.
Det er desuden foreslagsstillernes opfattelse, at det vil være af stor betydning at bevilge midler til indsamling af allerede eksisterende forskningsresultater fra inden- og udenlandske forskningsmiljøer.
Det er derimod ikke foreslagsstillernes ønske, at der skal bevilges midler til egentlig arbejdsmiljøforskning.
ad 2 Det er ikke muligt at foretage en præcis afgrænsning af, hvilke organisationer der er miljø- og naturorganisationer, og hvilke der hovedsagelig har et andet formål.
I forslaget er nævnt 5 organisationer, der har været særlig aktive i miljøarbejdet og miljødebatten.
De foreslås alle repræsenteret i bestyrelsen.
Det forhold, at en bevægelse ikke er repræsenteret i centrets bestyrelse, må imidlertid ikke medføre, at den udelukkes fra at søge eller få tildelt forskningsopgaver.
Ved undersøgelsen af, hvilke opgaver der kan bevilges midler til, skal der både tages hensyn til opgavens relevans set ud fra et miljøsynspunkt og til den ansøgende organisations muligheder for at finansiere forskningen af egne midler.
ad 3 Det foreslås at starte med en årlig bevilling på 5 mill. kr.
Dette beløb er næppe i længden tilstrækkeligt.
Det foreslås imidlertid at starte forholdvis beskedent, dels fordi det tager tid for bevægelserne at opbygge ekspertise i at udforme forskningsansøgninger, dels for at undgå den misforståelse, at centrets oprettelse kan begrunde en nedskæring i forskningsrådenes eller andres bevillinger til miljøforskning.
ad 4 Da der alene er tale om, at centret skal fungere som et slags fond, foreslås det, at der ikke opbygges en ny administration.
I stedet foreslås det at overlade centrets administrative opgaver til forskningssekretariatet, der i forvejen varetager sekretariatsopgaver for forskningsrådene.
