Skriftlig fremsættelse (30. januar 2020) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om de gymnasiale uddannelser, lov om kommunal indsats for unge under 25 år og lov om erhvervsfaglig studentereksamen i forbindelse med erhvervsuddannelse (eux) m.v. (Ændring af adgangsforudsætningerne til de gymnasiale uddannelser, genberegning af karaktergennemsnit og anvendelse af timepuljen) (Lovforslag nr.
L 100) Den 4. november 2019 indgik regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti og Liberal Alliance (gymnasieforligskredsen) aftale om justering af optagelsesreglerne til de gymnasiale uddannelser.
Lovforslagets hovedformål er at udmønte de dele af aftalen, som forudsætter ændring af primært lov om de gymnasiale uddannelser.
Det foreslås at udvide den tidsmæssige udstrækning af et retskrav på optagelse på baggrund af resultater fra 9. og 10. klasse.
Forslaget vil indebære, at der vil kunne opnås retskrav på at blive optaget på en gymnasial uddannelse i op til to år efter afslutning af 9. klasse, og i op til et år efter afslutning af 10. klasse.
Ansøgerne vil fortsat ved afslutningen af 9. eller 10. klasse skulle leve op til alle adgangsforudsætninger til de gymnasiale uddannelser.
Det foreslås at gøre det muligt at blive optaget på en gymnasial uddannelse i begyndelsen af skoleåret.
Forslaget vil omfatte ansøgere, som ville have haft retskrav på at blive optaget på en gymnasial uddannelse, hvis de havde søgt rettidigt.
Efter forslaget vil optag forudsætte, at den gymnasiale institutions leder konkret vurderer, at ansøgeren har faglige forudsætninger for at påbegynde uddannelsen senere end i begyndelsen af skoleåret.
Det foreslås samtidig at ændre reglerne i lov om kommunal indsats for unge under 25 år med henblik på, at oplysninger til brug for det foreslåede optag kan videregives fra Ungedatabasen til den gymnasiale institution.
Det foreslås at gøre det muligt at blive betinget optaget på en gymnasial uddannelse for ansøgere, der har været fraværende ved folkeskolens prøver.
Efter forslaget vil betinget optag kunne ske, hvis ansøgeren er berettiget til at aflægge folkeskolens sygeprøver, og hvis den gymnasiale institutions leder konkret vurderer, at ansøgeren har faglige forudsætninger for at bestå prøverne med det nødvendige resultat.
Efter forslaget vil endeligt optag være betinget af, at ansøgeren aflægger de krævede sygeprøver i førstkommende prøvetermin og herefter opfylder adgangsforudsætningerne til de gymnasiale uddannelser.
Det foreslås at ændre rammerne for, hvilken institution der gennemfører optagelsesprøve og -samtale i tilfælde, hvor en ansøger ikke har retskrav på at blive optaget.
En tilsvarende ændring foreslås i relation til vejledningssamtaler med sigte på optag af ansøgere, der ikke ved folkeskolens afgangseksamen har bekræftet det faglige niveau fra uddannelsesparathedsvurderingen.
Forslaget vil indebære, at optagelsesprøve og -samtale samt vejledningssamtale vil skulle finde sted på den institution, som vil kunne optage den pågældende ansøger.
Uden sammenhæng med aftalen af 4. november 2019 forslås det at ændre reglerne om timepuljer i lov om de gymnasiale uddannelser og lov om erhvervsfaglig studentereksamen i forbindelse med erhvervsuddannelse (eux) m.v. således, at der ikke længere vil være krav om, at puljetimerne anvendes snævert med udgangspunkt i den enkelte elevs behov, men at de i stedet vil kunne anvendes med udgangspunkt i mere overordnede behov hos grupper af elever.
Uden sammenhæng med aftalen forslås endvidere en ændring af lov om erhvervsfaglig studentereksamen i forbindelse med erhvervsuddannelse (eux) m.v., hvorefter eksamensresultater fra en gymnasial uddannelse skal genberegnes, når resultater fra eventuel gymnasial supplering m.v. reducerer eksamensresultatet.
 Det foreslås, at loven træder i kraft den 1. april 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
