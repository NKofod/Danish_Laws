Skriftlig fremsættelse (10. november  

 2000) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om kompensation  

 til handicappede i erhverv m.v. (Permanentgørelse af  

 forsøgsordninger).
(Lovforslag nr.
L 107).
Loven trådte i kraft den 1. juni 1998 og samlede de  

 gældende ordninger for handicappede (fortrinsadgang til ledige  

 stillinger inden for det offentlige og personlig assistance til handicappede  

 i erhverv), samtidig med at der blev hjemmel til at iværksætte to  

 forsøgsordninger - personlig assistance til handicappede under efter-  

 og videreuddannelse og en isbryderordning for nyuddannede personer med et  

 handicap.
Forsøgsordningerne udløber med udgangen af 2000, og  

 lovforslaget betyder, at de gøres permanente.
 De nærmere regler for forsøgsordningerne har  

 været fastsat i bekendtgørelse om kompensation til handicappede  

 i erhverv m.v. men fastsættes med lovforslaget i loven.
 Ordningen med personlig assistance under efter- og  

 videreuddannelse giver beskæftigede personer med et handicap bedre  

 mulighed for at vedligeholde deres kvalifikationer på lige fod med  

 andre beskæftigede, og ordningen med løntilskud ved  

 ansættelse bryder den barriere handicappede kan have i forbindelse med  

 nyansættelse, når de på grund af handicappet ikke har  

 fået erhvervserfaring under studiet, og dermed ikke kan dokumentere at  

 de har tilstrækkelige forudsætninger for at fungere på en  

 arbejdsplads.
 Ordningerne er vigtige redskaber i arbejdet med at  

 få flere handicappede i beskæftigelse primært på  

 ordinære vilkår men også i job på særlige  

 vilkår.
 Lovforslaget indeholder derudover nogle mindre justeringer  

 af de gældende regler.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 forslaget til Tingets velvillige behandling.
