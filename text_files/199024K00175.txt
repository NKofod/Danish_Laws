Nr BTL 175 Betænkning over Forslag til lov om ophævelse af lov om Lokalradiofonden  

  

 Nr L 175 1990-91, 2. samling Afgivet af Kulturudvalget Afgivet: 19910516 Udvalget har behandlet lovforslaget i nogle møder og har herunder stillet spørgsmål til kommunikationsministeren, som denne har besvaret dels skriftligt, dels i samråd.
 Udvalget har endvidere modtaget en skriftlig henvendelse fra  

 Sammenslutningen af lokale radio- og tv-stationer i Danmark.
 Der er af kommunikationsministeren stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 af kommunikationsministeren stillede ændringsforslag.
 Et flertal inden for flertallet (Socialdemokratiets, Det Konservative  

 Folkepartis, Venstres, Det Radikale Venstres og Kristeligt Folkepartis  

 medlemmer af udvalget) henviser til, at kommunikationsministeren under et  

 samråd har tilkendegivet, at han vil undersøge mulighederne for til efteråret  

 at fremkomme med forslag til lempelse eller kompensation for de små  

 ikkekommercielle radioers faste udgifter til bl.a. ophavsrettighedsafgifter.
Et mindretal inden for flertallet (Fremskridtspartiets medlem af udvalget)  

 finder, at det var en fejl, at der overhovedet blev indført en  

 Lokalradiofond.
Fremskridtspartiet stemte da også alene for indførelsen af  

 Lokalradiofonden som en følge af, at der var tale om en forligssituation,  

 hvor indførelsen af reklamer i lokalradioer var betinget af oprettelsen af  

 Lokalradiofonden.
Fremskridtspartiet mente, at reklameadgangen i  

 lokalradioerne var så vigtig, at fonden måtte medtages som et nødvendigt  

 onde.
Fremskridtspartiet havde en tydelig fornemmelse af, at fondens levetid  

 ville blive kortvarig, eftersom hele fondsmodellen var og er uhensigtsmæssig.
Fremskridtspartiet deltager således med glæde i gennemførelse af dette  

 lovforslag og ser frem til, at der til efteråret kan skabes et politisk  

 forlig om regulære liberaliseringer af bl.a. reglerne vedrørende reklamer i  

 lokalradioerne.
Lokalradioerne er blevet et vigtigt og værdifuldt element i  

 det daglige mediebillede.
Det vil derfor være nyttigt, om lokalradioerne  

 sikres større overlevelsesmulighed gennem adgang til at sende flere  

 reklameminutter.
 Derudover bør afregningsreglerne vedrørende Koda og Gramex moderniseres  

 således, at de lever op til den virkelighed, lokalradioerne befinder sig i.
 Et andet mindretal inden for flertallet (Centrum-Demokraternes medlem af  

 udvalget) ønsker at udtale følgende:
Det er med glæde, Centrum-Demokraterne nu konstaterer, at Lokalradiofonden  

 nedlægges.
Centrum-Demokraterne stemte imod fonden, da den blev oprettet,  

 idet vi opfattede den som et instrument til at straffe aktive radioer og  

 gavne andre.
At radioer, der udfører et stort arbejde for at skaffe midler  

 til sendeflader, skal aflevere en del af deres indtægt til radioer, der af  

 ideologiske grunde ikke f.eks. vil have reklamer, synes urimeligt.
Det er  

 Centrum-Demokraternes håb, at de skader, Lokalradiofonden hidtil har skabt,  

 nu kan udbedres igen.
Centrum-Demokraterne er naturligvis opmærksom på, at der i enkelte  

 tilfælde kan opstå situationer, hvor lempelse eller kompensation for små  

 ikkekommercielle radioers faste udgifter bl.a. til ophavsrettigheder kan være  

 rimelig.
Vi håber, ministeren vil analysere dette spørgsmål og eventuelt  

 fremkomme med forslag på området.
Centrum-Demokraterne understreger  

 imidlertid, at en sådan ordning ikke må føre til offentligt understøttede  

 radioer.
Vi ser ikke kommunal, amtskommunal eller statsstøtte som et  

 alternativ til bingo eller reklamer.
Vælger en radio disse mere kommercielle  

 muligheder fra, må det være dens eget ansvar.
Det må derfor også være op til  

 den - og ikke til det offentlige - at sikre sin fortsatte overlevelse.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling, men kan  

 stemme for de stillede ændringsforslag og ønsker at udtale følgende:
 Socialistisk Folkeparti indstiller lovforslaget til forkastelse med den  

 begrundelse, at der ikke er nogen garanti for, at den støtte, der er  

 nødvendig for de ikkekommercielle radioer, vil blive gennemført.
Ændringsforslag Af kommunikationsministeren, tiltrådt af udvalget:
Til titlen 1) Efter »Lokalradiofonden« indsættes: »m.v.« Til § 2 2) Paragraffen affattes således:
»§ 2 I lov om radio- og fjernsynsvirksomhed, jf. lovbekendtgørelse nr. 339 af  

 22. maj 1990, som ændret senest ved lov nr. 771 af 21. november 1990,  

 foretages følgende ændringer:
 1. § 15 a, stk. 6, ophæves.
 Stk. 7-8 bliver herefter stk. 6-7.
2. I § 15 f, stk. 4, nr. 3, og § 22, stk. 2, ændres  

 »§ 15 a, stk. 7,» til: »§ 15 a, stk. 6,».« Bemærkninger Til nr. 1 Ændringsforslaget er af redaktionel karakter og skal tydeliggøre, at  

 lovforslaget ud over at angå lov om Lokalradiofonden også ændrer lov om  

 radio- og fjernsynsvirksomhed (lovforslagets § 2).
Til nr. 2 Ændringsforslaget er af redaktionel karakter.
