Fremsat den 21. november 2011 af Skatteministeren (Thor Möger Pedersen) Forslag til Lov om ændring af ligningsloven (Skattekreditter for forsknings- og udviklingsaktiviteter) § 1 I lov om påligningen af indkomstskat til staten (ligningsloven), jf. lovbekendtgørelse nr. 1017 af 28. oktober 2011, foretages følgende ændring:
 1. Efter § 8 V indsættes:
»§ 8 X.
Selskaber m.v. og personer, der driver selvstændig erhvervsvirksomhed i virksomhedsordningen, kan anmode told- og skatteforvaltningen om at få udbetalt 25 pct. af underskud, der stammer fra udgifter, der straksafskrives som forsøgs- og forskningsudgifter efter ligningslovens § 8 B, stk. 1, eller afskrivningslovens § 6, stk. 1, nr. 3. Der kan for hvert indkomstår højst udbetales 1,25 mio. kr. svarende til 25 pct. af 5 mio. kr.
Udgør indkomståret en kortere periode end 12 måneder, nedsættes beløbet forholdsmæssigt.
Beløb, der udbetales efter 1. pkt., medregnes ikke ved opgørelsen af den skattepligtige indkomst.
Stk. 2. Sambeskattede selskaber, jf. selskabsskattelovens § 31 og § 31 A, anses for en samlet enhed ved anvendelsen af stk. 1. Anmodning efter stk. 1 indgives af administrationsselskabet.
Opgørelsen af udbetalingen sker på grundlag af sambeskatningsindkomsten og de sambeskattede selskabers samlede udgifter til forskning og udvikling.
Beløbet udbetales til administrationsselskabet.
Administrationsselskabet skal fordele beløbet forholdsmæssigt mellem de selskaber m.v., hvis underskud nedsættes, jf. stk. 4, i overensstemmelse med selskabsskattelovens § 31, stk. 6, og § 31 A, stk. 6.
Stk. 3. Der kan til selskaber m.v., der på anmodningstidspunktet, jf. stk. 4, kontrolleres af samme aktionær, jf. ligningslovens § 16 H, stk. 6, og til en eller flere personligt drevne virksomheder, som aktionæren driver i virksomhedsordningen, for hvert indkomstår højst udbetales et samlet beløb på 1,25 mio. kr. svarende til 25 pct. af 5 mio. kr.
Der foretages en særskilt opgørelse for henholdsvis hvert ikke sambeskattet selskab, hver sambeskattet koncern og virksomheder i virksomhedsordningen.
Er der anmodet om udbetaling på grundlag af et større beløb end 5 mio. kr., fordeles beløbet mellem selskaber, sambeskattede koncerner og virksomheder i virksomhedsordningen m.v. i forhold til den del af underskuddet for det enkelte selskab m.v., der stammer fra udgifter til forskning og udvikling, der er anmodet om kontant udbetaling på grundlag af.
Stk. 4. Anmodning efter stk. 1 indgives samtidig med selvangivelsen for det pågældende indkomstår.
Ved selvangivelsen skal årets underskud nedsættes med den del af underskuddet, hvoraf der anmodes om udbetaling, jf. stk. 1. Ved udbetalingen finder selskabsskattelovens § 29 B, stk. 5, 5.-10. pkt., om udbetaling af overskydende skat tilsvarende anvendelse.
Stk. 5. Er der sket udbetaling med et større beløb, end stk. 1-3 berettiger til, opkræves det for meget udbetalte beløb.
Selskabsskattelovens § 29 B, stk. 4, 3. pkt., og selskabsskattelovens § 30 om opkrævning af restskat finder tilsvarende anvendelse.
Det tilbagebetalte beløb omregnes til underskud for det pågældende indkomstår.« § 2 Stk. 1. Loven træder i kraft den 1. januar 2012.
 Stk. 2. Loven har virkning fra og med indkomståret 2012.
Bemærkninger til lovforslaget 1. Indledning Lovforslaget er et led i udmøntningen af finansloven for 2012. Efter forslaget skal virksomheder have mulighed for at få udbetalt skattekreditter for forsknings- og udviklingsaktiviteter.
Virksomheder, der investerer i forskning og udvikling, har ofte underskud.
Det betyder, at de ikke kan udnytte deres fradrag for investeringer i forskning og udvikling.
Det forstærker deres problemer med at skaffe kapital, og der vil være en vis risiko for, at fradrag først senere eller aldrig kan udnyttes.
Derfor foreslår partierne bag finanslovsaftalen, at virksomheder under visse betingelser kan få skattekredit for deres investeringer i forskning og udvikling.
En skattekredit er en slags lån, der betales tilbage, når en virksomhed har overskud.
2. Lovforslagets formål og baggrund Regeringen ønsker vækst, forskning og udvikling i erhvervslivet.
 En forudsætning herfor er, at der føres kapital til virksomheder, som endnu ikke har opnået et overskud.
 En skattekredit kan hjælpe virksomheder i den fase, hvor de forsker og udvikler nye produkter, og hvor deres indtægter er begrænsede.
 Har en virksomhed et skattemæssigt overskud, kan den efter gældende ret fradrage udgifter, som er afholdt til forsøgs- og forskningsvirksomhed, fuldt ud i det indkomstår, hvori de er afholdt, eller afskrive med lige store beløb over dette indkomstår og de efterfølgende fire indkomstår.
Har virksomheden ingen indkomst, må de afholdte udgifter og afskrivninger fremføres som skattemæssige underskud, der kan udnyttes, når virksomheden eventuelt senere får positiv indkomst.
Underskuddene kan anvendes til at reducere fremtidig skattepligtig indkomst.
 Det er imidlertid ofte i de første år, at nye vækstvirksomheder har brug for likviditeten.
 Derfor foreslås, at underskudsgivende selskaber og personligt drevne virksomheder, der anvender virksomhedsordningen, kan vælge at få udbetalt skatteværdien svarende til 25 pct. af underskud, der stammer fra udgifter til forskning og udvikling.
3. Gældende ret Udgifter, som er afholdt til forsøgs- og forskningsaktiviteter i tilknytning til den skattepligtiges erhverv, kan efter den skattepligtiges frie valg enten fradrages fuldt ud i det indkomstår, hvori de er afholdt, eller afskrives med lige store beløb over dette og de fire følgende indkomstår.
Hvis udgifterne er afholdt, før den skattepligtige har påbegyndt erhvervet, kan udgifterne først fradrages i det indkomstår, hvori erhvervet er påbegyndt, eller afskrives fra og med dette indkomstår, medmindre der er tale om et aktie- eller anpartsselskab.
SKAT kan dog tillade, at udgifterne fradrages eller afskrives, før erhvervet påbegyndes.
 For udgifter til grundforskning, som afholdes af en igangværende virksomhed, er der også frit valg mellem fuldt fradrag i det indkomstår, hvori de er afholdt, og afskrivning med lige store beløb over dette og de fire følgende indkomstår.
Fradragsretten for afholdte forsøgs- og forskningsudgifter m.v. omfatter i første række det udviklingsarbejde, som er knyttet til erhvervsvirksomheden.
Herved forstås anvendelsen af videnskabelig eller teknisk viden til at frembringe nye eller væsentligt forbedrede materialer, mekanismer, produkter, processer, systemer eller tjenesteydelser.
 Fradragsretten omfatter desuden den såkaldte anvendte forskning, dvs. originale undersøgelser med sigte på at opnå ny videnskabelig eller teknisk viden eller forståelse, primært rettet mod praktiske mål og anvendelser.
 Udgifter i forbindelse med tilvejebringelse af information om forsøgs- og forskningsarbejde omfattes af fradragsretten, hvis der i øvrigt er den fornødne tilknytning til den skattepligtiges erhvervsvirksomhed.
Udgifter til grundforskning, der afholdes af en igangværende virksomhed, kan som nævnt også straksafskrives.
Ved grundforskning forstås originale undersøgelser med sigte på at opnå ny videnskabelig viden og forståelse, uden at undersøgelserne primært er rettet mod praktiske mål eller anvendelser.
 Virksomheder kan også straksafskrive anskaffelsessummen for driftsmidler og skibe til forsøgs- og forskningsvirksomhed.
 Reglerne ovenfor gælder ikke for udgifter til efterforskning af råstoffer og udgifter til anskaffelse af driftsmidler og skibe, der anvendes til efterforskning af råstoffer.
4. Lovforslaget Det foreslås, at selskaber og selvstændigt erhvervsdrivende, der anvender virksomhedsordningen, skal have mulighed for at få udbetalt negativ skat, såkaldte skattekreditter, af den del af deres underskud, der stammer fra forsknings- og udviklingsaktiviteter.
Herved styrkes virksomhedens likviditet i den fase, hvor forsknings- eller udviklingsaktiviteterne endnu ikke har resulteret i indtægter for virksomheden.
Virksomhederne har typisk underskud i denne periode.
 Ud over likviditetsfordelen vil virksomhederne få større tilskyndelse til at iværksætte forskning og udvikling ved, at de er sikre på at få skatteværdien af forsknings- og udviklingsudgifterne, også selv om virksomheden ikke sidenhen giver overskud.
 En eventuel resterende del af årets underskud fremføres som efter gældende ret til modregning i eventuelle fremtidige overskud.
 Efter den foreslåede ordning kan en virksomhed højst få udbetalt 1,25 mio. kr. årligt svarende til 25 pct. af forsknings- og udviklingsudgifter på 5 mio. kr.
 Dette loft over udbetalingerne gælder dog samlet set for sambeskattede selskaber og konstruktioner af selskaber og personligt drevne virksomheder i virksomhedsordningen, der kontrolleres af samme person.
 Af administrative grunde skal de kommuner, hvori selskaberne m.v. driver virksomhed, ikke bære en andel af udbetalingen af negativ skat.
 Forsknings- og udviklingsaktiviteter afgrænses på samme måde, som forsøgs- og forskningsaktiviteter afgrænses i forbindelse med straksafskrivninger, jf. punkt 3 ovenfor.
 Aktiviteterne omfatter også leasing af driftsmidler m.v. til brug for forskning og udvikling.
5. Økonomiske konsekvenser for det offentlige Efter forslaget kan selskaber og virksomheder i virksomhedsordningen få udbetalt negativ skat, dvs. skattekreditter, på 25 pct. af op til 5 mio. kr. årligt af underskud, der stammer fra udgifter til forskning og udvikling.
Det vil sige, at der højst kan udbetales et beløb på 1,25 mio. kr. årligt til en virksomhed.
En eventuel resterende del af årets underskud fremføres til modregning i eventuelle fremtidige overskud.
 Til sambeskattede selskaber og konstruktioner af selskaber og personligt drevne virksomheder, der kontrolleres af samme person, kan der dog tilsammen højst udbetales et beløb på 1,25 mio. kr. årligt.
 På usikkert grundlag skønnes forslaget isoleret set at medføre et umiddelbart provenutab på kort sigt på ca. 350 mio. kr. årligt før adfærdsændringer og ca. 420 mio. kr. årligt efter adfærdsændringer.
Da en del af underskuddene sidenhen forventes modregnet i overskud, vil virkningen reduceres med tiden.
Hertil kommer, at den ekstra forskningsaktivitet vil føre til ekstra indtægter sidenhen.
På langt sigt er provenutabet derfor ca. 200 mio. kr. årligt før tilbageløb.
 Opgjort på indkomstårsbasis anslås forslaget i perioden 2012-2015 at medføre et provenutab i størrelsesordenen 320-420 mio. kr. årligt før tilbageløb i form af afledte indtægter fra skatter og afgifter og i størrelsesordenen 160-210 mio. kr. årligt efter tilbageløb.
 Den varige virkning anslås til ca. 200 mio. kr. årligt før tilbageløb og ca. 100 mio. kr. årligt efter tilbageløb.
 Forslaget skønnes ikke at have provenumæssige virkninger for finansåret 2012, idet skattekreditter på grundlag af virksomhedernes forhold i indkomståret 2012 udbetales i finansåret 2013.
 For finansårene 2013-2015 skønnes forslaget at medføre et provenutab i størrelsesordenen 350-420 mio. kr. årligt før tilbageløb af skatter og afgifter og i størrelsesordenen 175-210 mio. kr. efter tilbageløb.
 Provenuforløbet under de skitserede forudsætninger fremgår af nedenstående oversigt.
 Som nævnt i punkt 4 ovenfor skal de kommuner, hvori selskaberne m.v. driver virksomhed, ikke bære en andel af udbetalingen af negativ skat.
 Nedsættelsen af de fremførte underskud vil på sigt øge den almindelige selskabsskat fra de virksomheder, der omfattes af ordningen, og dermed tillige forøge kommunernes andel af selskabsskatten fra de berørte virksomheder.
 Den forøgede afregning af selskabsskat til kommunerne vil indgå i de årlige forhandlinger om kommunernes økonomi.
 Skatteudgiften ved forslaget svarer til det umiddelbare provenutab.
 Det er lagt til grund for provenuskønnene, at de samlede udgifter til egen forskning og udvikling i erhvervslivet udgør ca. 35 mia. kr. årligt, og at der hertil kommer købte forsknings- og udviklingstjenester på omkring 10 mia. kr. årligt.
Forskning og udvikling er løntung.
Omkring 60 pct. af de samlede udgifter til forskning og udvikling vedrører løn til ansatte.
Andre driftsudgifter udgør ca. 30 pct., mens udgifter til investering i apparatur og bygninger udgør ca. 10 pct.
 Der forventes adfærdsændringer i form af en reel stigning i erhvervslivets forsknings- og udviklingsaktiviteter.
 Herudover forventes blandt andet en tendens til, at virksomheder vil omdøbe udgifter, som hidtil er blevet fradraget som driftsomkostninger, til forsknings- og udviklingsudgifter for at få sådanne udgifter ind under skattekreditordningen.
6. Administrative konsekvenser for det offentlige Forslaget forventes at medføre engangsudgifter på 0,5 mio. kr. til systemtilretning.
Forslaget forventes endvidere at medføre årlige it-driftsudgifter på 50.000 kr. samt årlige driftsudgifter i SKAT til 10 årsværk vedr. vejledning og indsats m.v., svarende til en årlig udgift på 6,0 mio. kr.
Merudgiften er indarbejdet på Forslag til Finanslov for 2012.
7. Økonomiske konsekvenser for erhvervslivet Skattekreditter vil føre kapital til virksomheder, hvor forsknings- og udviklingsindsatsen endnu ikke har givet overskud.
Forslaget vil give erhvervene en likviditetsgevinst på op til ca. 0,4 mia. kr. på kort sigt pr. år.
Den varige indkomstfremgang vil være ca. 0,2 mia. kr. efter selskabsskat, men før tilbageløb på aktionærniveau m.v.
For de små virksomheder forventes den private forskning at stige med 6 pct.
Den samlede private forskning forventes at stige med hen ved 1 pct.
8. Administrative konsekvenser for erhvervslivet Forslaget skønnes at medføre en begrænset administrativ byrde i forbindelse med proceduren for ansøgning om skattekreditter.
9. Administrative konsekvenser for borgerne Forslaget har ingen administrative konsekvenser for borgerne.
10. Miljømæssige konsekvenser Forslaget har ingen miljømæssige konsekvenser.
11. Forholdet til EU-retten Forslaget indeholder ikke EU-retlige aspekter.
 12. Hørte myndigheder og organisationer m.v.
 Forslaget er samtidig med fremsættelsen i Folketinget sendt til høring i:
 Forslaget Advokatsamfundet, AgroSkat as, AE Rådet, ATP, Børsmæglerforeningen, CEPOS, Cevea, Danmarks Rederiforening, Danmarks Skibskreditfond, Dansk Aktionærforening, Dansk Byggeri, Dansk Ejendomsmæglerforening, Dansk Erhverv, Dansk Gartneri, Dansk Iværksætterforening, Danske Advokater, Dansk Revisorforening, Den Danske Fondsmæglerforening, Den danske Skatteborgerforening, DI, DVCA, Ejendomsforeningen Danmark, Ejerlederne, Finansrådet, FSR  Danske Revisorer, Forsikring & Pension, Handel Transport og Service, Horesta, Håndværksrådet, InvesteringsForeningsRådet, Landbrug & Fødevarer, Lokale Pengeinstitutter, Nasdaq OMX Copenhagen A/S, Nationalbanken, Realkreditforeningen, Realkreditrådet, SRF Skattefaglig og Videnscentret for Landbrug.
Bemærkninger til lovforslagets enkelte bestemmelser Til § 1 Til nr. 1 § 8 X, stk. 1 Det foreslås, at selskaber m.v. og personer, der driver selvstændig erhvervsvirksomhed i virksomhedsordningen, kan vælge at få udbetalt 25 pct. af den del af årets underskud, der stammer fra afholdte udgifter til forskning og udvikling.
Det foreslås, at det højst er udgifter på 5 mio. kr. til forskning og udvikling, der kan inddrages under ordningen.
Det vil sige, at der for hvert indkomstår højst kan udbetales 1,25 mio. kr. til den enkelte virksomhed.
Hvis indkomståret udgør en kortere perioden end 12 måneder, foreslås det, at beløbsgrænsen nedsættes i samme forhold.
De gældende selskabs- og virksomhedsskattesatser er på 25 pct.
Den foreslåede sats svarer dermed til skatteværdien af underskud i selskaber og personligt drevne virksomheder, der anvender virksomhedsordningen.
Det foreslås, at det udbetalte beløb ikke medregnes ved opgørelsen af den skattepligtige indkomst.
Modstykket til udbetaling af skatteværdien af underskuddet er, at denne del af underskuddet ikke kan anvendes til fradrag i senere år, jf. forslaget til stk. 4.
 Muligheden for at få udbetalt 25 pct. af udgifter til forskning og udvikling står som udgangspunkt åben for alle virksomheder, der har udgifter omfattet af ligningslovens § 8 B, stk. 1, eller afskrivningslovens § 6, stk. 1, nr. 3.
 Der kan derfor ikke ske udbetaling på grundlag af udgifter til anskaffelse af immaterielle aktiver, der kan straksafskrives efter afskrivningslovens § 41.
Eksempel Resultatet (opgjort i 1000 kr.) i en virksomhed med både forskning og anden virksomhed:
I eksemplet giver virksomheden før forskning et underskud på 100.000 kr., og et underskud vedrørende forskning på 600.000 kr. eller i alt et underskud på 700.000 kr.
Underskuddet kan efter de gældende regler fremføres til fradrag i senere års overskud.
Ifølge forslaget vil der kunne udbetales skatteværdien af den del af underskuddet, der stammer fra forskning, dvs. 25 pct. af 600.000 kr. = 150.000 kr.
Modstykket hertil er, at underskuddet vedrørende forskningsudgifter ikke kan fremføres til senere år.
Virksomhedens underskud vedrørende øvrige aktiviteter på 100.000 kr. giver ikke grundlag for udbetaling af negativ skat, men vil kunne fremføres til fradrag i senere år.
Det foreslås, at udgifter til forskning og udvikling, hvor skatteværdien kan udbetales, afgrænses på samme måde som udgifter til forsøg og forskning, der straksafskrives efter ligningslovens § 8 B, stk. 1, eller afskrivningslovens § 6, stk. 1, nr. 3. De gældende regler omfatter både grundforskning og anvendt forskning samt forsøg og udvikling.
Disse aktiviteter er defineret i de almindelige bemærkninger, punkt 3. Der foreslås ikke ændringer i den gældende afgrænsning af disse aktiviteter.
 Forslaget omfatter også udgifter til leasing af driftsmidler m.v. til brug for forskning og udvikling.
 Som eksempler på aktiviteter, som ikke er omfattet af forslaget, kan nævnes undervisning, personaleuddannelse, dokumentations- og informationsarbejde, bibliotekstjeneste, rutinemæssig indsamling af data, service til kunder eller andre afdelinger i organisationen, produktionsplanlægning, arbejdsstudier, salgs- og markedsanalyser, patent- og licensarbejde samt rutinemæssig udvikling af software.
 Der henvises i øvrigt til de almindelige bemærkninger, punkt 2 og 4.
§ 8 X, stk. 2 Reglerne om sambeskatning af selskaber indebærer, at underskud hos et sambeskattet selskab udnyttes hurtigere ved modregning i overskud hos et andet selskab i sambeskatningen.
Det foreslås derfor, at en sambeskattet koncern skal behandles som en samlet enhed ved opgørelsen af skatteværdi af underskud, der stammer fra udgifter til forskning og udvikling.
Det indebærer, at skatteværdien af et eventuelt underskud skal opgøres på grundlag af sambeskatningsindkomsten, og den sambeskattede koncern kan tilsvarende højst få udbetalt skatteværdien af 5 mio. kr.
Det vil sige, at der for en sambeskattet koncern kun kan ske udbetaling efter forslaget, hvis sambeskatningsindkomsten er negativ.
Ved selvangivelsen for den sambeskattede koncern skal underskuddet, jf. det foreslåede stk. 4, nedsættes med den del af underskuddet, hvoraf der anmodes om udbetaling af skatteværdien.
Et eventuelt resterende underskud fordeles mellem selskaberne i overensstemmelse med reglerne i selskabsskattelovens § 31, stk. 2. Det foreslås derfor, at det udbetalte beløb fordeles forholdsmæssigt mellem de selskaber, der får reduceret deres underskud, efter samme regler, som gælder for kompensation for underskudsudnyttelse ved sambeskatning, jf. selskabsskattelovens § 31, stk. 6. Ved udbetaling af skatteværdi på grundlag af underskud i udenlandske selskaber og faste driftssteder i udlandet finder reglerne i selskabsskatteloven § 31 A, stk. 6, anvendelse.
Derfor tilfalder beløbet administrationsselskabet, fordi administrationsselskabet er skattesubjekt for en eventuel genbeskatning.
Udbetaling af skatteværdi på grundlag af sådanne underskud anses for udnyttelse af underskud i relation til reglerne om genbeskatning, således at skatteværdien medregnes til genbeskatningssaldoen.
 Hvis den sambeskattede koncern er kontrolleret af en fysisk person, jf. det foreslåede stk. 3, skal udbetalingen til den sambeskattede koncern begrænses yderligere, hvis der anmodes om udbetaling til andre selskaber m.v., der kontrolleres af samme fysiske person.
Det foreslås, at anmodning om udbetaling af skatteværdien af underskud, der stammer fra afholdte udgifter til forskning og udvikling, for sambeskattede koncerner skal indgives af administrationsselskabet, og at den negative skat udbetales til administrationsselskabet i sambeskatningen.
Administrationsselskabet skal herefter foretage fordeling af beløbet mellem de underskudsgivende selskaber som anført ovenfor.
§ 8 X, stk. 3 Det foreslås, at der ved anvendelsen af beløbsgrænsen skal ske sammenlægning af personligt drevne virksomheder i virksomhedsordningen, selskaber og sambeskattede koncerner, der kontrolleres af samme fysiske person.
Sådanne virksomheder og selskaber skal derfor kun have mulighed for tilsammen at få udbetalt 25 pct. af højst 5 mio. kr. pr. indkomstår.
Det gælder f.eks. den situation, hvor en hovedaktionær driver virksomhed gennem flere selskaber, som er direkte ejet af hovedaktionæren, og hvor selskaberne derfor ikke er omfattet af reglerne om tvungen sambeskatning.
Da sambeskattede koncerner, jf. det foreslåede stk. 2, skal anses for en samlet enhed, hvor udbetalingen sker til administrationsselskabet, skal vurderingen af, om personen kontrollerer den sambeskattede koncern, foretages i forhold til administrationsselskabet.
Det foreslås, at denne sammenlægning skal gælde for personligt drevne virksomheder i virksomhedsordningen, sambeskattede koncerner og ikke sambeskattede selskaber, der kontrolleres af samme aktionær som anført i ligningslovens § 16 H, stk. 6. Ifølge denne bestemmelse anses en person for at kontrollere et selskab, hvis vedkommende direkte eller indirekte eller i fællesskab med nærtstående ejer mere end 50 pct. af aktiekapitalen i selskabet eller råder over mere end 50 pct. af stemmerne i selskabet.
Som nærtstående anses den skattepligtiges ægtefælle, forældre og bedsteforældre samt børn og børnebørn og disses ægtefæller eller dødsboer efter de nævnte personer.
Stedbarns- og adoptivforhold sidestilles med ægte slægtskabsforhold.
Ejerandele og stemmerettigheder, som indehaves af selskabsdeltagere, med hvem den skattepligtige har en aftale om udøvelse af kontrol, eller som indehaves af et selskab eller en forening m.v. som nævnt i ligningslovens § 2, stk. 1, 2. pkt. (transparent enhed), hvori den skattepligtige deltager, medregnes ved opgørelsen af, om der foreligger kontrol.
I modsætning til det foreslåede stk. 2 om sambeskattede koncerner foreslås det, at de enheder (virksomhedsordningen, selskaber og sambeskattede koncerner), der skal lægges sammen som følge af, at de kontrolleres af samme fysiske person, hver især skal opgøre det beløb, der ønskes udbetalt på grundlag af enhedens indkomstopgørelse.
En sambeskattet koncern skal i denne forbindelse fortsat opgøre beløbet under ét, jf. det foreslåede stk. 2.
Ejer en hovedaktionær en sambeskattet koncern og et selskab, der ikke indgår i sambeskatningen, og opfylder begge enheder isoleret set betingelserne for at få udbetalt 1,25 mio. kr., kan selskabet og administrationsselskabet for den sambeskattede koncern, dvs. i praksis hovedaktionæren, vælge, at kun ét af selskaberne skal anmode om kontant udbetaling af det fulde beløb på 1, 25 mio. kr., eller om der for begge enheder skal anmodes om udbetaling med f. eks. halvdelen til hver.
Hvis hovedaktionæren ikke i første omgang er opmærksom på, at der skal ske sammenlægning og derfor anmoder om det fulde beløb for begge selskaber, kan anmodningen ændres, således at begrænsningen overholdes.
Sker der ikke en ændring af anmodningen, foreslås det, at beløbet på de 1,25 mio. kr. fordeles mellem selskaberne i forhold til den del af det enkelte selskabs underskud, der stammer fra udgifter til forskning af udvikling, som der er anmodet om kontant udbetaling på grundlag af.
§ 8 X, stk. 4 Det foreslås, at anmodning om at få udbetalt 25 pct. af underskud, der stammer fra udgifter til forskning og udvikling, skal indgives samtidig med selvangivelsen for det pågældende indkomstår.
Det skyldes, at skatteværdien beregnes på grundlag af virksomhedens skattemæssige underskud, som først kan opgøres endeligt efter indkomstårets udløb, når der i forbindelse med selvangivelsen er foretaget skattemæssige afskrivninger m.v.
Ved selvangivelsen skal det selvangivne underskud være nedsat med den del af underskuddet, hvor der samtidig er anmodet om at få udbetalt skatteværdien.
Det er således det reducerede underskud, der skal oplyses ved indsendelsen af selvangivelsen for det pågældende indkomstår.
Dette er modstykket til, at der sker udbetaling af skatteværdien af underskuddet.
I det taleksempel, der er anført i bemærkningerne til stk. 1, er det således kun den resterende del af underskuddet på de 100.000 kr., der skal selvangives, og som kan fremføres til fradrag i senere års overskud.
Udbetaling af skatteværdien af underskud er ikke en del af årsopgørelsen, men det foreslås, at denne udbetaling sker på samme tidspunkt som overskydende skat for selskaber, dvs. normalt i november måned.
Dette gælder også, selvom den berettigede er en fysisk person, der driver selvstændig erhvervsvirksomhed i virksomhedsordningen.
Der ydes ikke tillæg ved udbetalingen.
§ 8 X, stk. 5 Det foreslås, at der skal ske genopkrævning, hvis det viser sig, at udbetalingen er sket med et for stort beløb.
Genopkrævningen sker efter samme regler, som gælder for opkrævning af restskat for selskaber.
Dette gælder også, selvom der er tale om en person, der driver selvstændig erhvervsvirksomhed i virksomhedsordningen.
Ved opkrævningen beregnes der tillæg svarende til restskattetillægget, jf. selskabsskattelovens § 29 B, stk. 4, 3. pkt., jf. stk. 8, sidste punktum.
Genopkrævning kan f.eks. komme på tale, hvis det skattemæssige underskud, som danner grundlag for udbetalingen, er sat for højt, fordi selskabet har haft flere indtægter, end der er selvangivet.
Der kan også være tale om, at de afholdte udgifter, der danner grundlag for udbetalingen, ikke vedrører forskning og udvikling.
I sidstnævnte tilfælde sker der ikke nødvendigvis en ændring af underskuddet før beregning af negativ skat.
Da årets underskud imidlertid er nedsat med den del, hvor der er anmodet om udbetaling af skatteværdien, foreslås det, at underskuddet reguleres tilbage med den del, hvor der kræves tilbagebetaling af den udbetalte skatteværdi.
Ved misbrug af reglerne kan der ud over krav om tilbagebetaling eventuelt blive tale om strafansvar, jf. skattekontrollovens § 13.
Til § 2 Til stk. 1 Det foreslås, at loven træder i kraft den 1. januar 2012.
Til stk. 2 Det foreslås, at loven har virkning fra og med indkomståret 2012. Det vil sige, at skattekreditten første gang beregnes på grundlag af indkomstopgørelse for indkomståret 2012. Udbetaling af skattekreditten sker på samme tidspunkt som overskydende skat for indkomståret 2012, hvilket forventes at ske i november 2013.
