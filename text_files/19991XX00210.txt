Skriftlig fremsættelse (15. december  

 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 forbrugerbeskyttelse ved  

 erhvervelse af fast ejendom m.v., lov om omsætning af fast ejendom og  

 ligningsloven. (Stramning af betingelserne for, at sælgeren kan  

 undgå at hæfte for mangler m.v.).
(Lovforslag nr.
L 152).
 Efter lov om forbrugerbeskyttelse ved erhvervelse af fast  

 ejendom m.v. kan sælgere af fast ejendom som udgangspunkt undgå  

 at hæfte for fysiske mangler ved ejendommens bygninger, hvis  

 sælgeren sørger for, at køberen modtager en  

 tilstandsrapport, der er udarbejdet af en beskikket bygningssagkyndig, og et  

 tilbud på en ejerskifteforsikring mod skjulte fejl m.v.
 Formålet med disse regler er gennem en frivillig  

 ordning at begrænse problemerne med mangler ved fast ejendom på  

 en måde, der er til fordel for både køber og sælger.  

 Sælgeren kan som udgangspunkt undgå at hæfte for fysiske  

 mangler ved at sørge for, at køberen får et  

 fyldestgørende beslutningsgrundlag, før der handles.  

 Køberen sikres desuden som hovedregel mulighed for at tegne en  

 forsikring mod skjulte mangler m.v.
Det skønnes, at der nu fremlægges  

 tilstandsrapporter og forsikringstilbud i ca. ni ud af ti ejendomshandler,  

 hvor reglerne finder anvendelse.
Der tegnes imidlertid få  

 ejerskifteforsikringer i forhold til det reelle forsikringsbehov på  

 dette område.
 Det er blevet kritiseret, at loven i praksis synes at  

 medføre en mere effektiv beskyttelse af sælgerne end af  

 køberne på grund af den begrænsede forsikringstegning.  

 Dette må ses i sammenhæng med, at der ofte ikke synes at blive  

 givet den fornødne tid under forhandlingerne om en købsaftale  

 til en grundig drøftelse af forsikringsspørgsmålet,  

 herunder også det rimelige i, at sælgeren bidrager til betalingen  

 af forsikringspræmien.
Hovedformålet med lovforslaget er på denne  

 baggrund at justere lovens regler om ejerskifteforsikringer, så der  

 sikres en bedre balance i praksis mellem hensynet til sælgeren og  

 hensynet til køberen.
Det er væsentligt, at parterne i  

 højere grad tilskyndes til at sætte fokus på  

 forsikringsspørgsmålet i forbindelse med indgåelsen af en  

 købsaftale.
 Lovforslagets hovedelementer er følgende:
 - Det foreslås, at sælgeren som en yderligere  

 betingelse for at undgå at hæfte for mangler ved ejendommens  

 bygninger skal forpligte sig til at betale en del af præmien, hvis  

 køberen tegner den tilbudte ejerskifteforsikring eller en anden  

 forsikring, der opfylder lovens mindstekrav.
Det stemmer med lovens generelle mål om en rimelig  

 beskyttelse af begge parter, hvis køberen og sælgeren som  

 hovedregel deles om udgiften til forsikringen.
Sælgeren bør dog  

 ved købsaftalens indgåelse kunne indrette sig på, hvor  

 stort et beløb han i givet fald skal betale.
Efter lovforslaget skal sælgeren således  

 forpligte sig til at betale (mindst) halvdelen af den samlede præmie  

 ifølge det forsikringstilbud, som sælgeren har lagt frem.
Det  

 bliver herved sælgeren uvedkommende, om køberen eventuelt  

 beslutter sig for at tegne en anden forsikring end den tilbudte, hvis blot  

 den pågældende forsikring mindst opfylder lovens mindstekrav.
Det er væsentligt, at sælgerens bidrag til  

 forsikringspræmien ikke "drukner" i en tilsvarende nedsættelse af  

 købesummen for ejendommen.
Reglen foreslås derfor udformet  

 således, at sælgeren skal forpligte sig til effektiv betaling af  

 det pågældende beløb.
- Det er blevet kritiseret, at de forsikringsbetingelser,  

 som selskaberne anvender i dag, på nogle punkter er vanskelige at  

 sammenligne.
Det er også blevet anført, at det er vanskeligt at  

 overskue rækkevidden og betydningen af de dækningsforbehold m.v.,  

 som fremgår af betingelserne.
Justitsministeriet agter i forbindelse med den  

 foreslåede lovændring at bruge den bemyndigelse, der findes i den  

 gældende lov, til administrativt at fastsætte minimumsregler om  

 dækningsomfanget for de ejerskifteforsikringer, der tilbydes  

 køberne.
I lovforslagets bemærkninger er der redegjort for,  

 hvordan minimumsreglerne nærmere vil blive udformet.
- Der foreslås en ny bestemmelse i loven, som  

 afklarer, at en sælger, der efter lovens regler har mulighed for at  

 benytte ordningen med tilstandsrapporter og forsikringstilbud, ikke kan  

 undgå mangelshæftelsen ved i stedet at få indføjet  

 en generel ansvarsfraskrivelse i købsaftalen.
Efter den  

 foreslåede regel kan generelle ansvarsfraskrivelser ikke  

 tillægges retsvirkning i det omfang, sælgeren kunne have  

 opnået det samme resultat ved at gå frem efter loven, dvs. ved at  

 sørge for, at køberen modtog en tilstandsrapport og et tilbud  

 på en ejerskifteforsikring samt - efter lovforslaget - et løfte  

 om betaling af en del af forsikringspræmien.
Den foreslåede regel gælder også i de  

 særlige tilfælde, hvor almindelige forbehold tidligere har  

 været anerkendt som hovedregel, det vil navnlig sige ved salg fra boer  

 og ved salg på tvangsauktion.
Der er ikke afgørende grunde til,  

 at boer m.v., som ønsker generelt at være fri for ansvar, ikke  

 ligesom andre sælgere skal give køberen det  

 fyldestgørende beslutningsgrundlag, som lovens ordning giver mulighed  

 for.
 - I forbindelse med ændringerne af loven om  

 forbrugerbeskyttelse ved erhvervelse af fast ejendom m.v. foreslås  

 desuden en ny bestemmelse i lov om omsætning af fast ejendom, der  

 fastslår, at ejendomsformidlere har pligt til at rådgive  

 nærmere om behovet og mulighederne for at tegne  

 ejerskifteforsikring.
 I forhold til køberen skal formidleren navnlig  

 oplyse om risikoen ved at undlade at tegne en tilbudt ejerskifteforsikring  

 mod fejl, som ikke er omtalt i tilstandsrapporten, og der skal rådgives  

 nærmere om, hvad en ejerskifteforsikring dækker.
 Idet jeg tillader mig i øvrigt at henvise til  

 lovforslaget og bemærkningerne hertil, skal jeg anbefale lovforslaget  

 til det høje Tings velvillige behandling.
