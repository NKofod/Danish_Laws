 Ankestyrelsen fandt ikke A berettiget til hjælp efter bistandslovens §  

 47 til flytning til Sverige.
 A havde på tidspunktet for ansøgningen fået arbejde i en svensk  

 virksomhed med en 4 måneders prøvetid.
 REDEGØRELSE FOR SAGEN:
En kontanthjælpsmodtager A søgte den 1. oktober 1987 det sociale udvalg om  

 hjælp til flytning til Sverige, hvor han havde fået ansættelse i en svensk  

 virksomhed.
Ansættelsen havde virkning fra den 28. september 1987 med en  

 prøvetid på 4 måneder.
 A anførte senere, at han allerede efter 2 1/2 måneds prøvetid var blevet  

 fast ansat i virksomheden.
A havde tidligere boet sammen med en veninde V og et fælles barn.
Samlivet  

 var imidlertid blevet ophævet i juni måned 1987 og den 11. august 1987 rejste  

 V til Sverige sammen med barnet.
 Det sociale udvalg afslog at yde hjælp til A's flytteudgifter.
 A indbragte sagen for amtsankenævnet.
 Ved sagens oversendelse til amtsankenævnet anførte udvalget, at  

 betingelserne for at yde hjælp efter bistandsloven til flytning til udlandet  

 ikke skønnedes at være opfyldt på grund af A's manglende tilknytning til  

 landet og ringe tilknytning til arbejdsmarkedet.
 Over for nævnet oplyste A, at han i Sverige boede sammen med V og barnet.  

 Han oplyste endvidere, at V var flyttet til Sverige, fordi hun ønskede at  

 komme ud af et dårligt miljø, og at A også selv ønskede at komme ud af dette  

 miljø og samtidig gerne ville være sammen med barnet.
 AFGØRELSEN, DER KLAGES OVER:
 Ved den påklagede afgørelse fastholdt amtsankenævnet en tidligere  

 afgørelse, hvorefter A ikke var berettiget til hjælp efter bistandslovens §  

 47 til flytning til Sverige.
 Amtsankenævnet anførte i sin første afgørelse, at nævnet havde fundet, at  

 A ikke ved sin ansættelse i Sverige opfyldte betingelserne i bistandslovens §  

 47, stk. 3, om sikring af varige arbejdsmuligheder i landet.
 Nævnet fandt heller ikke, at A's oplysning om at være flyttet ind hos V og  

 det fælles barn gav nævnet grundlag for at anse bestemmelsen om særlig  

 tilknytning til Sverige for opfyldt.
 Amtsankenævnet fandt derfor ikke tilstrækkeligt grundlag for at  

 tilsidesætte det sociale udvalgs afgørelse.
 KLAGEN TIL ANKESTYRELSEN:
 Afgørelsen blev anket af A, der tilkendegav, at han var meget utilfreds  

 med, at kommunen havde nægtet at hjælpe med at skaffe arbejde i Danmark, og  

 med at han ikke kunne få sine møbler med, da han selv fandt arbejde i  

 Sverige.
 LOVGRUNDLAG:
 Bistandslovens § 47.
 Socialministeriets vejledning af 5. marts 1987 om kontanthjælp efter  

 bistandsloven.
 ANKESTYRELSENS AFGØRELSE:
 Ankestyrelsen finder, at grundlaget for afgørelsen må være de oplysninger,  

 som det sociale udvalg havde om A's forhold ved ansøgningen.
 Ankestyrelsen har ud fra en samlet vurdering af disse oplysninger ikke  

 fundet tilstrækkeligt grundlag for at ændre socialudvalgets og  

 amtsankenævnets afgørelse.
 Ankestyrelsen har lagt vægt på, at der ikke var sikret A varige  

 arbejdsmuligheder, at et ønske om lettere samkvem med barnet ikke i sig selv  

 er tilstrækkeligt til at opfylde lovens betingelser, og at det ikke skønnes  

 godtgjort at samlivsforholdet med V ved ansøgningen havde en sådan fasthed,  

 at V's ophold i Sverige kunne siges at give A en særlig tilknytning til  

 landet.
