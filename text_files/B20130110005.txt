Bekendtgørelse om nationalt tilskud til obligatoriske randzoner I medfør af tekstanmærkning nr. 159 ad § 24.23.03 i aktstykke nr. 120 af 20. juni 2013 fastsættes efter bemyndigelse:
Kapitel 1 Ordningens formål og indhold § 1. Formålet med ordningen er at yde tilskud for randzonearealer for perioden fra den 1. september 2012 til og med den 31. december 2013. Tilskud ydes som de minimis-støtte i overensstemmelse med Kommissionens forordning (EF) nr. 1535/2007 af 20. december 2007 om anvendelse af EF-traktatens artikel 87 og 88 på de minimis-støtte til produktion af landbrugsprodukter.
Stk. 2. Tilskud kan ydes for randzonearealer, som er udnyttede landbrugsarealer, 1) der er støtteberettigede efter enkeltbetalingsordningen eller 2) er arealer med juletræer i kort omdrift eller pyntegrønt i kort omdrift.
 Stk. 3. Tilskud kan ydes til ansøgere, der som landbrugere har indgivet ansøgning om randzonekompensation i medfør af bekendtgørelse nr. 80 af 29. januar 2013 om randzonekompensation til landbrugere.
 Stk. 4. NaturErhvervstyrelsen træffer afgørelse om tilskud inden for den bevilligede ramme.
Kapitel 2 Definitioner § 2. I denne bekendtgørelse forstås ved:
 1) Forpligtelsesperiode: Hele perioden fra den 1. september 2012 til og med den 31. december 2013.
2) Randzoneareal: Areal, der er randzone i medfør af lov om randzoner og regler udstedt i medfør heraf.
Endvidere areal, a) der ikke er omfattet af § 1, stk. 1, i lov om randzoner men som ville have været omfattet af § 1, stk. 1, i den nævnte lov, hvis de statslige vandplaner ikke den 3. december 2012 var blevet erklæret ugyldige, b) der er beliggende i områder i de syd- og sønderjyske marskområder, der fremgår af kompensationskortet, eller i de områder med marsklignende strukturer, der fremgår af kompensationskortet, og uden for de 2-meter bræmmer, der gælder efter § 69 i lov om vandløb, og c) for hvilket § 1, stk. 1, og § 2, stk. 1, i lov om randzoner samt § 10 og § 11 i bekendtgørelse nr. 892 af 29. august 2012 om randzoner eller senere bestemmelser, der måtte afløse nævnte § 10 og § 11, tilsvarende overholdes for arealet i hele forpligtelsesperioden.
 3) Udnyttede landbrugsarealer: Udnyttede landbrugsarealer, som omhandlet i artikel 38 i Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL), jf. definitionen af udnyttede landbrugsarealer i punkt 1.03.01 i bilag II til Kommissionens forordning (EF) nr. 1200/2009 af 30. november 2009.
 4) Arealer, der er støtteberettigede efter enkeltbetalingsordningen: Arealer, der er støtteberettigede efter reglerne for enkeltbetalingsordningen, idet der dog ved ansøgning om tilskud efter nærværende bekendtgørelse ikke er krav om, at det støtteberettigede areal, hvortil der kan ydes direkte betalinger i henhold til Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr. 1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, udgør mindst 2,00 ha, og ikke er krav om, at ansøger råder over betalingsrettigheder.
 5) Juletræer i kort omdrift og pyntegrønt i kort omdrift: En produktion, hvor træerne fældes senest det 10. kalenderår efter plantning af træerne på arealet eller senest det 14. kalenderår efter såning på arealet.
 6) Landbruger: Landbruger, som defineret i enkeltbetalingsordningen, jf. artikel 2, litra a, i Rådets forordning (EF) nr. 73/2009 af 19. januar 2009.
 7) Kompensationskortet: Fødevareministeriets vejledende kort over randzonearealer, som kan ses på Fødevareministeriets Internet Markkort.
 8) Ansøgt areal: Areal, for hvilket der er søgt tilskud.
 9) Tidligere ansøgning: Ansøgning om randzonekompensation der er indgivet i medfør af bekendtgørelse nr. 80 af 29. januar 2013 om randzonekompensation til landbrugere.
 10) Forbud mod dyrkning eller anden jordbehandling: Forbud mod dyrkning eller anden jordbehandling, der svarer til eller i hovedsagen svarer til det forbud mod dyrkning eller anden jordbehandling, der fremgår af lov om randzoner.
 11) Særlig støtte: Støtte der ydes i medfør af artikel 68 i Rådets forordning (EF) nr. 73/2009 af 19. januar 2009.
 12) Overdragelse af arealer: Det økonomiske ansvar for driften af arealerne overdrages til en anden fysisk eller juridisk person ved salg, bortforpagtning, ophør af forpagtning eller en tilsvarende form for overdragelse.
 13) Erhverver: En fysisk eller juridisk person, som overtager det økonomiske ansvar for driften af et eller flere arealer fra en anden fysisk eller juridisk person ved køb, tilforpagtning, ophør af forpagtning eller en tilsvarende form for erhvervelse.
Kapitel 3 Administration Kontrol § 3.  NaturErhvervstyrelsen foretager kontrol i forbindelse med administrationen efter denne bekendtgørelse.
 Stk. 2. NaturErhvervstyrelsen gennemfører kontrol på stedet.
 Stk. 3. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang.
Ansøgning om tilskud § 4. Ansøgning om tilskud skal indgives på et særligt skema.
Skemaet skal udfyldes og indsendes elektronisk ved brug af Fødevareministeriets Tast selv-service, som kan tilgås via NaturErhvervstyrelsens hjemmeside.
 Stk. 2. Det særlige skema kan dog indgives i papirudgave, hvis NaturErhvervstyrelsen har meddelt dispensation fra kravet om elektronisk indsendelse og udfyldelse af Fællesskemaet 2013 via Tast selv-service.
 Stk. 3. Ansøgning om tilskud omfatter samme arealer, som i den tidligere ansøgning er indgivet i overensstemmelse med § 4 i bekendtgørelse nr. 80 af 29. januar 2013 om randzonekompensation til landbrugere, eller en del af de nævnte arealer.
 Stk. 4. Ansøgning om tilskud skal være modtaget i NaturErhvervstyrelsen senest den 22. oktober 2013.
Korrektioner til kompensationskortet § 5. Landbrugere kan indgive forslag til korrektioner af kompensationskortet inden for de af NaturErhvervstyrelsen fastsatte perioder, som offentliggøres på NaturErhvervstyrelsens hjemmeside.
Kapitel 4 Betingelser for tilskud Betingelser vedrørende regler i lov om randzoner m.m.
§ 6. Tilskud for et ansøgt areal er betinget af, 1) at ansøger drev arealet som ejer eller forpagter den 25. april 2013, 2) at arealet er et randzoneareal i hele forpligtelsesperioden, 3) at § 1, stk. 1, og § 2, stk. 1, i lov om randzoner samt § 10 og § 11 i bekendtgørelse nr. 892 af 29. august 2012 om randzoner eller senere bestemmelser, der måtte afløse nævnte § 10 og § 11, overholdes for arealet i hele forpligtelsesperioden, 4) at arealet er beliggende inden for en eller flere marker, hvor der er et overlap på mindst 100 m² mellem hver enkelt mark og de randzonearealer med samme tilskudssats, der fremgår af kompensationskortet den 1. februar 2013, jf. dog stk. 2, 5) at arealet i hele forpligtelsesperioden er støtteberettiget efter enkeltbetalingsordningen eller den 25. april 2013 var et areal med juletræer i kort omdrift eller pyntegrønt i kort omdrift, 6) at der ikke for arealet i medfør af lov om randzoner er givet dispensation, der kan udnyttes inden for forpligtelsesperioden, og som vedrører forbuddet mod gødskning eller forbuddet mod sprøjtning, bortset fra dispensation vedrørende bekæmpelse af invasive eller giftige arter, 7) at kontrolmyndigheden har den fornødne adgang til bedriften i forbindelse med kontrol på stedet, 8) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 9) at ansøger ikke har fortiet oplysninger af betydning for sagens afgørelse, og 10) at ansøger yder den fornødne vejledning og hjælp ved gennemførelse af kontrol på stedet, herunder udleverer eller indsender det materiale, som NaturErhvervstyrelsen anmoder om i forbindelse med kontrollen.
 Stk. 2. Betingelsen i stk. 1, nr. 4, finder ikke anvendelse, hvis betingelsen i stk. 1, nr. 4, ikke kan opfyldes, og dette skyldes, at NaturErhvervstyrelsen har korrigeret kompensationskortet som følge af en anmodning herom, der er indgivet til NaturErhvervstyrelsen af en anden end ansøger.
Betingelser vedrørende anden regulering § 7. Tilskud for et ansøgt areal er betinget af, at arealet ikke med virkning inden for forpligtelsesperioden er omfattet af en eller flere af følgende reguleringer:
 1) Tilsagn om tilskud i medfør af bekendtgørelse nr. 140 af 10. marts 2005 eller tidligere bekendtgørelser om tilskud til miljøvenlige jordbrugsforanstaltninger, bortset fra tilsagn om tilskud til nedsættelse af kvælstoftilførslen.
 2) Tilsagn om tilskud til miljøvenlig drift af vådområder i medfør af bekendtgørelse nr. 893 af 22. september 2005 om tilskud til miljøvenlig drift af vådområder.
 3) Tilsagn om tilskud til opretholdelse af ændret afvanding, til fastholdelse af vådområder, til pleje af vådområder eller til fastholdelse af naturlige vandstandsforhold, hvor tilsagnet er givet i medfør af landdistriktsloven og på grundlag af en ansøgning, der er modtaget i NaturErhvervstyrelsen før den 1. februar 2013.
 4) Tilsagn om tilskud til fastholdelse af vådområder eller til fastholdelse af naturlige vandstandsforhold, hvor tilsagnet er givet i medfør af landdistriktsloven og på grundlag af en ansøgning, der er modtaget i NaturErhvervstyrelsen den 1. februar 2013 eller senere, og hvor tilskudssatsen er 300 kr. pr. ha pr. år.
 5) Servitut i tilknytning til tilsagn om tilskud i medfør af bekendtgørelse nr. 175 af 22. marts 2002 eller tidligere bekendtgørelse om tilskud til miljøvenlige jordbrugsforanstaltninger i forbindelse med anvendelse af miljøvenlige jordbrugsforanstaltninger til genopretning af vådområder.
 6) Servitut i tilknytning til tilsagn om tilskud til etablering af vådområder i medfør af bekendtgørelse nr. 187 af 20. marts 2003 eller bekendtgørelse nr. 84 af 12. februar 2004 om tilskud til miljøvenlige jordbrugsforanstaltninger.
 7) Servitut i medfør af bekendtgørelse nr. 892 af 22. september 2005 om tilskud til anlæg af vådområder.
 8) Servitut i medfør af bekendtgørelse nr. 604 af 14. juni 2007 om tilskud til anlæg af vådområder, bekendtgørelse nr. 951 af 30. juli 2010 om tilskud til kommunale vådområdeprojekter, bekendtgørelse nr. 952 af 30. juli 2010 om tilskud til private virksomheder m.fl. til vådområdeprojekter, bekendtgørelse nr. 372 af 26. april 2012 om tilskud til kommunale projekter vedrørende fosforvådområder, bekendtgørelse nr. 175 af 28. februar 2012 om tilskud til Natura 2000-projekter om etablering af naturlige vandstandsforhold eller bekendtgørelse nr. 840 af 15. august 2012 om tilskud til statslige vådområdeprojekter, bortset fra servitutarealer, der er omfattet af tilsagn om tilskud til fastholdelse af vådområder eller til fastholdelse af naturlige vandstandsforhold, hvor tilsagnet er givet i medfør af landdistriktsloven og på grundlag af en ansøgning, der er modtaget i NaturErhvervstyrelsen den 1. februar 2013 eller senere, og hvor tilskudssatsen ikke er 300 kr. pr. ha pr. år.
 9) Servitut, der er tinglyst af NaturErhvervstyrelsen i forbindelse med statslig køb og videresalg af arealer, der indgår i vådområdeprojekter.
 10) Aftale eller servitut i medfør af Miljøministeriets bekendtgørelse om kriterier for tildeling af økonomiske midler til genopretning af vådområder eller Miljøministeriets bekendtgørelse om genopretning af vådområder.
11) Tilskud, forbud mod sprøjtning, forbud mod gødskning, forbud mod dyrkning eller anden jordbehandling eller forbud mod dyrkning eller anden jordbehandling, bortset fra dyrkning af vedvarende græs, som følge af en tilskudsordning til skovbrug under landdistriktsprogrammerne, jf.
Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne, Rådets forordning (EF) nr. 1257/1999 om støtte til udvikling af landdistrikterne fra Den Europæiske Udviklings- og Garantifond for Landbruget og Rådets forordning (EØF) nr. 2080/92 om en fællesskabsordning med støtte til skovbrugsforanstaltninger i landbruget.
12) Forbud mod dyrkning eller anden jordbehandling eller forbud mod dyrkning eller anden jordbehandling, bortset fra dyrkning af vedvarende græs, som følge af a) forpligtelser i støtteordning i medfør af anden lovgivning end reglerne for særlig støtte, reglerne for de arealbaserede tilskudsordninger for miljøvenligt landbrug under landdistriktsprogrammerne og reglerne for tilskudsordninger til skovbrug under landdistriktsprogrammerne, jf.
Rådets forordning (EF) nr. 1698/2005, Rådets forordning (EF) nr. 1257/1999, Rådets forordning (EØF) nr. 2078/92 om miljøvenlige produktionsmetoder i landbruget, samt om naturpleje og Rådets forordning (EØF) nr. 2080/92, b) anden servitut end de i nr. 5-10 anførte, c) anden aftale end de i nr. 10 anførte, og som indebærer betaling for den nævnte regulering, eller d) pligt, der er pålagt i medfør af anden lovgivning end lov om randzoner, regler udstedt i medfør af lov om randzoner og bestemmelserne i naturbeskyttelseslovgivningen om beskyttede naturtyper, jf. § 3 i lov om naturbeskyttelse.
Stk. 2. Tilskud for et ansøgt areal er betinget af, at der for arealet ikke ydes særlig støtte for en periode, der helt eller delvis er sammenfaldende med forpligtelsesperioden, bortset fra 1) særlig støtte for 2012 og 2) særlig støtte til pleje af støtteberettigede græsarealer under enkeltbetalingsordningen.
Kapitel 5 Beregning og udbetaling af tilskud § 8. Ansøger kan over en periode på 3 regnskabsår for bedriften maksimalt modtage 7.500 euro i støtte, der ydes efter bestemmelserne i Kommissionens forordning (EF) nr. 1535/2007. Inden for dette støtteloft medregnes anden de minimis-støtte, der er omfattet af denne forordning, i den nævnte periode på 3 regnskabsår.
Stk. 2. Hvis ansøgerens bedrift er en del af en virksomhed, der har modtaget de minimis-støtte efter andre de minimis-forordninger, kan den samlede de minimis-støtte til virksomheden inden for en periode på 3 regnskabsår maksimalt udgøre 200.000 euro.
Har virksomheden modtaget støtte efter andre de minimis-forordninger, skal ansøgerens aktiviteter vedrørende primærproduktion af landbrugsprodukter holdes regnskabsmæssigt adskilt fra virksomhedens øvrige aktiviteter.
 Stk. 3. Tilskuddet beregnes på grundlag af tilskudssatserne i § 9, hvis det derved beregnede tilskud ligger inden for rammerne af stk. 1 og 2. I øvrige tilfælde beregnes tilskuddet på grundlag af tilskudssatserne i § 9 efter nedsættelse med samme procentsats, der fastsættes således, at det derved beregnede tilskud udgør det fulde beløb inden for rammerne af stk. 1 og 2.
 § 9. For følgende arealer er tilskudssatsen 1.600 kr. pr. ha, dog 1.200 kr. pr. ha, hvis der for arealerne er ydet særlig støtte for 2012 til ekstensivt landbrug:
 1) Arealer, der i 2011 var arealer, som anført i følgende litra a, b eller c, ifølge anmeldelse i Fællesskemaet for 2011, dog ifølge kontrol, hvis der ved kontrol er konstateret fejl i nævnte anmeldelse for det pågældende areal:
a) permanente græsarealer, bortset fra permanente græsarealer til produktion af rullegræs, b) arealer, der er støtteberettigede efter enkeltbetalingsordningen i medfør af artikel 34, stk. 2, litra b, i Rådets forordning (EF) nr. 73/2009, eller c) naturarealer eller arealer til rekreative formål.
 2) Arealer, der ikke er anmeldt i Fællesskemaet for 2011.
 3) Arealer, der inden for kalenderåret 2011 har været omfattet af tilsagn om tilskud til udtagning af agerjord, til udtagning af græsarealer uden for omdriften, til miljøvenlig drift af græsarealer uden for omdriften, til pleje af græs- og naturarealer med afgræsning, rydning eller høslæt, til ændret afvanding, til miljøvenlig drift af græs- og naturarealer eller til etablering af braklagte randzoner i medfør af bekendtgørelse nr. 140 af 10. marts 2005 eller tidligere bekendtgørelser om tilskud til miljøvenlige jordbrugsforanstaltninger.
 4) Arealer, der inden for kalenderåret 2011 har været omfattet af tilsagn om tilskud til braklagte randzoner langs vandløb og søer, til pleje af græs- og naturarealer eller til opretholdelse af ændret afvanding i medfør af landdistriktsloven.
 Stk. 2. For arealer, der ikke er omfattet af stk. 1, er tilskudssatsen 2.800 kr. pr. ha, dog 2.100 kr. pr. ha, hvis der for arealerne er ydet særlig støtte for 2012 til ekstensivt landbrug.
Stk. 3. Uanset stk. 1 er tilskudssatsen 2.800 kr. pr. ha for arealer, der inden for kalenderåret 2011 har været omfattet af tilsagn om tilskud til miljøvenlig drift af græs- og naturarealer i medfør af bekendtgørelse nr. 187 af 20. marts 2003, tilsagn om tilskud til etablering af braklagte randzoner i medfør af bekendtgørelse nr. 140 af 10. marts 2005 om tilskud til miljøvenlige jordbrugsforanstaltninger eller tilsagn om tilskud til braklagte randzoner langs vandløb og søer i medfør af landdistriktsloven, hvis den tidligere ansøgning er vedlagt fyldestgørende dokumentationsmateriale for, at arealerne i vækstsæsonen forud for tilsagnsperioden for de nævnte tilsagn har været udnyttet jordbrugsmæssigt i omdrift eller udnyttet jordbrugsmæssigt til frugt- eller bærproduktion, til planteskole på friland, til stævningsskov eller til dyrkning i kort omdrift af pyntegrønt, juletræer eller energiskov.
Tilskudssatsen er dog 2.100 kr. pr. ha, hvis der for arealerne er ydet særlig støtte for 2012 til ekstensivt landbrug.
Stk. 4. Uanset stk. 1-3 er tilskudssatsen 1) 1.600 kr. pr. ha for arealer, der med virkning inden for forpligtelsesperioden er omfattet af tilsagn om tilskud til fastholdelse af vådområder eller til fastholdelse af naturlige vandstandsforhold med en tilskudssats på 1.800 kr. pr. ha pr. år, og hvor tilsagnet er givet i medfør af landdistriktsloven og på grundlag af en ansøgning, der er modtaget i NaturErhvervstyrelsen den 1. februar 2013 eller senere, dog 1.200 kr. pr. ha, hvis der for arealerne er ydet særlig støtte for 2012 til ekstensivt landbrug, og 2) 2.800 kr. pr. ha for arealer, der med virkning inden for forpligtelsesperioden er omfattet af tilsagn om tilskud til fastholdelse af vådområder eller til fastholdelse af naturlige vandstandsforhold med en tilskudssats på 3.500 kr. pr. ha pr. år, og hvor tilsagnet er givet i medfør af landdistriktsloven og på grundlag af en ansøgning, der er modtaget i NaturErhvervstyrelsen den 1. februar 2013 eller senere, dog 2.100 kr. pr. ha, hvis der for arealerne er ydet særlig støtte for 2012 til ekstensivt landbrug.
§ 10. § 11 omhandler arealer inden for de marker, der omfatter ansøgte arealer.
I § 11 forstås ved:
 1) Det ansøgte areal: Det samlede ansøgte areal inden for de nævnte marker.
 2) Et areal med høj tilskudssats: Et areal, for hvilket tilskudssatsen er 2.100 kr. pr. ha, 2.800 kr. pr. ha, 2.100 kr. pr. ha nedsat med en procentsats eller 2.800 kr. pr. ha nedsat med en procentsats, jf. § 8, stk. 3.
 3) Det ansøgte areal omfattet af høj tilskudssats: Det samlede ansøgte areal inden for de nævnte marker, og hvor der for arealet er søgt om tilskud på grundlag af den høje tilskudssats.
 4) Arealbaserede betingelser: De i § 6, stk. 1, nr. 1-6, og § 7 fastsatte betingelser for tilskud.
 5) Areal, for hvilket de arealbaserede betingelser er opfyldt: Det samlede areal inden for de nævnte marker, og hvor de arealbaserede betingelser er opfyldt for arealet.
 6) Areal med høj tilskudssats, for hvilket de arealbaserede betingelser er opfyldt: Det samlede areal med høj tilskudssats inden for de nævnte marker, og hvor de arealbaserede betingelser er opfyldt for arealet.
 § 11. Hvis de arealbaserede betingelser er opfyldt for et areal, der er større end det ansøgte areal, lægges det ansøgte areal til grund ved beregningen af tilskuddet.
 Stk. 2. Hvis de arealbaserede betingelser er opfyldt for et areal, der er mindre end det ansøgte areal, lægges det areal, for hvilket de arealbaserede betingelser er opfyldt, til grund ved beregningen af tilskuddet.
Stk. 3. Hvis de arealbaserede betingelser er opfyldt for et areal med høj tilskudssats, der er større end det ansøgte areal omfattet af høj tilskudssats, lægges det ansøgte areal omfattet af høj tilskudssats til grund ved beregningen af tilskuddet.
Den øvrige del af det ansøgte areal, for hvilket de arealbaserede betingelser er opfyldt, indgår med lav tilskudssats i beregningen af tilskuddet.
Stk. 4. Hvis de arealbaserede betingelser for tilskud er opfyldt for et areal med høj tilskudssats, der er mindre end det ansøgte areal omfattet af høj tilskudssats, lægges det areal med høj tilskudssats, for hvilket de arealbaserede betingelser er opfyldt, til grund ved beregningen af tilskuddet.
Den øvrige del af det ansøgte areal, for hvilket de arealbaserede betingelser er opfyldt, indgår med lav tilskudssats i beregningen af tilskuddet.
 Stk. 5. Beregning af tilskud efter stk. 1-4 er betinget af, at betingelserne i § 6, stk. 1, nr. 7-10, er opfyldt.
Udbetaling af tilskud § 12. NaturErhvervstyrelsen udbetaler tilskuddet i perioden fra den 15. december 2013 til den 30. juni 2014.
 Stk. 2. Tilskuddet overføres til ansøgers NemKonto.
§ 13. Hvis en bedrift efter indgivelse af den tidligere ansøgning er eller bliver overdraget helt eller delvis, inden tilskuddet er udbetalt, vil tilskuddet uanset overdragelsen blive udbetalt til ansøger, medmindre ansøger ved en transport overfører tilskuddet til erhververen.
Ansøger forbliver ansvarlig for overholdelse af betingelserne for tilskud.
Kapitel 6 Underretningspligt § 14. Ansøger skal i forpligtelsesperioden på forlangende afgive erklæring til NaturErhvervstyrelsen om, hvorvidt betingelserne i denne bekendtgørelse fortsat er opfyldt.
 Stk. 2. Ansøger er i forpligtelsesperioden forpligtet til uden ugrundet ophold, at give NaturErhvervstyrelsen skriftlig meddelelse om betingelser i denne bekendtgørelse, der ikke er opfyldt.
Kapitel 7 Tilbagebetaling af tilskud § 15. I tilfælde, hvor der er sket udbetaling af tilskud i strid med betingelserne i denne bekendtgørelse, kan tilskuddet eller dele heraf kræves tilbagebetalt.
Ved opgørelse af tilbagebetalingskravet tillægges der renter, hvis fristen for tilbagebetalingen overskrides.
Rentetillægget beregnes for perioden mellem fristen for tilbagebetaling og datoen for tilbagebetalingen og med den i lov om renter ved forsinket betaling m.v. (Renteloven) fastsatte referencesats med tillæg.
Kapitel 8 Force majeure § 16. NaturErhvervstyrelsen anerkender følgende begivenheder som force majeure:
 1) Ansøgers død.
 2) Bortforpagters død.
 3) Ansøgers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses ved ansøgningsfristens udløb.
 5) En alvorlig naturkatastrofe, der i væsentlig grad berører arealer på bedriften.
 6) Ødelæggelse af stalde på bedriften ved ulykke.
 7) Ansøgers besætning bliver ramt af en epizooti eller af en smitsom husdyrsygdom, der medfører offentlige indgreb, og som er omfattet af den i medfør af lov om hold af dyr udstedte liste over sygdomme, der bekæmpes, fordi de er af væsentlig samfundsøkonomisk betydning.
 8) Ændring af forholdene på arealer, hvor ændringen efter NaturErhvervstyrelsens vurdering er forårsaget af naturen og kan blive længerevarende.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
Stk. 4. Hvis ansøger eller dennes dødsbo ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor ansøger eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 9 Klageadgang § 17. Afgørelser truffet i medfør af denne bekendtgørelse kan påklages til Fødevareministeriets Klagecenter.
 Stk. 2. Klagen skal indgives gennem NaturErhvervstyrelsen og skal være modtaget i NaturErhvervstyrelsen senest 4 uger efter modtagelsen af den afgørelse, som klagen vedrører.
 Stk. 3. NaturErhvervstyrelsen kan genoptage en sag, efter at der er indgivet klage.
Kapitel 10 Ikrafttræden § 18. Bekendtgørelsen træder i kraft den 16. september 2013.
 Stk. 2. Bekendtgørelse nr. 80 af 29. januar 2013 om randzonekompensation til landbrugere ophæves.
