Nr BSF 69 Forslag til folketingsbeslutning om styrkelse af miljøindsatsen gennem  

 etablering af en rullende miljøplanlægning og -prioritering (Det økologiske  

 perspektiv) Fremsat af Gade (SF) Lilli Gyldenkilde (SF) Birgitte Husmark (SF) Jes  

 Lunde (SF) Ebba Strange (SF) den 9. marts 1993 Folketinget pålægger regeringen med virkning fra finansåret 1994 at etablere et sammenhængende system for en overordnet økologisk planlægning, som i et ligeværdigt samspil med den økonomiske planlægning skal udgøre det strategiske beslutningsgrundlag for de politiske og økonomiske beslutninger på alle niveauer i samfundet.
 Dette skal ske gennem:
- udarbejdelse af en miljøtilstandsrapport hvert tredje år, - oprettelse af en samfundsøkologisk model (EVA), - udarbejdelse af en miljøbelastningsbalance, - udarbejdelse af årlige miljøredegørelser til Folketinget, - en forbedret og udbygget miljøstatistik.
Bemærkninger til forslaget Det økologiske perspektiv Brundtlandkommissionens anbefalinger om at opprioritere og integrere  

 miljøhensynene på alle nivauer i beslutningsprocessen medfører en række  

 ændringer i den samfundsmæssige planlægning og styring, hvis den politiske  

 udvikling som Brundtlandskommissionen har sat igang, skal omsættes i en  

 ændret politisk praksis.
 Beslutningsforslaget omhandler konsekvenserne af ovenstående.
På det overordnede styringsmæssige niveau vil der fortsat være behov for  

 den traditionelle reguleringspolitik samt for egentlige forbud.
Men denne  

 politik vil i stigende omfang blive suppleret af miljøpolitiske tiltag, som  

 ved hjælp af prisdannelsen/markedsmekanismerne, grønne afgifter/skatter,  

 tilskud, miljøaftaler, samt målrettet miljøoplysning, skal forfølge den  

 overordnede miljømålsætning: at en rationel adfærd også skal være økologisk  

 rationel.
Dette sker kun, hvis der sker en sammenkædning af det økonomiske handlerum  

 med de økologiske realiteter.
Dette forudsætter igen en sammenhængende  

 strategisk miljøplanlægning, der løbende (hvert 3. år) sammenholder de  

 politisk fastsatte miljømål med de miljømæssige realiteter samt vurdere  

 konsekvenserne af de langsigtede miljøtiltag med henblik på at justere  

 målsætning og midler, så den totale miljøeffekt af den førte politik bliver  

 optimal.
Den strategiske miljøplanlægning erstatter således ikke de allerede  

 udarbejdede handlingsplaner inden for energi, transport og landbrug.
Den  

 sammenhængende strategiske miljøplanlægning udbygger og supplerer derimod de  

 eksisterende handlingsplaner med et planlægningssystem, der sikrer en løbende  

 revision af alle sektorielle miljøhanlingsplaner.
Samtidig er det hensigten,  

 at der udarbejdes handlingsplaner for alle sektorområder.
 Forslaget er en opfølgning af den Rio-dagsordenen som Folketinget vedtog  

 den 3. december 1992 (F 9) se Folketingstidende, Folketingets forhandlinger  

 1992-93 sp. 3044 ff., hvori det fastslås:
 - at der på nationalt plan videreudvikles en overordnet rullende  

 miljøplanlægning og -prioritering baseret på en fortløbende overvågning og  

 fremskrivning af miljøets og naturens tilstand.
 Til beslutningsforslaget er ligeledes hentet inspiration fra faglig  

 rapport udgivet af Danmarks Miljøundersøgelser nr. 57-1992 om miljø og  

 livskvalitet 1994-2000. Rapporten omhandler problemet om udvikling af  

 værktøjer til mellem- og langsigtet fremskrivning af miljøtilstanden koblet  

 til samfundets strukturelle, teknologiske og økonomiske udvikling samt mulige  

 midler til at løse de afledte miljøproblemer.
Strategisk miljøforvaltning På det forvaltningsmæssige område skal Miljøministeriet styringsmæssigt  

 ligestilles med Finansministeriet.
Det skal ske som en praktisk og politisk  

 konsekvens af Brundtlandkommissionens anbefalinger af, at miljøhensynene  

 integreres i alle politikområder.
I takt med integrationen af denne grønne tankegang vil behovet for at  

 skabe sammenhæng og overblik vokse tilsvarende, ligesom det i mange år har  

 været tilfældet på det økonomiske område.
Dette sikres bedst gennem  

 oprettelsen af en rullende sammenhængende miljøplanlægning i  

 Miljøministeriets regi.
 Den strategiske miljøplanlægning bør bygge på følgende principielle  

 arbejdsdeling mellem Miljøministeriet og sektorministerierne:
a) Miljøministeriet identificerer og kortlægger miljøinteresserne, ud fra  

 hvilke de politiske målsætninger defineres og fastlægges.
På dette grundlag  

 vurderes det, om de anvendte midler kan opfylde den ønskede målsætning.
Der  

 udarbejdes endvidere forslag til ændret målopfyldelse, i det omfang den  

 indsamlede viden nødvendiggør noget sådant.
Endelig udarbejdes et  

 udviklingsscenarie for forskellige tidsforløb for målopfyldelsen.
b) Sektorministerierne foreslår i et samarbejde med Miljøministeriet og ud  

 fra deres sektorkendskab de midler, som ministeriet mener kan opfylde de  

 foreslåede målsætninger.
Efter en politiske realitetsbehandling er  

 sektorministerierne inden for de rammer, der er fastsat af Miljøministeriet,  

 ansvarlige for gennemførelsen af de vedtagne handlinger.
c) Sektorministerierne afrapporterer til Miljøministeriet, som  

 sammenfatter oplysningerne og tilser, at de er i overensstemmelse med de  

 fastsatte miljøpolitiske mål.
Dette sammenholdes med en tilstandsvurdering af  

 miljøet.
De anvendte midler vurderes og der stilles forslag til  

 opstramning/ændring af målene og /eller midlerne, samt forslag til nye  

 initiativer.
 Dette forudsætter nogle nye politiske og administrative  

 styringsinstrumenter, som i det følgende er beskrevet kort.
1) Miljøtilstandsrapporten Hvert 3. år fremlægger Miljøministeriet en overordnet og tværgående  

 miljøtilstandsrapport, som indgående vurderer effekterne af de igangsatte  

 miljøhandlingsplaner i relation til miljøets faktiske tilstand.
I det omfang  

 tiltagene ikke opfylder de politisk fastsatte miljømål eller hvis ny  

 viden/erkendelse skaber behov for ændrede tiltag, reformuleres de overordnede  

 målsætninger og der udarbejdes forslag til en ændring af målsætningen,  

 indsatsen og handlingsplanerne m.v.
Miljøtilstandsrapporten behandler de igangværende handlingsplaner  

 særskilt.
Miljøproblemerne opdeles således, at miljøet behandles på det  

 lokale niveau, kommunalt/regionalt, på nationalt niveau, i nordisk og  

 europæisk perspektiv samt globalt.
Den uddybende behandling af hvert enkelt  

 miljøproblem skal foretages på det niveau, hvorpå det mest hensigtsmæssigt  

 kan løses.
 Det foreslås således, at der tages udgangspunkt i den opdeling som det  

 hollandske RIVM, National Institute of Public Health and Environmental  

 Protection, benytter i deres rapport »National Environmental Outlook  

 1990-2010«, der er en rullende videreførelse af den oprindelige plan  

 »Concern for tomorrow«.
 Denne danske miljøtilstandsrapport skal i lighed med den hollandske også  

 udkomme på engelsk.
2) ADAM og EVA I 1990 udarbejdede Finansministeriet, Budgetdepartementet, i samarbejde  

 med Energiministeriet en eftermodel til den samfundsøkonomiske model ADAM,  

 som muliggjorde beregninger af Danmarks samlede CO2-emission.
Denne model,  

 som i det følgende betegnes EVA, udbygges, så den også omfatter andre vigtige  

 miljøparametre/indikatorer og ajourføring.
Driften af modellen lægges  

 administrativt i Miljøministeriet.
 Formålet med opbygningen og videreudviklingen af EVA er at sikre, at de  

 politiske beslutninger ikke kun kvantificeres økonomisk, men også  

 kvalificeres miljømæssigt.
 I den hvert 3. år udarbejdede miljøtilstandsrapport anvendes EVA som  

 grundlag for samfundsmæssige beregninger af den igangværende  

 samfundsudvikling samt af de påtænkte miljøtiltag.
 Proceduremæssigt indarbejdes dette i den eksisterende rullende  

 samfundsøkonomiske planlægning.
 EVA-modellen udvikles fortløbende i et internationalt samarbejde.
EVA finder også anvendelse ved vurderingen af samtlige lovforslags  

 konsekvenser for miljøet.
Sådan som det er beskrevet i beslutningsforslag nr.  

 B 72 om beregning af lovforslags miljømæssige konsekvenser, Folketingstidende  

 1991-92, forhandlingerne sp. 7119 og 8404 samt tillæg A sp. 5647 og tillæg B  

 sp. 2301.
3) Miljøbelastningsbalancen Som noget nyt og i tilknytning til miljøtilstandsrapporten behandles  

 forbrugsmønstret (stofstrømmene) for virksomhederne, for det offentlige og  

 for det private forbrug, samt for eksport/import særskilt i en  

 miljøbelastningsbalance.
I takt med internationaliseringen af  

 miljøproblemerne, den øgede samhandel og den deraf afledte internationale  

 arbejdsdeling opstilles et belastningsindeks for Danmarks interaktion med den  

 omgivne verden.
Miljøbelastningsbalancen skal bl.a. opfange konsekvenserne af  

 eksport/import af energi, affald, pesticider, proteiner, tropisk træ,  

 emissioner til atmosfæren og til det maritime miljø m.v. for herigennem at  

 være en indikator for, om Danmarks eksport og import af miljøproblemer er  

 stigende eller faldende, samt hvad dette i givet fald skyldes.
4) Årlig miljøredegørelse Parallelt med udarbejdelsen af den årlige finansredegørelse og  

 finanslovforslaget udarbejdes der en årlig miljøredegørelse.
I denne  

 redegørelse gennemregnes de miljømæssige konsekvenser af den foreslåede  

 finanslov ved at sammenkoble ADAM og EVA-modellerne.
 Ændringer i finans- og skattepolitikken gennemregnes særskilt med en  

 speciel høj detaljeringsgrad, således at effekten på centrale  

 miljøbelastningsindikatorer afdækkes.
 Den årlige miljøredegørelse indeholder også et afsnit om  

 udviklingsarbejdet med de samfundsøkologiske modeller.
Derudover skal miljøredegørelsen indeholde et afsnit om »early  

 warning«, dvs. oplysninger om kommende/mulige fremtidige miljøproblemer  

 afledt af bl.a. ny teknologi, som den politiske beslutningsproces skal være  

 opmærksom på.
I dette afsnit medtages også en kort, men dækkende, beskrivelse  

 af nye data og videnskabelig erkendelse, som kan risikere at ændre de  

 hidtidige antagelser.
Miljøredegørelsen skal derudover indeholde et afsnit om »miljømæssige  

 succes-historier«, f.eks. om nytænkning og utraditionelle initiativer i  

 den offentlige sektor, i erhvervslivet og blandt befolkningen bredt.
Dette  

 afsnit skal inspirere og opmuntre andre til at tage lignende intiativer.
5) Miljøstatistik/-indikatorer Den årlige publikation »Miljøindikatorer« fra Miljøministeriet  

 er et skridt i den rigtige retning.
Denne bibeholdes og udbygges, men da det  

 er nødvendigt at udarbejde et større data/indikatorgrundlag som forudsætning  

 for EVA-modellen, miljøtilstandsrapporten og miljøbelastningsbalancen, vil  

 der være grundlag for at udgive en detaljeret årlig miljøstatistik, hvor det  

 f.eks. er muligt inden for de enkelte varegrupper at se, om forbruget af  

 miljørigtige produkter er stigende eller faldende.
En sådan statistik kunne  

 f.eks. tager udgangspunkt i den svenske miljøstatistik, som Folketingets  

 Miljø- og Planlægningsudvalg er bekendt med.
Miljøstatistikken opbygges  

 således, at der hver år behandles et specielt tema, som er politisk aktuelt.
Den politiske beslutningsproces For at sikre politisk gennemsigtighed i den overordnede miljøplanlægning  

 bør de store linier i denne arbejdsproces institutionaliseres i en åben  

 planlægningsprocedure, der giver politikerne, interesseorganisationer og  

 offentligheden mulighed for at følge processen og korrigere den.
For  

 interesseorganisationer oprettes der en formaliseret høringsprocedure.
Miljøtilstandsrapporten, miljøbelastningsbalancen og de årlige  

 miljøredegørelser lægges frem til en politisk behandling i Folketinget.
På  

 baggrund af denne behandling udarbejdes der på centrale sektorområder  

 (landbrug, industri, trafik, energi m.v.) udkast til reviderede  

 handlingsplaner på de områder, hvor det er godtgjort, at de politiske  

 målsætninger ikke kan realiseres ved hjælp af de valgte midler, eller hvor  

 der er behov for ændrede initiativer.
De reviderede handlingsplaner lægges ligesom miljøtilstandsrapporten frem  

 til en politisk debat og vedtages efter en tidsfølgeplan fastsat af  

 Folketinget.
Planerne skal dog senest foreligge 1 år efter fremsættelsen af  

 miljøtilstandsrapporten.
 Denne planlægningsprocedure gentages hvert tredje år.
