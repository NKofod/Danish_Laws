Udtalt, at Patentdirektoratet med rette havde statueret, at  

 forvekslelighed efter en samlet vurdering ikke forelå imellem varemærkerne  

 SAMBA og SIMBA.
Der fandtes ikke at være direkte kollision mellem  

 varearterne: ikke-alkoholholdige drikke m.v. i kl.
 32 og vin, spirituosa og likør i kl.33, selv om der var tale om en vis  

 form for vareartslighed.
År 1990, den 19. januar afsagde Patentankenævnet (Grønning-Nielsen, Hans  

 Chr.
Thomsen, Finn Mikkelsen) følgende K E N D E L S E i sagen j.nr.
V 25/88:
Klage fra The Coca-Cola Company, USA, v/Patentbureau Chas.
Hude over Patentdirektoratets afgørelse af 19. september 1988 af varemærkeansøgning  

 nr. 2772/86 fra Vinhuset Norden/Rex Vin Compagni K/S, v/Patentbureau Hofman-Bang & Boutard A/S.
 Den 8. juli 1987 bekendtgjordes en af Vinhuset Norden/Rex Vin Compagni K/S  

 indleveret ansøgning om registrering af varemærket »SAMBA«  

 (ordmærke) for alle varer i klasse 33.
 Ved skrivelse af 14.august 1987 nedlagde klager indsigelse mod  

 registrering af det ansøgte varemærke under henvisning til varemærkelovens §  

 6, idet den bekendtgjorte ansøgning, der består af ordet SAMBA må anses for  

 at være forvekslelig med det registrerede varemærke nr. 256/72, der består af  

 ordet SIMBA.
 Klageren udtalte bl.a.:
»At mærkerne SIMBA og SAMBA som sådan må anses for at være  

 forvekslelige bør der ikke herske tvivl om.
Jeg erindrer i denne forbindelse  

 blot om selve sagsbehandlingen ved indsigernes egen varemærkeansøgning, hvor  

 netop ordet SAMBA var modholdt overfor ordet SIMBA, og på trods af adskillige  

 argumentationer fastholdt Direktoratet, at der var tale om forvekslelighed.  

 Ansøgningen blev herefter gennemført, fordi den modholdte registrering  

 bortfaldt som følge af manglende fornyelse.
 Det spørgsmål, der derfor skal diskuteres er, hvorvidt der foreligger  

 vareartslighed.
 Den fremlagte ansøgning angår ganske enkelt samtlige varer i klasse 33,  

 medens indsigermærket angår »ikke alkoholholdige drikke, saft og andre  

 præparater til fremstilling af drikke« i klasse 32, og der er fast  

 praksis i Direkoratet for, at der er en vis affinitet/sammenstød mellem  

 sådanne varer i klasse 32 og visse varer i klasse 33, som jo automatisk vil  

 være dækket i og med, at den fremlagte ansøgning dækker samtlige varer i  

 klasse 33.
 Således som jeg har opfattet Direktoratets praksis gennem årene (og det er  

 jo snart nogle stykker), er det således, at visse typer af frugtvine og  

 eksempelvis æblecidere, for nu blot at tage nogle nærliggende eksempler,  

 anses for at være ligeartede med netop den varefortegnelse, som omfattes af  

 indsigermærket, og desuden er det jo sådan, at indsigermærket decideret  

 nævner »saft og andre præparater til fremstilling af drikke«, som  

 jo i allerhøjeste grad indgår i de varer, der dækkes under klasse 33.
 Jeg ser derfor ikke rettere, end at der i det mindste må foretages en  

 specificering af det fremlagte mærkes varefortegnelse, således at det helt  

 klart begrænses til kun at angå varer, som ikke kan anses for ligeartede med  

 de varer, der er dækket af indsigermærkets varefortegnelse.
 Jeg opfordrer derfor anmelderne til at meddele, hvilke produkter man  

 specifikt ønsker at markedsføre under navnet SAMBA, og så er det jo muligt,  

 at vi der kan finde frem til en varefortegnelse, der i tilstrækkelig grad  

 adskiller de to mærker fra hinanden.
Ønsker man ikke dette fra ansøgernes side, eller drejer det sig netop om  

 produkter, der har den omtalte affinitet til ikke alkoholholdige varer i  

 klasse 32, må ansøgningen jo ganske enkelt afslås.' Ansøgeren imødegik indsigelsen ved skrivelse af 23. november 1987 og  

 anførte:
 »Det bestrides, at der dels foreligger mærkelighed dels, at der er  

 tale om varer af lignende art.
At der ikke er mærkelighed, fremgår af den omstændighed, at betegnelsen  

 SIMBA er en geografisk betegnelse, og indsigernes mærke burde derfor aldrig  

 have være registreret.
SIMBA er en by i Tanzania tæt ved Victoria-søen, og  

 betegnelsen er faktisk vildledende, ikke mindst da det netop på grund af sin  

 geografiske placering er et sted, hvor der i allerhøjeste grad er behov for  

 ikke-alkoholholdige drikke! Den association, der er knyttet til betegnelsen SAMBA, er ganske  

 anderledes, idet SAMBA som bekendt er en brasiliansk dans.
Som følge af det  

 anførte, er undertegnede defor ikke helt sikker på, at det er »helt  

 klart«, at der er tale om forvekslelighed.
 Indsigerne anfører korrekt, at reg. nr. 256-1972 omfatter klasse 32:  

 ikke-alkoholholdige drikke, saft og andre præparater til fremstilling af  

 drikke, men mangler tilføjelsen »registreringen omfatter ikke  

 most«.
Denne varefortegnelse må forstås således, at såvel saft som andre  

 præparater til fremstilling af drikke alle skal være ikke alkoholholdige, og  

 det er bestemt ikke det betegnelsen SAMBA skal anvendes for.
Betegnelsen skal  

 anvendes for alkoholholdige produkter under klasse 33, nemlig vin, spirituosa  

 og likør.
 Anmelderne er dog villige til at begrænse varefortegnelsen til denne  

 fortegnelse, da produkter såsom cider er uden interesse.
Under henvisning til det anførte skal vi derfor henstille, at  

 varefortegnelsen udformes som anført, nemlig: klasse 33: vin, spirituosa og  

 likør, og at indsigelsen som følge heraf enten trækkes tilbage og i  

 benægtende fald afslås på manglende mærke og vareartslighed.' Ved skrivelse af 10. februar 1988 fastholdt klager sin indsigelse og  

 udtalte bl.a.:
»Først og fremmest må jeg nu understrege, at selvfølgelig er mærkerne  

 SIMBA og SAMBA forvekslelige.
Den omstændighed, at anmelderne har været i  

 stand til at finde, at der er en by i Tanzania tæt ved Victoria-søen, der  

 hedder Simba, kan da vist ikke have indflydelse på, om der foreligger  

 varemærkeforvekslelighed eller ej.
Spørgsmålet om, hvorvidt mærket SIMBA  

 overhovedet skulle have været registreret, er jo afgjort nemlig i 1972, da  

 Direkoratet registrerede indsigernes mærke, og baggrunden er naturligvis, at  

 ingen på noget tidspunkt i hvert fald herhjemme tænker på nogen by tæt ved  

 Victoria-søen, når man hører navnet Simba.
Ordet Simba har for den  

 almindelige dansker karakter af navnet på en løve, og det er naturligvis  

 dette, der er den helt overvejende betydning her i landet.
 Jeg må derfor afvise, at der skulle være nogen form for svaghed ved  

 varemærket SIMBA, allerede fordi navnet SIMBA for den almindelige dansker er  

 et rent fantasinavn.
 At mærkerne er forvekslelige fremgår iøvrigt, som jeg allerede har omtalt  

 i indsigelsesbegrundelsen, af den omstændighed, at Direktoratet tidligere,  

 nemlig da SIMBA blev anmeldt, indtil flere gange fastslog, at SIMBA og SAMBA  

 måtte anses for at være forvekslelige, og mine klienters anmeldelse førte  

 først til registrering, da et modholdt SAMBA-mærke bortfaldt.
Anmelderne bestrider dernæst, at der skulle foreligge vareartslighed  

 mellem de for indsigerne registrerede varer i klasse 32 og varer i klasse 33,  

 som er dækket af ansøgningen.
Det må jo siges at være en almindelig fastslået  

 kendsgerning, at alt andet lige må der siges at foreligge en ikke ringe  

 overlapning eller vareartslighed mellem de alkoholfrie varer i klasse 32, som  

 dækket af indsigernes registrering, og vin, spirituosa og likør i klasse 33.  

 Det har således ikke noget formål overfor denne påstand blot at anføre, at  

 ens klienter ikke er interesseret i æblecider og så »begrænse«  

 varefortegnelsen i klasse 33 til klasse 33's hoved.' Ansøger opretholdt ansøgningen ved skrivelse af 1. august 1988 og udtalte  

 bl.a.:
 »For så vidt angår mærkeligheden mellem mærkerne SIMBA og SAMBA,  

 finder vi ikke at forvekslingsrisikoen er særlig stor, idet ordet SAMBA, især  

 i forbindelse med de sidste fem års Pinsekarneval i København, er almindeligt  

 kendt som navnet på en brasiliansk dans, hvilket medvirker til at adskille  

 mærkerne fra hinanden, og derfor mindsker forvekslingsrisikoen.
 For så vidt angår den af indsigerne anførte vareartslighed mellem  

 varearterne »ikke alkoholholdige drikke, saft og andre præparater til  

 fremstilling af drikke (dog ikke most)» i klasse 32 over for samtlige  

 varer i klasse 33, herunder vin, spiritus og likør, kan vi imidlertid ikke  

 være enige med indsigerne i, at der her kan statueres ligeartethed mellem  

 varearterne, sålænge mærkerne ikke er identiske.
 Det synes i øvrigt at være i overensstemmelse med Direktorates praksis,  

 ikke at statuere vareartslighed medmindre mærkerne er identiske eller næsten  

 identiske, hvilket ikke kan siges at være tilfældet i nærværende sag.
 Til støtte for vort synspunkt taler i øvrigt den i Registreringspraksis  

 1880-1980 af Rigmor Carlsen, p. 235 anførte afgørelse, hvorefter varemærket  

 BATON ikke blev anset for forveksleligt med varemærket BUTON, idet det første  

 var registreret for klasse 33: franske bordvine, og det andet brugt for  

 »aperitif, vermouth, brandy og likør«, ligeledes i klasse 33.
 Begrundelsen for, at der ikke blev statueret ligeartethed mellem varerne,  

 var, at selvom visse bordvine kan anvendes som aperitif, var dette ikke  

 tilstrækkeligt i det foreliggende tilfælde.
Denne afgørelse viser, at to mærker BATON og BUTON, som i sig selv kun  

 adskiller sig ved en enkelt konsonant, og hvor begge mærker fremtræder som  

 kunstord, end ikke kunne anses for forvekslelige, fordi varearterne, der dog  

 klassificeredes i samme klasse, ikke kunne anses for ligeartede.' Ved skrivelse af 19. september 1988 afviste Patentdirektoratet indsigelsen  

 med følgende begrundelse:
»Uanset at SAMBA er et bestemt begreb, nemlig betegnelsen på en  

 brasiliansk dans, og ordet SIMBA er en geografisk betegnelse, er det  

 direktoratets opfattelse og i overensstemmelse med praksis, at anse ordene  

 SIMBA og SAMBA, der kun adskiller sig ved et enkelt bogstav, som  

 forvekslelige.
Mærkerne kan dog hverken anses for identiske eller næsten  

 identiske.
Mellem varearterne vin, spirituosa og likør og de varer der er  

 nævnt i registreringen, er der ikke direkte kollision, men det må medgives,  

 at der er en vis form for vareartslighed.
Efter en samlet vurdering af mærkelighed og vareartslighed er det dog  

 direktoratets opfattelse, at mærkerne ikke er forvekslelige, og indsigelsen  

 kan således ikke tages til følge.« Denne afgørelse har klageren ved skrivelse af 18. november 1988 indbragt  

 for Patentankenævnet med påstand om, at den påklagede afgørelse omstødes  

 under henvisning til, at varemærkene SIMBA og SAMBA må anses for  

 forvekslelige såvel med hensyn til mærkelighed som vareartslighed.
 Klager udtalte i skrivelsen:
 »... Patentdirektoratet nævner således, at det ikke blot er den  

 aktuelle opfattelse, men også i overensstemmelse med praksis, at ordene SIMBA  

 og SAMBA anses som forvekslelige.
I henhold til varemærkelovens § 6, stk. 1, er det naturligvis en  

 forudsætning, at varemærker kun kan anses som forvekslelige, »såfremt de  

 angår varer af samme eller lignende art«.
Spørgsmålet i indeværende sag  

 er herefter, om de varer, der er dækket af varemærkeansøgningen henholdsvis  

 indsigernes registrering, er »af samme eller lignende art«.
Dette  

 spørgsmål må efter indsigernes og undertegnedes opfattelse besvares  

 bekræftende.
Det ansøgte mærke angår alle varer i den internationale klasse 33, der i  

 henhold til »klassehovedet« omfatter »alkoholholdige drikke  

 (dog ikke øl)».
Tidligere var »klassehovedet« angivet som  

 »vin, spirituosa og likør«.
 Indsigernes registrering VR 256/1972 SIMBA omfatter følgende varer i  

 klasse 32: »ikke alkoholholdige drikke, saft og andre præparater til  

 fremstilling af drikke. (Registreringen omfatter ikke most)».
Det skal ikke afvises, at der har været en tendens til, at  

 Patentdirektoratet i situationer, hvor to mærker ikke var identiske, ikke har  

 anset varer i klasse 32 for at være ligeartede med varer i klasse 33. Med  

 andre ord: hvis ikke mærkerne var identiske, ville der ikke blive statueret  

 forvekslelighed, selv om mærkerne angik alle varer i klasse 33 på den ene  

 side og alle varer i klasse 32 på den anden side.
Denne praksis findes  

 imidlertid at være forkert, dels fordi den indebærer en meget ringe  

 beskyttelse for visse varemærker, og dels fordi den på en meget teoretisk  

 måde ser bort fra realiteterne omkring mulighederne for forveksling af de her  

 nævnte varer.
Det fremgår af forarbejderne til varemærkeloven, at  

 klassificeringssystemet først og fremmest er et teknisk administrativt  

 hjælpemiddel, samt at klassificeringen ikke er afgørende for, om der er tale  

 om varekollision, det vil sige »varer af lignende art«, jf. §6,  

 stk. 1. Det har da også vist sig i mange situationer, at der kan være tale om  

 vareartslighed på tværs af klasserne, og specielt for så vidt angår klasserne  

 32 og 33, er det nærliggende at tage det standpunkt, at der er tale om  

 »varer af lignende art«.
Der er i begge tilfælde tale om  

 drikkevarer, omend klasse 32 er forbeholdt de ikke alkoholholdige drikke.
Til  

 klassen henføres dog »øl«, der i høj grad indeholder alkohol.
Også  

 de meget stærke øl henføres til denne klasse.
Til klasse 33 henføres  

 eksempelvis alkoholsvag vin, cider og coctails, og der skal ikke megen  

 fantasi til at se, at det nærmest kan være en tilfældighed, om en bestemt  

 drikkevare henføres til den ene klasse eller til den anden.
Om der er tale om  

 æblemost eller cider, og dermed om en vare i klasse 32 eller i klasse 33,  

 afhænger kun af alkoholindholdet, men det forekommer umiddelbart usikkert,  

 hvor stort et alkoholindhold, der skal være i æblemosten, for at den flyttes  

 fra klasse 32 til klasse 33. En sådan usikkerhed er urimelig, når henses til  

 den ovennævnte praksis, og det er derfor generelt indsigernes og  

 undertegnedes opfattelse, at alle drikkevarer i de nævnte klasser må anses  

 for at være »varer af lignende art«.
Det skal også anføres, at de her nævnte varer alle henvender sig til den  

 almindelige forbruger, der modsat den professionelle forretningsmand i mange  

 tilfælde ikke foretager nærmere undersøgelser, forinden indkøb foretages, og  

 der kan i tilfælde af, at to varer har samme varemærke eller blot  

 forvekslelige mærker, være fare for forveksling, hvilket i særlige  

 situationer kan være uheldigt eller endog farligt, f.eks. for mennesker, der  

 ikke må indtage alkohol, f.eks. af helbredsmæssige grunde.
Selv om der ikke  

 finder en direkte forveksling af varerne sted, er der i høj grad mulighed  

 for, at forbrugeren vil anse varerne for at have fælles oprindelse, i hvert  

 fald hvis der er tale om identiske varemærker.
Det skal også anføres, at varerne i klasse 32 i høj grad anvendes sammen  

 med varerne i klasse 33, de står ofte på samme hylde eller samtidigt på  

 forbrugerens bord, og der er også tale om varer, der kan supplere hinanden  

 eller erstatte hinanden.
For at vende tilbage til varearten coctails, som  

 henføres til klasse 33, skal det anføres, at ingredienserne i en sådan drik i  

 høj grad og ofte for størstepartens vedkommende vil bestå af drikkevarer fra  

 klasse 32.
På denne baggrund findes praksis direkte forkert, og afgørelsen som  

 henvist til af ansøgernes patentagenter, hvorefter ordene BATON og BUTON ikke  

 blev anset for forvekslelige for henholdsvis franske bordvine og aperitif,  

 vermouth, brandy og likør, må ligeledes anses for at være fejlagtig.
Det  

 forekommer ikke indlysende, hvorfor der skulle være tale om en særlig praksis  

 på netop dette område, når praksis for så vidt angår vareartslighed på andre  

 områder, findes at være strengere.
Til slut skal kort anføres, at dansk praksis tillige er exceptionel i  

 international sammenhæng, idet man i de fleste lande, med hvilke vi normalt  

 sammenligner os, anser varer i klasse 32 for at være ligeartede med varer i  

 klasse 33.' Ansøger har ved skrivelse af 30.januar 1989 nedlagt påstand om  

 stadfæstelse og bl.a. anført:
»For så vidt angår mærkeligheden mellem det anmeldte mærke SAMBA og  

 det for klageren registrerede varemærke SIMBA er det fortsat vor opfattelse,  

 at ordene p.g.a. deres begrebsmæssige betydning adskiller sig tilstrækkeligt  

 fra hinanden, til at faren for forveksling er ringe, jfr. at SAMBA er kendt  

 som betegnelsen for en brasiliansk dans, mens ordet SIMBA er navnet på en by  

 i Tanzania tæt ved Victoriasøen.
Vi henviser i øvrigt til vore tidligere  

 indlæg i sagen.
 For såvidt angår vareartsligheden mellem »vin, spiritus og  

 likør« i klasse 33, som vor klients ansøgning omfatter, og »ikke  

 alkoholholdige drikke, saft og andre præparater tilfremstilling af drikke  

 (registreringen omfatter ikke most)» i klasse 32, som er dækket af  

 indsigernes registrering, kan vi anføre følgende:
Patentdirektoratet har siden Danmarks tiltrædelse af Nice-arrangementet i  

 forbindelse med klassificering af varer og tjenesteydelser været bundet af  

 dette internationale klassificeringssystem.
Skillelinien mellem de varer, der  

 henføres til klasse 32, og de varer, der henføres til klasse 33 i henhold til  

 dette system, har os bekendt ikke givet anledning til problemer med hensyn  

 til klassificeringen af varearter i disse to klasser.
Skillelinien mellem  

 klasserne forekommer ret enkel og synes dikteret af frembringelsesstederne,  

 nemlig på den ene side øl- og sodavandsfabrikker og på den anden side  

 vingårde og spiritusdestillerier.
Om de varer, der rent faktisk bliver  

 henført til klasse 32 eller klasse 33, har et højere eller lavere, for slet  

 ikke at sige intet spiritusindhold, har derimod ikke været den relevante  

 sondring mellem, om varerne skulle henføres til klasse 32 eller til klasse  

 33.
 Nærværende ankesag drejer sig efter klagerens opfattelse om, hvorvidt  

 Direktoratets praksis fører til rimelige resultater set i relation til  

 registrering af ikke-identiske varemærker side om side i klasse 32 og klasse  

 33.
Dette spørgsmål fører direkte videre til klagerens anbringende om, at den  

 almindelige forbruger nemt vil kunne forveksle de to varemærker SAMBA og  

 SIMBA, når disse mærker anvendes hhv. på varer omfattet af klasse 32 og på  

 varer omfattet af klasse 33, eller at forbrugerne i hvert fald vil kunne  

 vildledes til at tro, at varerne har samme oprindelse.
Hertil kan vi bemærke,  

 at det forhold, at varerne i klasse 32, eksempelvis sodavand, og varerne i  

 klasse 33, eksempelvis gin, ofte står samtidig på forbrugerens bord, ikke kan  

 være afgørende, idet der må lægges vægt på, om forbrugeren i selve  

 købsøjeblikket forveksler mærkerne eller bliver vildledt til at tro, at  

 varerne stammer fra samme fabrikant.
Klageren anfører, at varerne, altså hhv. mineralvand og vin og spirituosa,  

 ofte står på samme hylde.
Vi antager, at der hermed sigtes til butikshylder.  

 Dette er imidlertid langt fra vores erfaring, idet de fleste forretninger  

 holder disse varer skarpt adskilt.
I. f.eks. selvbetjeningsforretninger  

 findes ofte en særskilt vinafdeling bagest i forretningen, mens spiritus  

 oftest kun forhandles over disken, formentlig for at undgå tyveri af de dyre  

 dråber. Øl og sodavand ses tit placeret i den modsatte ende af  

 forretningslokalet i forhold til vinafdelingen med særlige skilte, som  

 angiver øl- og mineralvandsafdeling.
Denne gruppeopdeling af varerne bidrager  

 til at mindske faren for forveksling, både mellem produkter og varemærker.
I  

 øvrigt medvirker varernes meget forskellige priser og afgiftlovens  

 differentierede satser til, at forbrugerne ikke tager fejl.
Hertil kommer, at  

 danske forbrugere specielt siden Danmarks indtræden i Fællesmarkedet er  

 blevet så bekendte med og forbrugerbevidste om vin og spirituosa, at de ikke  

 vil forveksle disse varer med ikke alkoholholdige drikke såsom sodavand.
 Vi finder således ikke, at der er grund til, at Direktoratets yderst  

 vedvarende praksis med hensyn til ikke at statuere forvekslelighed mellem  

 ikke identiske mærker, når de vedrører hhv. varer i klasse 32 og varer i  

 klasse 33, bør ændres.
Vi har tidligere i forbindelse med Direktoratets afgørelse af  

 indsigelsessagen henvist til, at varemærkerne BATON og BUTON ikke blev anset  

 for forvekslelige for hhv. »franske bordvine« og for  

 »aperitifs, vermouth, brandy og likør«, uanset at disse varearter  

 henførtes til samme klasse, nemlig klasse 33. Denne afgørelse understøtter  

 yderligere vor påstand om, at to varemærker, som ikke er identiske, godt kan  

 sameksistere i registret for hhv. varer i klasse 32 og varer i klasse 33,  

 idet disse varearter adskiller sig tilstrækkeligt fra hinanden, jf. den  

 ovenfor anførte udredning.' Ankenævnet har behandlet sagen i sit møde den 5. december 1989.
For klageren mødte cand.jur.
Kaj L.Henriksen.
For ansøgeren mødte cand.jur.
Birgit Wiborg.
 Sagen procederedes, idet parterne i det væsentlige henholdt sig til de  

 tidligere til Patentdirektoratet og Ankenævnet afgivne skriftlige indlæg.
 Ankenævnet skal udtale:
 Idet nævnet ikke finder, at mærkerne »Samba« og  

 »Simba« er umiddelbart forvekslelige, kan nævnet af de af  

 Patentdirektoratet iøvrigt anførte grunde tiltræde, at direktoratet har  

 besluttet at imødekomme ansøgningen om registrering af varemærket  

 »Samba«.
Herefter bestemmes:
 Den påklagede afgørelse stadfæstes.
