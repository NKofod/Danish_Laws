 Fundet, at en kommune ikke med hjemmel i byggelovens § 4 har kunnet  

 stille krav om sikkerhed for byggemodningsarbejder på et senere tidspunkt end  

 ved meddelelse af byggetilladelse.
 Byggestyrelsen har i dag skrevet følgende til advokat Peter Hove,  

 Fredericiagade 10-12, 6000 Kolding:
 »Byggelovsklage vedrørende matr.nr. 9 dz, 9 dg, 9 cæ og 9 df, Vester  

 Nebel.
 I skrivelse af 1. juli 1982 meddelte byggestyrelsen, at Deres klage af 1.  

 juni 1982 og 28. juni 1982 over Vejle amtsråds afgørelse blev sendt til  

 amtsrådet til udtalelse.
 Amtsrådet har i skrivelse af 13. juli 1982 udtalt, at der ikke med klagen  

 ses tilført sagen oplysninger, der kan begrunde en ændret afgørelse.
 ./. Til Deres orientering vedlægges en kopi af amtsrådets svar.
 Af Deres skrivelse af 28. juni 1982 fremgår det, at Deres klage over  

 amtskommunens afgørelse af 25. maj 1982 alene vedrører det forhold, at  

 amtskommunen har givet Egtved kommune medhold i, at kommunen har hjemmel i  

 byggelovens § 4, stk. 1 a, til at tilbageholde ibrugtagningstilladelse på  

 grund af, at der ikke er adgang til vej, som er i overensstemmelse med  

 vejlovgivningen.
 Det fremgår af sagens oplysninger, at Egtved kommunalbestyrelse i  

 skrivelse af 22. oktober 1981 har truffet afgørelse om, at der ikke vil blive  

 udstedt ibrugtagningstilladelser til ovennævnte ejendomme, før vejarbejderne  

 i forbindelse med byggemodningen er foretaget.
Egtved kommune har senere ved skrivelse af 22. december 1981 over for  

 amtet oplyst, at kommunalbestyrelsen i sit møde den 17. december 1981 har  

 vedtaget at stille krav om, at Deres klient skal stille bankgaranti på ikke  

 under 200.000 kr.
Når denne bankgaranti foreligger, vil de tilbageholdte  

 ibrugtagningstilladelser blive udleveret.
 Det fremgår endvidere af sagens oplysninger, at der er tale om en privat  

 fællesvej.
 Ministeriet for offentlige arbejder har ved skrivelse af 19. april 1982  

 oplyst over for Vejle amtsråd, at vejmyndigheden i henhold til § 39 i  

 privatvejsloven kan bestemme, at vejarbejder af den i lovbestemmelsen nævnte  

 art skal udføres, og at udgifterne hertil som hovedregel afholdes af ejerne  

 af de ejendomme, der grænser til vejen, jfr. henvisningen til reglerne i kap.  

 10 i § 39, stk. 2. Loven indeholder derimod ingen bestemmelser, der giver  

 vejmyndigheden beføjelse til at kræve manglende vejarbejder udført og betalt  

 af andre end de i lovens kap. 10 nævnte forpligtigede (§§ 57, 58 og 60).
 Det fremgår endvidere, at ministeriet for offentlige arbejder telefonisk  

 over for amtsrådet supplerende har oplyst, at det er kommunen som  

 vejmyndighed, der afgør, i hvilken stand en privat fællesvej skal være for at  

 blive godkendt, og at der således er hjemmel i privatvejsloven til at kræve,  

 at de manglende arbejder vedrørende vejen udføres.
 I den anledning skal byggestyrelsen meddele, at Egtved kommune har hjemmel  

 i byggelovens § 4, stk. 1 a, til at nægte at udstede ibrugtagningstilladelse  

 til en bebyggelse, når der ikke er adgang til vej, som er i overensstemmelse  

 med vejlovgivningen.
 Kommunens afgørelse som vejmyndighed om, hvorvidt vejadgangen er i  

 overensstemmelse med vejlovgivningen, er truffet i henhold til lov om private  

 veje, hvilket henhører under ministeriet for offentlige arbejders område.
 Det kan endvidere oplyses, at anvendelsen af § 4, stk. 1, ikke er afhængig  

 af, om der i byggetilladelsen er givet oplysninger om, at vejadgangen skal  

 være godkendt inden udstedelse af ibrugtagningstilladelsen.
Byggestyrelsen skal endvidere bemærke, at sikkerhedsstillelse for  

 byggemodningsarbejder, herunder kravet om at vejadgangen skal være i  

 overensstemmelse med vejlovgivningen efter byggelovens § 4, stk. 2, alene kan  

 forlanges i forbindelse med meddelelse af byggetillaelse.
Byggestyrelsen  

 finder derfor ikke, at kommunalbestyrelsen med hjemmel i byggeloven har  

 kunnet stille krav om sikkerhed for byggemodningsarbejdet på et senere  

 tidspunkt end ved meddelelse af byggetilladelse.« PDV EB Ulla Elm-Larsen fuldm.
