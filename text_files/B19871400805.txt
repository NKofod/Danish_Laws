 Efter § 35 i lov om jagt og vildtforvaltning, jfr. lovbekendtgørelse nr.  

 57 af 11. februar 1983 (* 1), fastsættes følgende bestemmelser for Selsø Sø -  

 Møllekrogen vildtreservat i Frederiksborg amt:
 § 1. Vildtreservatet omfatter:
a.
Selsø Sø, del af matr. nr. 1 a Selsø Hgd., Selsø.
b.
Landarealer af matr. nr. 1 a Selsø Hgd., Selsø, der er beliggende syd  

 for dæmningen ved Sømarken og syd for markvejen, der fra dæmningen i  

 sydøstlig retning fører til Selsøvej (vej nr. 107), samt arealer smst.  

 beliggende vest og nord for Selsøvej.
c.
Den del af Roskilde Fjord - Møllekrogen - der er beliggende nord for en  

 ret linie fra sydspidsen af Skrivernæbbet, matr. nr. 1 b Selsø Hgd., Selsø,  

 mod vest til amtsgrænsen mellem Frederiksborg amt og Roskilde amt.
d.
Vejdæmningen, der adskiller Selsø Sø fra Møllekrogen ud for det i litra  

 b nævnte område.
 Stk. 2. Det i stk 1, litra c, nævnte vandområde afgrænses mod land af  

 højeste daglige vandstandslinie.
 § 2. På de i § 1, stk. 1, nævnte områder er det forbudt at udøve jagt på  

 eller på anden måde at ombringe, indfange eller forjage fugle og pattedyr.
 Stk. 2. Bestemmelsen i stk. 1 gælder ikke for afholdelse af indtil 4  

 jagter på svømme- og vadefugle i perioden 1. oktober - 31. december samt for  

 afholdelse af indtil 4 jagter på standvildt, herunder rovpattedyr, i perioden  

 1. oktober - 29. februar på de i § 1, stk. 1, litra a og b, nævnte områder.
 § 3. På de i § 1, stk. 1, litra a og b, nævnte områder er færdsel,  

 herunder sejlads forbudt.
Stk. 2. Bestemmelsen i stk. 1 gælder ikke for ejeren/brugeren samt dennes  

 husstand og personale.
Hunde skal føres i bånd i perioden 1. marts - 15.  

 juli.
 § 4. På vildtreservatets område er sejlads forbudt med højere hastighed  

 end 5 knob (9,26 km/t).
 § 5. På det i § 1, stk. 1, litra c, nævnte område er færdsel med ladt  

 skydevåben forbudt.
 § 6. Landbrugsministeriets Vildtforvaltning kan, når særlige forhold  

 taler derfor, dispensere fra bestemmelserne i §§ 2-5 efter nærmere af  

 Landbrugsministeriet fastsatte retningslinier.
 § 7. Overtrædelse af bestemmelserne i §§ 2-5 straffes i medfør af § 51,  

 stk. 4, i lov om jagt og vildtforvaltning med bøde, for så vidt strengere  

 straf ikke er forskyldt efter den øvrige lovgivning.
 § 8. Bekendtgørelsen træder i kraft den 1. december 1987 og gælder til og  

 med den 31. juli 1992.
