Betænkning afgivet af Grønlandsudvalget den 9. maj 2014 Betænkning over Forslag til lov om ændring af lov for Grønland om børns retsstilling og arvelov for Grønland (Fastslåelse af faderskab til børn født uden for ægteskab før ikrafttræden af lov for Grønland om børns retsstilling m.v.) [af social-, børne- og integrationsministeren (Annette Vilhelmsen)]:
1. Ændringsforslag Ministeren for børn, ligestilling, integration og sociale forhold har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 2. oktober 2013 og var til 1. behandling den 24. oktober 2013. Lovforslaget blev efter 1. behandling henvist til behandling i Grønlandsudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring.
Den 2. oktober 2013 sendte social-, børne- og integrationsministeren de indkomne høringssvar og et notat herom til udvalget.
Skriftlige henvendelser Udvalget har modtaget 1 skriftlig henvendelse fra Institut for Menneskerettigheder.
Ministeren for børn,  ligestilling, integration og sociale forhold har over for udvalget kommenteret den skriftlige henvendelse.
Deputationer Endvidere har Institut for Menneskerettigheder og Foreningen af juridisk faderløse i Grønland mundtligt over for udvalget redegjort for deres holdning til lovforslaget.
Møde med formanden for Naalakkersuisut Udvalget har i forbindelse med udvalgsbehandlingen haft et møde den 30. april 2014 med formanden for Naalakkersuisut, Aleqa Hammond, som desuden har fremsendt sine synspunkter skriftligt til udvalget.
Spørgsmål Udvalget har stillet 11 spørgsmål til social-, børne- og integrationsministeren og ministeren for børn, ligestilling, integration og sociale forhold samt 1 spørgsmål til statsministeren til skriftlig besvarelse, som disse har besvaret.
3. Indstilling og politiske bemærkninger Udvalget indstiller lovforslaget til vedtagelse med det stillede ændringsforslag.
Udvalget anerkender den vanskelige situation, som de juridisk faderløse har været i, og udtrykker stor glæde over, at hidtil juridisk faderløse personer langt om længe får anerkendt deres ret til en juridisk far på lige fod med alle andre borgere i rigsfællesskabet.
Udvalget konstaterer, at denne ligestilling har været længe undervejs.
Med lovændringen tager rigsfællesskabet et vigtigt og historisk skridt mod ligestilling og ligeværd.
Udvalget finder det vigtigt og nødvendigt, at der kontinuerligt er en åben dialog mellem rigets parter om sager som denne.
Udvalget opfordrer regeringen og Naalakkersuisut til, i forlængelse af samarbejdet om den historiske udredning fra 2011, at samarbejde om en afdækning af antallet af nulevende juridisk faderløse på baggrund af tilgængelige kilder som registre, statistiske oplysninger m.v.
Udvalget opfordrer samtidig til en generel fremadrettet indsats for at sikre, at både danske, grønlandske og færøske borgere, som er påvirket af den historiske forskelsbehandling, bliver informeret om lovændringen og de medfølgende rettigheder.
 Samtidig vil udvalget opfordre regeringen til et samarbejde med Naalakkersuisut om en fremadrettet indsats for de juridisk faderløse, der måtte have behov for bearbejdning af spørgsmål, der er knyttet til det at være juridisk faderløs, og en afdækning af den menneskelige påvirkning af at være juridisk faderløs.
Udvalget finder det vigtigt at pointere, at det ikke kun er de juridisk faderløse, der har været afskåret fra ligestillede familieforhold.
Også de juridisk faderløses fædre, mødre, søskende og efterkommere har været berørt af situationen.
Derfor er det ikke kun i Grønland, der fremadrettet er brug for information om lovens ikrafttræden, men i hele rigsfællesskabet.
 Udvalget opfordrer regeringen til, at loven evalueres efter 3 år, og at der herefter gives en status til Folketinget.
 Sambandsflokkurin og Javnaðarflokkurin  var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 3 Af ministeren for børn, ligestilling, integration og sociale forhold, tiltrådt af udvalget:
1) Datoen »1. januar 2014« ændres til: »1. juni 2014« [Ændret ikrafttrædelsestidspunkt] Bemærkninger Til nr. 1 Lovens ikrafttrædelsestidspunkt foreslås udskudt, da lovforslaget ikke er blevet færdigbehandlet inden det oprindeligt foreslåede ikrafttrædelsestidspunkt.
Flemming Møller Mortensen (S) Henrik Dam Kristensen (S) Karin Gaardsted (S) Astrid Kragh (S) Peder Christensen (S) Torben Hansen (S) Christian Friis Bach (RV) Nadeem Farooq (RV) Annette Vilhelmsen (SF) Özlem Sara Cekic (SF) Finn Sørensen (EL) Christian Juhl (EL) Sara Olsvig (IA) fmd.
Doris Jakobsen (SIU) nfmd.
Uffe Elbæk (UFG) Kim Andersen (V) Ellen Trane Nørby (V) Claus Hjort Frederiksen (V) Eva Kjer Hansen (V) Birgitte Josefsen (V) Jakob Ellemann-Jensen (V) Flemming Damgaard Larsen (V) Karsten Nonbo (V) Søren Espersen (DF) Martin Henriksen (DF) Kristian Thulesen Dahl (DF) Marie Krarup (DF) Villum Christensen (LA) Per Stig Møller (KF) Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 16 Bilagsnr.
