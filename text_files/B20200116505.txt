Bekendtgørelse om jordbundstypeklassifikation I medfør af § 13, stk. 6, § 14, stk. 3, og § 48, stk. 1 og 2, i lov nr. 338 af 2. april 2019 om jordbrugets anvendelse af gødning og om næringsstofreducerende tiltag fastsættes efter bemyndigelse:
Anvendelsesområde og definitioner § 1. Bekendtgørelsens bilag 1 fastlægger jordbundstypeklassificeringen i Danmark.
 Stk. 2. Af kortene i bilag 1 fremgår den geografiske afgrænsning af jordbundstyperne i hver kommune i regionen med jordbundstypenummer.
 Stk. 3. Såfremt en mark har flere forskellige jordbundstyper, som fastlagt i bilag 1, anses den jordbundstype, der dækker den største del af marken, for at være markens jordbundstype.
 § 2. Jordbundstypen er defineret ved følgende jordbundsnumre:
 1) JB.nr. 1: Grovsandet jord.
 2) JB.nr. 2: Finsandet jord.
 3) JB.nr. 3: Grov lerblandet sandjord.
 4) JB.nr. 4: Fin lerblandet sandjord.
 5) JB.nr. 5: Grov sandblandet lerjord.
 6) JB.nr. 6: Fin sandblandet lerjord.
 7) JB.nr. 7: Lerjord.
 8) JB.nr. 8: Svær lerjord.
 9) JB.nr. 9: Meget svær lerjord.
 10) JB.nr. 10: Siltjord.
 11) JB.nr. 11: Humus.
 12) JB.nr. 12: Speciel jord.
Fravigelse af markens jordbundstypenummer § 3.  Ønsker en virksomhed at fravige jordbundstypen, der er fastlagt i bilag 1, skal virksomheden efter § 14, stk. 1, i lov nr. 338 af 2. april 2019 om jordbrugets anvendelse af gødning og om næringsstofreducerende tiltag, for egen regning foretage prøveudtagning og analyser af jordbundstypen på virksomhedens arealer.
Der skal udtages en jordprøve for hver påbegyndt fem ha på hver mark, hvor jordbundstypen ønskes ændret.
 Stk. 2. Såfremt analyse af prøverne, jf. stk. 1, viser, at en mark har flere forskellige jordbundstyper, anses den jordbundstype, der dækker den største del af marken, for at være markens jordbundstype.
 Stk. 3. Analyserne af prøverne skal foretages af et laboratorium, der som minimum skal have et kvalitetsstyringssystem i overensstemmelse med standarden EN ISO/IEC 17025 eller andre tilsvarende internationalt accepterede standarder.
 Stk. 4. Prøveudtagningen skal indtegnes på markkort.
 Stk. 5. Analyseresultatet, jf. stk. 2, og indtegning på markkort, jf. stk. 4, skal kunne forevises på forlangende i forbindelse med kontrol.
Ikrafttrædelse § 4. Bekendtgørelsen træder i kraft den 1. august 2020.
 Stk. 2. Bekendtgørelse nr. 991 af 27. september 2019 om jordbundstypeklassifikation ophæves.
 Stk. 3. Bekendtgørelse nr. 991 af 27. september 2019 om jordbundstypeklassifikation finder fortsat anvendelse på forhold, der vedrører planperioden 2018/2019.
