Landsskatteretskendelse Sambeskatning -  udenlandsk selskab fuldt skattepligtig til Danmark -  valuta for indkomstopgørelse For A Ltd., som for skatteåret 1996/97 var  

 sambeskattet med moderselskabet B A/S,   klages der over, at  

 skatteankenævnet har reguleret selskabets selvangivne indkomst for  

 omregning efter valutakursen på transaktionsdagen.
A Ltd., som ifølge det oplyste er opløst med  

 virkning fra den 22. maj 2000, var et i 1994 stiftet selskab, der var  

 indregistreret på Jersey.
Selskabet var ejet af  B A/S (90 %) og dette  

 selskabs datterselskab C A/S (10 %).
 A Ltd., Jersey, er skattemæssigt anset  

 hjemmehørende i Danmark, jf. selskabsskattelovens § 1, stk. 6  

 (dagældende stk. 7), idet selskabets ledelse har sæde her i  

 landet.
Fra og med skatteåret 1996/97 er A Ltd. sambeskattet  

 med moderselskabet  B A/S.
Ved opgørelsen af den selvangivne  

 sambeskatningsindkomst for B A/S er A Ltd.'s  indkomst opgjort i  

 overensstemmelse med sambeskatningsvilkår 2.6. og 2.7.  

 vedrørende udenlandske selskaber under sambeskatning.
A Ltd.´s  

 regnskab er aflagt i USD, og nettoresultatet er omregnet til danske kroner  

 på statustidspunktet til en gennemsnitskurs.
 Skatteankenævnet har ved den påklagede  

 indkomstansættelse lagt til grund, at selskabets regnskab skal  

 aflægges i danske kroner omregnet efter kursen på  

 transaktionsdagen.
Skatteankenævnet har henvist til, at det af  

 cirkulære nr. 82 af 29. maj 1997, punkt 2.1.3. fremgår, at  

 selskaber, der er fuldt skattepligtige efter selskabsskattelovens § 1, stk.  

 6, anses for at være indenlandske selskaber, og at deres  

 indkomstopgørelse sker på præcis samme måde som for  

 andre selskaber.
Det er bemærket, at der ikke er taget stilling til den  

 talmæssige opgørelse, jf. skatteankenævnets  

 sagsfremstilling.
Repræsentanten har principalt nedlagt påstand  

 om, at indkomsten ansættes til -15.326.724 kr.
Subsidiært er der  

 nedlagt påstand om, at indkomsten ansættes til -15.264.900  

 kr.
 Til støtte for den principale påstand er det  

 gjort gældende, at der ikke er hjemmel til forhøjelsen på  

 230.000 kr.
 For selskaber, der er omfattet af fuld skattepligt som  

 følge af ledelsens sæde i Danmark, findes der ikke at kunne  

 stilles krav om bogføring i danske kroner på  

 transaktionsdagen.
For udenlandske sambeskattede datterselskaber, der skal  

 opgøre en indkomst efter danske regler, fremgår af  

 Ligningsvejledningen 1995, S.D.5.2, side 209, at et i udenlandsk mønt  

 ført regnskab omregnes på statustidspunktet til kursen på  

 dette tidspunkt eller til en gennemsnitskurs, at det er den skattepligtige  

 indkomst for det udenlandske selskab opgjort efter danske regler - der  

 omregnes til danske kroner, samt at afskrivninger m.v. således  

 foretages i det pågældende lands mønt.
Af  

 sambeskatningsvilkår 2.7. fremgår, at et i udenlandsk mønt  

 ført regnskab omregnes på statustidspunktet til kursen på  

 dette tidspunkt eller til en gennemsnitskurs.
C Ltd. er fortsat et udenlandsk  

 selskab i juridisk (selskabsretlig) henseende.
Det findes derfor mest  

 korrekt, at der henses til de regler, som gælder for udenlandske  

 sambeskattede selskaber, der skal opgøre en indkomst efter danske  

 regler.
Et krav om, at der skal føres regnskab i danske kroner  

 på transaktionsdagen, kan særligt for udenlandske selskaber, der  

 er omfattet af selskabsskattelovens § 1, stk. 6, være særdeles  

 byrdefyldt, idet der reelt stilles krav om to sideløbende  

 regnskabsføringer, og det må derfor kræve udtrykkelig  

 lovhjemmel, hvilket ikke foreligger.
For så vidt det af pkt. 2.1.3. i cirkulære nr.  

 82 af 29. maj 1997 vedrørende retsvirkningerne af, at et udenlandsk  

 selskab er fuldt skattepligtig efter selskabsskattelovens § 1, stk. 6,  

 fremgår, at indkomstopgørelsen og skatteberegningen i et selskab  

 omfattet af selskabsskattelovens § 1, stk. 6, sker på samme måde,  

 som for andre fuldt skattepligtige selskaber, henviser cirkulæret ikke  

 til andre principper end, hvad der i denne relation gælder for  

 udenlandske sambeskattede selskaber, hvor der som nævnt ikke  

 gælder dette krav.
Der ses derfor ikke grundlag for at opstille dette  

 krav for udenlandske selskaber omfattet af selskabsskattelovens § 1, stk. 6.  

 Når det i øvrigt i samme pkt. i cirkulæret fremgår,  

 at indkomstopgørelsen og skatteberegningen for selskaber omfattet af  

 selskabsskattelovens § 1, stk. 6, fraviges, når dette fremgår af  

 en anden bestemmelse i skattelovgivningen, findes sambeskatningsvilkår  

 2.7. - som er fastsat af Ligningsrådet i henhold til  

 selskabsskattelovens § 31, stk. 1, sidste punktum - at være et eksempel  

 på, at det af en anden bestemmelse fremgår, at der gælder  

 særlige regler - nemlig for udenlandske selskaber omfattet af en  

 sambeskatning.
Dette må gælde, uanset om selskabet er  

 skattemæssigt hjemmehørende i Danmark.
Det er bemærket, at baggrunden for  

 indsættelsen af sambeskatningsvilkår 2.7. var, at man ikke  

 ønskede at pålægge virksomhederne den byrde at føre  

 to regnskaber, samt at et krav om, at regnskabet skulle føres i danske  

 kroner, ikke ville kunne efterleves i praksis.
Dette hensyn til skatteyderen  

 gør sig fuldt ud gældende for et udenlandsk indregistreret  

 selskab, som skattemæssigt er hjemmehørende i Danmark, da der  

 efter udenlandske regler ikke vil kunne bogføres eller aflægges  

 regnskab i danske kroner.
Der er henvist til fremlagt uddrag af Rapport om  

 Sambeskatning af selskaber fra den under Statsskattedirektoratets  

 kontaktgruppe nedsatte arbejdsgruppe fra september 1982.
 Til støtte for den subsidiære påstand  

 er det anført, at såfremt der skal omregnes til USD pr.  

 transaktionsdagen, udgør indkomsten -15.264.900 kr., jf. en af revisor  

 pr. 15. december 1999 udarbejdet endelig opgørelse over den  

 skattepligtige indkomst, som er fremlagt.
 Det er anført, at den foretagne forhøjelse  

 er baseret på en fremlagt opgørelse af 7. april 1997, der blev  

 udarbejdet af revisor alene til illustration af, at der ikke ville være  

 væsentlig forskel på indkomsten, uanset om den opgøres som  

 selvangivet af A Ltd. eller som krævet af skatteforvaltningen.  

 Forhøjelsen beror således ikke på en foretagen  

 opgørelse, hvor alle de enkelte transaktioner er omregnet på  

 transaktionsdagen.
 Det er endvidere bemærket, at det kan  

 tiltrædes, at den talmæssige opgørelse foretages af den  

 lokale skattemyndighed, idet det herved er forudsat, at den  

 beløbsmæssige opgørelse revurderes af den lokale  

 skattemyndighed, og at der ved eventuel uenighed om opgørelsen er  

 klageadgang til Landsskatteretten.
 Landsskatteretten udtaler:
 Retten finder, at det i overensstemmelse med den  

 påklagede indkomstansættelse må lægges til grund, at  

 opgørelsen af indkomsten for A Ltd. skal ske i danske kroner, herunder  

 at valutakursgevinster og -kurstab reguleres ud fra danske kroner,  

 således at den principale påstand ikke kan tiltrædes.
Det bemærkes, at det ved indkomstansættelsen  

 for skatteåret 1996/97 er lagt til grund, at  A Ltd. er fuldt  

 skattepligtig her til landet, jf. selskabsskattelovens § 1, stk. 6  

 (dagældende stk. 7), hvilket der ikke er rejst indvendinger imod.  

 Selskabet skal derfor anses for et indenlandsk selskab, og selskabets  

 indkomstopgørelse og skatteberegning skal ske på præcis  

 samme måde, som for andre selskaber omfattet af selskabsskattelovens §  

 1, stk. 1, nr. 2-6, hvilket gælder i forhold til den øvrige  

 skattelovgivning, medmindre andet fremgår af den pågældende  

 bestemmelse.
Der henvises til cirkulære nr. 82 af 29. maj 1997, pkt.  

 2.1.3 (tidligere cirkulære nr. 312 af 17. maj 1995, pkt. 2.1.3.).
 Det af Ligningsrådet i henhold til  

 selskabsskattelovens § 31 fastsatte sambeskatningsvilkår 2.7. - for  

 skatteåret 1996/97 i TS cirkulære 1996-14 af 28. juni 1996 - som  

 sammenholdt med bl.a. cirkulærets vilkår 2.6. alene kan anses at  

 omfatte datterselskaber, der er hjemmehørende i udlandet, anses  

 herefter ikke for anvendeligt i relation til A Ltd. som anses for  

 hjemmehørende her i landet, jf. selskabsskattelovens § 1, stk. 6  

 (dagældende stk. 7).
 For så vidt der subsidiært vedrørende  

 den beløbsmæssige opgørelse er nedlagt påstand om,  

 at indkomsten ansættes til -15.264.900 kr., jf. en af revisor pr. 15.  

 december 1999 udarbejdet endelig opgørelse over den skattepligtige  

 indkomst, finder retten, at den talmæssige opgørelse skal  

 foretages af den kommunale skattemyndighed.
