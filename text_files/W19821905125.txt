Ikke grundlag for at se bort fra overskridelse af ankefristen i en  

 ulykkesforsikringssag, hvor sikringsstyrelsen havde henført en knæskade under  

 ulykkesforsikringsloven.
Arbejdsgiverens klage over anerkendelsen af  

 tilfældet fremkom, efter at sikringsstyrelsen havde truffet afgørelse om  

 invaliditetserstatning REDEGØRELSE FOR SAGEN:
 En knæskade, som en svejser angav opstået i februar 1976 i forbindelse med  

 udførelse af svejsearbejde på et skibsværft, blev anmeldt til  

 sikringsstyrelsen som arbejdsskade i slutningen af januar 1979. Den 20. maj  

 1980 traf sikringsstyrelsen afgørelse om, at der kunne ses bort fra den efter  

 ulykkesforsikringslovens § 46 gældende anmeldelsesfrist på 1 år og tilfældet  

 blev herefter henført under den af skibsværftet tegnede ulykkesforsikring.  

 Denne afgørelse blev ikke af nogen af sagens parter påanket indenfor den i  

 lovens § 10 fastsatte frist på 4 uger.
 AFGØRELSEN, DER KLAGES OVER:
 I februar 1981 traf sikringsstyrelsen afgørelse om, at skadelidte i  

 anledning af den anmeldte lidelse var berettiget til erstatning efter  

 ulykkesforsikringsloven beregnet efter en invaliditetsgrad på 10%.
 KLAGEN TIL ANKESTYRELSEN:
Sagen blev den 2. marts 1981 anket af arbejdsgiveren, der anførte, at  

 skadelidte ikke på værftet havde været udsat for nogen arbejdsulykke eller  

 skadelig påvirkning, som berettigede sikringsstyrelsens afgørelse.  

 Arbejdsgiveren henviste herved til en udtalelse fra værftets bedriftslæge,  

 som i forbindelse med anmeldelsen havde oplyst, at skadelidte den 17. februar  

 1976 var undersøgt for en skade af venstre knæ. Dengang angaves skaden  

 opstået i tilslutning til fritidsgymnastik.
Arbejdsgiveren har i april 1982  

 fastholdt sin anke på den nævnte baggrund.
 LOVGRUNDLAG OG ANKESTYRELSENS OVERVEJELSER:
 Efter ulykkesforsikringslovens § 10, stk. 2, skal klager til ankestyrelsen  

 indgives inden 4 uger efter, at klageren har fået meddelse om afgørelsen.  

 Ifølge § 10, stk. 3, kan ankestyrelsen se bort fra overskridelse af  

 klagefristen, når der er særlig grund hertil (* 1).
 Der fandtes ikke grundlag for ved sagens behandling at bortse fra  

 overskridelsen af ankefristen, forsåvidt angik sikringsstyrelsens afgørelse  

 af 20 maj 1980, og tage stilling til arbejdsgiverens indsigelse i klagen den  

 2. marts 1981 imod anerkendelsen af den anmeldte knæskade.
 ANKESTYRELSENS AFGØRELSE:
Med grundlag i den skete anerkendelse tiltrådte ankestyrelsen, at  

 tilfældet havde medført en invaliditet på 10% (* 1) Tilsvarende regler er fastsat i arbejdsskadeforsikringslovens § 54.
