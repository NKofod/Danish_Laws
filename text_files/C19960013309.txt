 1. I cirkulære nr. 97 af 26. juni 1995 om beskatning af goodwill  

 m.v. affattes afsnit 3.5. således:
» 3.5. Interesseforbundne parter Efter ligningslovens § 16 F, stk. 4, nedsættes erhververens  

 afskrivningsgrundlag til et beløb svarende til overdragerens skattepligtige  

 fortjeneste, når der er tale om overdragelse mellem interesseforbundne parter  

 af formuegoder omfattet af ligningslovens § 16 E, stk. 1, nr. 1-3, (goodwill,  

 tidsbegrænsede rettigheder m.v. samt retten ifølge udbytte-, forpagtnings-  

 eller lejekontrakt).
 Formålet med bestemmelsen er at hindre, at der via overdragelse af  

 goodwill m.v. kan opnås skattemæssige fordele på grund af det forhold, at  

 erhververen som udgangspunkt kan afskrive på den fulde anskaffelsessum,  

 medens overdrageren alene beskattes af en opnået fortjeneste.
 Bestemmelsen omfatter overdragelser mellem en person og et selskab m.v.  

 som nævnt i selskabsskattelovens §§ 1 og 2 eller fondsbeskatningslovens § 1  

 eller mellem sådanne selskaber indbyrdes, forudsat at den ene af parterne i  

 overdragelsen på grund af aktiebesiddelse, vedtægtsbestemmelse, aftale eller  

 fælles ledelse har bestemmende indflydelse på den anden parts handlemåde.  

 Overdragelser mellem personer er således ikke omfattet af bestemmelsen.
 Kategorien af selskaber m.v., der er omfattet af bestemmelsen, er fastlagt  

 ved en henvisning til selskabsskattelovens §§ 1 og 2 samt  

 fondsbeskatningslovens § 1. Selskabstyper m.v., der er omfattet af  

 bestemmelsen, er eksempelvis aktie- og anpartsselskaber og erhvervsdrivende  

 fonde.
 Begrebet bestemmende indflydelse i ligningslovens § 16 F, stk 4, er for så  

 vidt angår aktiebesiddelse afgrænset snævrere end hovedaktionærbegrebet i  

 personskattelovens § 19 a, stk. 2-4, hvor også aktiekapital og stemmeværdi  

 tilhørende ægtefælle, forældre, bedsteforældre, børn og børnebørn m.v. har  

 betydning.
Bestemmende indflydelse ved aktiebesiddelse vil foreligge, hvor den ene  

 part direkte eller indirekte ejer mere end 50 pct. af aktiekapitalen eller  

 råder over mere end 50 pct. af stemmeværdien hos den anden part.
Ved  

 indirekte ejerskab forstås ejerskab via andre selskaber m.v., hvori den  

 pågældende part ejer mere end 50 pct. af aktiekapitalen.
Overdragelser mellem moder- og datterselskaber, hvor moderselskabet ejer  

 mere end 50 pct. af aktiekapitalen i datterselskabet, vil eksempelvis være  

 omfattet af bestemmelsen.
Endvidere vil overdragelser mellem søsterselskaber  

 kunne være omfattet.
Foreligger der eksempelvis en situation, hvor selskab A  

 råder over 51 pct. af stemmerne i henholdsvis selskab B og C  

 (søsterselskaber), vil en overdragelse fra selskab B til selskab C være  

 omfattet af bestemmelsen, idet selskab B på grund af fælles ledelse (selskab  

 A) må anses for at have bestemmende indflydelse på selskab C's handlemåde.
Bestemmende indflydelse vil imidlertid også foreligge ved overdragelse  

 mellem selskaber m.v., hvor aktionærkredsen i hvert af selskaberne samlet  

 opfylder kravet om bestemmende indflydelse i begge selskaber - direkte eller  

 indirekte - samt ved overdragelse mellem en gruppe af personer og et selskab  

 m.v., hvor der er et sammenfald mellem aktionærer og personer fra gruppen,  

 der opfylder kravet om bestemmende indflydelse.
F.eks. vil et salg mellem to  

 selskaber - selskab A med 8 aktionærer og selskab B med 3 aktionærer, hvor  

 alle aktionærer har lige rettigheder, og hvor aktionær C og D tilsammen ejer  

 mere end 50 pct. af aktiekapitalen i såvel selskab A som selskab B - være  

 omfattet af bestemmelsen.
På tilsvarende måde vil et salg fra et  

 interessentskab til et selskab eller omvendt være omfattet, såfremt den samme  

 kreds af personer i forhold til såvel interessentskabet som selskabet  

 besidder mere end 50 pct. i ejerandel/kapitalandel, er indehavere af mere end  

 50 pct. af stemmerne o.s.v.
Dette vil f.eks. være tilfældet, hvis tre  

 interessenter i et interessentskab, hvor hver har en ejerandel på 1/3,  

 overdrager virksomheden til et aktieselskab, hvor to af interessenterne  

 tilsammen ejer mere end 50 pct. af aktierne og/eller råder over mere end 50  

 pct. af stemmerne.« 2. Punkt 1, der er udtryk for en praksisændring, træder i kraft  

 den 30. august 1996 og har virkning for formuegoder omfattet af  

 ligningslovens § 16 E, stk. 1, nr. 1-3, der overdrages fra og med dette  

 tidspunkt.
