Vilkår for tilbagebetaling  SU-lån  udsættelse  forlængelse af tilbagebetalingsperioden Udbetaling Danmark fastsætter i henhold til reglerne tilbagebetalingsperioden for SU-lån på grundlag af gældens størrelse.
Udbetaling Danmark har efter reglerne mulighed for at give lempelser i vilkårene for tilbagebetaling af SU-lån eller for at give udsættelse med tilbagebetaling.
Udbetaling Danmark kan også efter ansøgning forlænge den fastsatte tilbagebetalingsperiode.
Forlængelse af tilbagebetalingsperioden betyder som udgangspunkt, at de månedlige afdrag bliver mindre, da der er en længere periode at fordele afdragene på.
Det kan også betyde, at det bliver muligt at nedsætte afdragene i en periode, uden at afdragene  efterfølgende bliver væsentligt forhøjede.
Klager havde anmodet om udsættelse med betaling af SU-lån.
Klager havde oplyst, at hun ikke kunne afdrage på lånet, og at hun håbede på en aftale om et fortsat lavt månedligt afdrag.
 Ankenævnet fandt, at klagers henvendelse også skulle betragtes som en anmodning om forlængelse af tilbagebetalingsperioden.
Udbetaling Danmark havde alene taget stilling til, om der kunne gives lempelser i vilkårene for tilbagebetaling i form af udsættelse.
Udbetaling Danmark havde givet afslag på udsættelse, da dette ville betyde, at den månedlige ydelse efter en periode med udsættelse ville overstige 3.000 kr. pr. måned i den resterende del af tilbagebetalingsperioden.
 Ankenævnet hjemviste derfor sagen til Udbetaling Danmark til en vurdering af, om der var særlige grunde, der talte for forlængelse af tilbagebetalingsperioden.
Reglerne Love og bekendtgørelser Bekendtgørelse om statens uddannelsesstøtte, bekendtgørelse nr. 1515 af 13. december 2017.
  § 62, stk. 3, om at Udbetaling Danmark fastsætter tilbagebetalingsperioden på grundlag af gældens størrelse.
  § 62, stk. 4, om at Udbetaling Danmark efter ansøgning fra låntager kan forlænge den fastsatte tilbagebetalingsperiode, når særlige grunde taler herfor.
  § 63, stk. 1, om at Udbetaling Danmark kan give lempelser i vilkårene for tilbagebetaling eller give udsættelse med tilbagebetaling, hvis låntager ikke kan overholde tilbagebetalingsordningen, men i øvrigt kan afvikle lånet inden for den fastsatte afviklingsperiode.
 Sagsfremstilling:
 Klager, som tidligere havde fået udsættelse med tilbagebetaling af SU-lån, anmodede om yderligere udsættelse.
 Udbetaling Danmark gav afslag på yderligere udsættelse med den begrundelse, at yderligere udsættelse ville betyde, at den månedlige ydelse ville overstige 3.000 kr. pr. måned i resten af den fastsatte tilbagebetalingsperiode.
 Ankenævnet fandt, at Udbetaling Danmark ikke kunne begrunde afslag på yderligere udsættelse med, at ydelserne efterfølgende ville blive for høje i den resterende del af tilbagebetalingsperioden, når Udbetaling Danmark ikke havde taget stilling til, om der var særlige grunde, der talte for forlængelse af tilbagebetalingsperioden.
 Afgørelse:
 Ankenævnet for Statens Uddannelsesstøtteordninger hjemviste sagen til Udbetaling Danmark med henblik på en stillingtagen til, om der var grundlag for forlængelse af tilbagebetalingsperioden.
Begrundelse for afgørelsen Vi vurderer, at Udbetaling Danmark skal træffe ny afgørelse og i den forbindelse tage stilling til, hvorvidt der foreligger særlige grunde, der taler for en forlængelse af den fastsatte tilbagebetalingsperiode.
 Dette skyldes blandt andet, at vi vurderer, at din henvendelse af 27. november 2017 bør betragtes som en anmodning om forlængelse af tilbagebetalingsperioden.
 Vi lægger vægt på, at du i din henvendelse oplyser, at du ikke kan afdrage på dit studielån, og at du håber på en aftale om fortsat lavt månedligt afdrag.
 Vi lægger også vægt på, at Udbetaling Danmark i sin afgørelse og genvurdering alene træffer afgørelse om, at der ikke kan gives lempelser i vilkår for tilbagebetalingen i form af udsættelse, da dette vil betyde, at den månedlige ydelse efter en periode med nedsættelse vil overstige 3.000 kr. pr. måned/6000 kr. hver anden måned.
Udbetaling Danmark har således umiddelbart alene foretaget en vurdering af, hvorvidt der er grundlag for at bevilge nedsættelse af den månedlige ydelse i en vis periode mellem afgørelsestidspunktet og udgangen af 2024, hvor lånet ifølge lånebetingelserne skal være færdigafviklet.
Udbetaling Danmark har derimod ikke foretaget en vurdering af, hvorvidt der er grundlag for at forlænge den fastsatte tilbagebetalingsperiode.
 Vi henviser til, at Udbetaling Danmark efter reglerne kan give lempelser i vilkårene for tilbagebetaling eller udsættelse med tilbagebetaling.
 Det er i den forbindelse en betingelse, at låntager ikke kan overholde den aktuelt fastsatte tilbagebetalingsordning, men i øvrigt kan afvikle lånet inden for den fastsatte afviklingsperiode.
Vi henviser videre til, at Udbetaling Danmark efter reglerne også har mulighed for efter ansøgning at forlænge en fastsat tilbagebetalingsperiode.
Det er i denne forbindelse en betingelse, at der foreligger særlige grunde, som taler herfor.
