Nr LSF 234 Forslag til Lov om ændring af lov om radio- og fjernsynsvirksomhed (Vilkår  

 for fællesantenneanlæg m.v.) Fremsat af forskningsministeren (Frank Jensen) den 20. april 1995 Vedtaget ved tredjebehandling den 31. maj 1995 Lov nr. 377 af 14/06/1995 § 1 I lov om radio- og fjernsynsvirksomhed, jf. lovbekendtgørelse nr. 578 af  

 24. juni 1994, foretages følgende ændringer:
 1. § 5 affattes således:
» § 5. Forskningsministeren fastsætter forskrifter om  

 fællesantenneanlæg og om anvendelse af det offentlige telenet til  

 programforsyning.
I forskrifterne kan der fastsættes bestemmelser om følgende  

 forhold:
 1) Tilladelse til oprettelse, udbygning, indretning og benyttelse af  

 fællesantenneanlæg.
 2) Brugerindflydelse på programsammensætningen i fællesantenneanlæg.
 3) At fællesantenneanlæg kun under særlige lokale forhold kan overskride  

 en kommunes grænse.
 4) Fremføring af lokale programmer efter § 3, stk. 3. I tilfælde, hvor  

 lokale geografiske forhold tilsiger dette, kan kravet om kommunernes  

 beliggenhed i forhold til tilladelsens område fraviges.
 5) Teknisk udførelse og godkendelse af fællesantenneanlæg, herunder  

 typegodkendelse eller typeregistrering af det anvendte materiel.
6) Gebyrer til dækning af de udgifter, som er forbundet med  

 administrationen af § 5, herunder de i medfør heraf fastsatte  

 bestemmelser.« 2. Efter § 5 indsættes:
» § 5 a.
Forskningsministeren fastsætter forskrifter om adgang  

 til anvendelse af dekodere i fællesantenneanlæg, der omsætter krypterede  

 signaler til tv-signaler, der umiddelbart kan gengives af tv-apparater.
I  

 forskrifterne kan der fastsættes regler om følgende forhold:
 1) Programudbyderes adgang til at benytte et fælles dekodersystem, som  

 anvendes i fællesantenneanlægget.
 2) Programudbyderes adgang til at anvende egen dekoder.
 3) Programudbyderes adgang til at afregne direkte med brugerne.
4) Gebyrer til dækning af de udgifter, som er forbundet med  

 administrationen af § 5 a, herunder de i medfør heraf fastsatte  

 bestemmelser.« 3. § 6 ophæves.
§ 2 Stk. 1. Loven træder i kraft den 1. juli 1995.
 Stk. 2. Samtidig bortfalder bekendtgørelse nr. 230 af 25. marts  

 1994 om hybridnettet m.v.
Oprindeligt fremsat forslag § 1 I lov om radio- og fjernsynsvirksomhed, jf. lovbekendtgørelse nr. 578 af  

 24. juni 1994, foretages følgende ændringer:
 1. § 5 affattes således:
» § 5. Forskningsministeren fastsætter forskrifter om  

 fællesantenneanlæg og om anvendelse af det offentlige telenet til  

 programforsyning.
I forskrifterne kan der fastsættes bestemmelser om følgende  

 forhold:
 1) Tilladelse til oprettelse, udbygning, indretning og benyttelse af  

 fællesantenneanlæg.
 2) Brugerindflydelse på programsammensætningen i fællesantenneanlæg.
 3) At fællesantenneanlæg kun under særlige lokale forhold kan overskride  

 en kommunes grænse.
 4) Fremføring af lokale programmer efter § 3, stk. 3. I tilfælde, hvor  

 lokale geografiske forhold tilsiger dette, kan kravet om kommunernes  

 beliggenhed i forhold til tilladelsens område fraviges.
 5) Teknisk udførelse og godkendelse af fællesantenneanlæg, herunder  

 typegodkendelse eller typeregistrering af det anvendte materiel.
 6) Gebyrer til dækning af de udgifter, som er forbundet med  

 administrationen af § 5, herunder de i medfør heraf fastsatte  

 bestemmelser.«.
 2. Efter § 5 indsættes:
» § 5 a.
Forskningsministeren fastsætter forskrifter om adgang  

 til anvendelse af dekodere i fællesantenneanlæg, der omsætter krypterede  

 signaler til tv-signaler, der umiddelbart kan gengives af tv-apparater.
I  

 forskrifterne kan der fastsættes regler om følgende forhold:
 1) Programudbyderes adgang til at benytte et fælles dekodersystem, som  

 anvendes i fællesantenneanlægget.
 2) Programudbyderes adgang til at anvende egen dekoder.
 3) Programudbyderes adgang til at afregne direkte med brugerne.
 4) Gebyrer til dækning af de udgifter, som er forbundet med  

 administrationen af § 5 a, herunder de i medfør heraf fastsatte  

 bestemmelser.«.
 3. § 6 ophæves.
§ 2 Loven træder i kraft den 1. juli 1995.
 Stk. 2. Samtidig bortfalder bekendtgørelse nr. 230 af 25. marts  

 1994 om hybridnettet m.v.
Bemærkninger til lovforslaget Almindelige bemærkninger Den 6. april 1995 indgik Regeringen (Socialdemokratiet, Det Radikale  

 Venstre og Centrumdemokraterne), Venstre, Det Konservative Folkeparti og  

 Socialistisk Folkeparti tillægsaftale nr. 3 til den politiske aftale  

 vedrørende telestrukturen af 22. juni 1990. Tillægsaftalen vedrører bl.a.  

 yderligere liberalisering efter 1. juli 1995.
 Dette lovforslag skal ses som en del af udmøntningen af tillægsaftalen af  

 6. april 1995.
A.
De gældende regler Den nugældende lov om radio- og fjernsynsvirksomhed er bekendtgjort ved  

 lovbekendtgørelse nr. 578 af 24. juni 1994. Loven blev i 1985 ændret ved lov  

 nr. 276 af 6. juni 1985 (Fordeling af radio- og fjernsynsprogrammer ved hjælp  

 af fællesantenneanlæg), jf.
Folketingstidende 1984-85, sp. 6457, 7019, 11006,  

 11268; tillæg A 3661; tillæg B 1717; tillæg C 669. Med ændringsloven blev der  

 skabt hjemmel til en udvidet adgang til fordeling af udenlandske radio- og  

 fjernsynsprogrammer over danske kabelanlæg, samt til etablering af et  

 hybridnet.
Ændringsloven byggede på en politisk aftale af 18. december 1984 mellem  

 den daværende regering og Socialdemokratiet.
Forud for lovforslaget var det i  

 mediekommissionens betænkning om kabelproblematikken og fremførelse af  

 udenlandsk fjernsyn (bet. nr. 974/1983) anbefalet, at der gennem etablering  

 af en udvidet tv-programforsyningsmulighed skulle gives befolkningen mulighed  

 for at modtage danske og udenlandske lyd- og billedprogrammer, og at der  

 styret af efterspørgslen skulle etableres et landsdækkende lysledernet.
Ved lov nr. 272 af 10. juni 1987 om ændring af lov om radio- og  

 fjernsynsvirksomhed blev nedtagningen af programmer fra  

 kommunikationssatellitter liberaliseret samtidig med, at grundlaget for  

 hybridnettet blev justeret, jf.
Folketingstidende 1986-87, sp. 10975, 11435,  

 12637, 13268; tillæg B 2405; tillæg C 921. Lovændringen byggede på en  

 politisk aftale af 27. marts 1987 mellem den daværende regering og  

 Socialdemokratiet.
Den overordende politiske målsætning om, at hybridnettet  

 på længere sigt skulle skabe mulighed for udvikling og etablering af et  

 landsdækkende bredbåndsnet, blev opretholdt.
Ved lov nr. 311 af 16. maj 1990 om ændring af radio- og  

 fjernsynsvirksomhed blev reglerne om hybridnettet justeret, således at nettet  

 ville kunne anvendes til fremføring og fordeling af programmer fra lokale  

 radio- og tv-stationer til områder, der ligger i nærheden af deres egne  

 lokalområder, jf.
Folketingstidende 1989-90, sp. 4607, 5432, 9148, 9282;  

 tillæg A 3207; tillæg B 1041; tillæg C 543.
Lov om radio- og fjernsynsvirksomhed giver forskningsministeren hjemmel  

 til at fastsætte forskrifter om fællesantenneanlæg og om anvendelsen af det  

 offentlige telenet i programforsyningen.
Bemyndigelsen er udmøntet med  

 bekendtgørelse nr. 230 af 25. marts 1994 om hybridnettet og ved cirkulære af  

 23. oktober 1987 om hybridnettet, samt bekendtgørelse nr. 72 af 27. januar  

 1994 om fællesantenneanlæg.
B.
Baggrunden for lovforslaget Med dette lovforslag foreslås en ophævelse af de hidtidige begrænsninger i  

 adgangen til at eje fællesantenneanlæg, således at alle, herunder  

 virksomheder, fremover får mulighed for at eje fællesantenneanlæg.
 Det er endvidere hensigten med lovforslaget at styrke brugerindflydelsen  

 på programsammensætningen i fællesantenneanlæg bl.a. ved at sikre  

 programudbyderne en lige adgang til fremføring af programmer i sådanne anlæg.
Lovforslaget skal ses i sammenhæng med et samtidigt fremsat lovforslag om  

 ændring af lov om visse forhold på telekommunikationsområdet, hvori der  

 fremsættes forslag om ophævelse af Tele Danmark A/S' koncessionerede eneret  

 til fremføring af radio- og tv-programmer via det offentlige telenet.
I dette  

 lovforslag foreslås endvidere, at Tele Danmark A/S' eneret til at anlægge  

 bredbåndsnet i lokalområder ophæves.
Ved en ophævelse af Tele Danmark A/S'  

 koncessionerede eneret vil der blive fri adgang for alle til at fremføre  

 radio- og fjernsynsprogrammer i det offentlige telenet, og der vil samtidigt  

 blive gennemført en normalisering af hybridnettet, jf. nedenfor.
 Med en liberalisering af bredbåndsnet i lokalområder vil der fremover  

 blive mulighed for, at fællesantenneanlæg kan anvendes til fremføring af  

 teletjenester, herunder telefoni.
Normaliseringen af hybridnettet Baggrunden for etableringen af hybridnettet var dels at give adgang til  

 husstandene til at modtage et udvidet radio- og tv-programudbud og dels at  

 opbygge et landsdækkende bredbåndsnet baseret på lyslederkabler.
Hybridnettet har været årsag til en fremrykning af investeringer i  

 lyslederbaseret transmission i det almindelige telenet.
Det danske telenet  

 har derfor i dag en betydelig transmissionskapacitet, der kan anvendes til  

 bredbåndsformål.
Med den foreslåede ophævelse af Tele Danmark A/S' eneret til fremføring af  

 radio- og fjernsynsprogrammer i det offentlige telenet vil andre end Tele  

 Danmark A/S kunne udnytte telenettet, herunder lejede faste kredsløb, til  

 transmission af radio- og tv-programmer til bl.a. fællesantenneanlæg.
Herved  

 vil også fremføring af programmer via den monopole del af hybridnettet  

 fremover blive en liberaliseret tjeneste.
Fremføring af programmer i den  

 hidtidige monopole del af hybridnettet bliver herved på flere måder udsat for  

 konkurrence.
 Da der hermed ikke længere vil kunne opretholdes en forudsætning om, at  

 bestemte dele af infrastrukturen benyttes til transmission af radio- og  

 tv-programmer, bortfalder samtidig grundlaget for at opretholde en adkillelse  

 mellem de anlægsdele, der hidtil er udnyttet af hybridnettets monopoldel, og  

 den almindelige generelt anvendelige teleinfrastruktur.
 Der vil derfor samtidigt med liberaliseringen blive gennemført en  

 normalisering af hybridnettet, som indebærer, at infrastrukturen til  

 hybridnettets monopoldel og den øvrige teleinfrastruktur sammenlægges, og at  

 kapacitet i denne samlede infrastruktur udbydes på vilkår, som er uafhængige  

 af den tjenestemæssige udnyttelse.
Udviklingen i øvrigt på informationsteknologiområdet peger i retning af,  

 at der i de kommende år vil blive udviklet en række interaktive tjenester på  

 multimedieområdet.
På denne baggrund er der en generel forventing om, at der  

 vil opstå en kraftig stigning i behovet for tovejs bredbåndstjenester i  

 telenettet.
 Hybridnettets hidtidige monopoldel videreføres som en transporttjeneste,  

 der på ensartede vilkår kan udnyttes af alle, som ønsker radio- eller  

 tv-programmer eller anden information overført via det offentlige telenet.
På længere sigt - og i takt med udviklingen i efterspørgslen - påregnes  

 det, at den i dag udnyttede bærertjeneste i hybridnettet vil blive erstattet  

 af nye bredbåndstjenester som det foretrukne middel til overførsel af radio-  

 og tv-programmer via det offentlige telenet.
De lyslederforbindelser, der er  

 etableret i hybridnettet, vil herved kunne udnyttes til nye og mere generelt  

 anvendelige bredbåndstjenester.
Med de ændringer, der søges gennemført ved den foreslåede ændring af lov  

 om visse forhold på telekommunikationsområdet, vil den kapacitet, som for  

 øjeblikket er reserveret til hybridnettet bedre kunne udnyttes til sådanne  

 tjenester.
Samtidig vil integrationen af den monopole infrastruktur fra  

 hybridnettet og den generelle teleinfrastruktur, give mulighed for en mere  

 sammenhængende og tidssvarende planlægning af telenettets udbygning, såvel  

 teknologisk, kapacitetsmæssigt og geografisk.
Tele Danmark A/S har i et oplæg  

 til Forskningsministeriet af 18. november 1994 givet en beskrivelse af de nye  

 tjenester m.v. i forbindelse med normaliseringen.
 Samtidig med sammenlægningen af hybridnettets monopole infrastruktur med  

 den generelle teleinfrastruktur vil de to særskilte entydige  

 forretningsområder med eget internt regnskab, som Tele Danmark A/S har  

 etableret i overensstemmelse med regnskabsreglementet herom, blive  

 sammenlagt.
 I det tidligere nævnte lovforslag om ændring af lovgivningen på  

 teleområdet foreslås også en liberalisering af bredbåndsnet i lokalområder.  

 Dette indebærer bl.a., at fællesantenneanlæg fremover også kan benyttes til  

 fremføring af teletjenester, herunder telefoni.
Sådanne nye teletjenester vil bl.a. kunne omfatte tjenester, der i flere  

 henseender svarer til radio- og tv-programmer.
Det foreslås derfor i  

 telelovgivningen, at forskningsministeren får hjemmel til en indholdsmæssig  

 regulering af sådanne ydelser på linie med radio-tv-lovgivningens regulering  

 af reklamer m.v.
Herved vil f.eks. hensynet til beskyttelsen af forbrugerne mod bl.a.  

 pornografi eller umotiveret vold, som kan være til alvorlig skade for  

 mindreårige, kunne tilgodeses.
Reglerne vil blive udarbejdet i samarbejde med  

 Kulturministeriet.
Liberaliseringen af bredbåndsnet i lokalområder og normaliseringen af  

 hybridnettet kan medføre ændrede forhold for de lokale radio- og  

 tv-stationer.
Sådanne eventuelle ændrede forhold vil kunne indgå i de  

 kommende overvejelser af behovet for ændringer af lovgrundlaget på  

 lokalradio- og lokal-tv-området.
 Der henvises i øvrigt til bemærkningerne til lovforslag om ændring af lov  

 om visse forhold på telekommunikationsområdet der er fremsat samtidig med  

 dette lovforslag.
Brugerindflydelse Med den foreslåede ophævelse af begrænsningerne vedrørende ejerskab og med  

 den forventede tjenesteudvikling, er der behov for en styrkelse af  

 brugerindflydelsen.
Der vil endvidere være behov for en sikring af et frit  

 forbrugervalg i tilknytning til fællesantenneanlægs drift og leveringen af  

 programmer til anlæggene.
Som et led heri foreslås brugerindflydelsen i fællesantenneanlæg udvidet  

 og styrket.
For det første foreslås reglerne om brugerindflydelse udstrakt  

 til alle fællesantenneanlæg, uanset disse anlægs ejerforhold.
Herved vil også  

 brugerejede anlæg blive omfattet.
For det andet vil reglerne blive ændret med  

 henblik på en sikring af mindretalsindflydelsen og den enkelte brugers  

 valgmuligheder.
 De nærmere regler om brugerindflydelse m.v. på programsammensætningen vil  

 blive udarbejdet i samarbejde med Kulturministeriet og ved inddragelse af  

 berørte parter.
 Der henvises i øvrigt til de specielle bemærkninger til lovforslaget.
Ophævelse af ejerskabsreglerne til fællesantenneanlæg Det fremgår af den gældende lov, at ministeren kan fastsætte regler om  

 ejerforhold til fællesantenneanlæg.
Bestemmelsen er udmøntet ved at  

 fællesantenneanlæg kun kan ejes af ejeren af eller lejerne i ejendomme, der  

 omfattes af anlægget, samt af kommunale myndigheder og de regionale  

 televirksomheder.
 Med lovforslagets gennemførelse vil der ske en ophævelse af disse  

 begrænsninger i adgangen til at eje fællesantenneanlæg, således at alle,  

 herunder virksomheder, i fremtiden kan eje fællesantenneanlæg.
 Der henvises i øvrigt til de specielle bemærkninger til lovforslaget.
Kommunegrænsereglen Ved beslutningen om etableringen af hybridnettet blev det fastholdt, at  

 fællesantenneanlæg ikke måtte overskride kommunegrænser.
Med lovforslaget om  

 udbygningen af hybridnettet fik ministeren bemyndigelse til at fastsætte  

 bestemmelser om, at et fællesantenneanlæg kun kan overskride en kommunes  

 grænser, hvis særlige lokale forhold begrunder dette.
 Bestemmelsen er i praksis udmøntet således, at der kun gives  

 oprettelsestilladelse til fællesantenneanlæg, der overskrider en  

 kommunegrænse, f.eks. hvis den samlede bebyggelse, som fællesantenneanlægget  

 skal betjene, gennemskæres af en kommunegrænse.
Lige adgang for programudbydere til fællesantenneanlæg For at give alle programudbydere lige konkurrencevilkår og for at styrke  

 brugerindflydelsen, må programudbydere sikres lige adgang af  

 fællesantenneanlæggene.
Endvidere må det sikres, at dekodere, der stilles til  

 rådighed af ejeren af et fællesantenneanlæg eller den der driver anlægget,  

 ikke er forbeholdt bestemte programudbydere.
Som tidligere nævnt sikres det fri forbrugsvalg ved, at reglerne om  

 brugerindflydelse udvides til at omfatte alle fællesantenneanlæg.
Det vil  

 medføre, at det er brugerne, der bestemmer hvilke programudbydere, der skal  

 have adgang til anlægget uanset ejerskabsform.
Lige adgang til dekodere indebærer, at programudbyderen skal have adgang  

 til på rimelige og lige betingelser at benytte et fælles dekodersystem, som  

 stilles til rådighed i fællesantenneanlægget.
Endvidere skal programudbyderen  

 have mulighed for at kunne anvende sin egen dekoder.
Endelig skal der sikres  

 programudbyderen mulighed for at kunne afregne direkte med brugerne.
 Der henvises i øvrigt til de specielle bemærkninger til lovforslaget.
C.
Lovens administrative og økonomiske konsekvenser Administrative konsekvenser Ophævelsen af lovens § 6 og dermed fjernelse af administrationen af  

 reglerne om signalfordelingsplaner vil medføre et mindre fald i  

 Telestyrelsens ressourceforbrug.
I en overgangsperiode vil en vedtagelse af forslaget muligvis udvirke et  

 behov for forøget ressourceanvendelse i Telestyrelsen, f.eks. til  

 sagsbehandling i forbindelse med klagesager vedrørende brugerindflydelse.
På  

 længere sigt forventes det dog, at de eventuelle øgede udgifter stort set vil  

 svare til det beløb, som Telestyrelsen hidtil har anvendt af ressourcer på  

 signalfordelingsområdet.
Forslaget vil således ikke medføre et behov for yderligere årsværker i  

 Telestyrelsen.
Udgifterne forbundet med et eventuelt øget ressourceforbrug  

 vil blive dækket af gebyrer fastsat i medfør af forslagets § 5, nr. 6 og § 5  

 a, nr. 4.
 Lovforslaget vil ikke indebære statsfinansielle konsekvenser.
Erhvervsøkonomiske konsekvenser En gennemførelse af lovforslaget vil skabe væsentligt bedre muligheder for  

 forretningsgrundlag for operatører, ejere af fællesantenneanlæg og  

 programudbydere.
Lovforslaget vil sammen med den liberalisering, der foreslås  

 på teleområdet, skabe gode muligheder for nye tiltag i erhvervslivet, idet  

 forslagene vil give mulighed for at kombinere forskellige teletjenester.
Miljømæssige konsekvenser Lovforslaget forventes ikke at få miljømæssige konsekvenser.
Forholdet til EU-retten Med lovforslaget om ændring af lov om visse forhold på  

 telekommunikationsområdet, der fremsættes samtidig med dette lovforslag,  

 gennemføres en yderligere liberalisering på telekommunikationsområdet, som er  

 mere vidtgående end det liberaliseringsomfang, som for nærværende er krævet i  

 henhold til gældende EU-ret.
 Samtidigt repræsenterer de foreslåede liberaliseringer en tilnærmelse til  

 det liberaliseringsomfang, som af Ministerrådet er besluttet gennemført i EU  

 med virkning fra 1. januar 1998.
D.
Høring Udkastet til dette lovforslag har været udsendt til høring hos de i  

 Telerådet repræsenterede organisationer m.fl. samt hos relevante ministerier,  

 Kommunernes Landsforening, Frederiksberg og Københavns kommuner.
Bemærkninger til lovforslagets enkelte bestemmelser Til § 1 Til nr. 1 Bestemmelserne er en videreførsel og på enkelte områder en udvidelse af de  

 gældende regler, der foreslås bibeholdt efter normaliseringen af  

 hybridnettets monopoldel.
Samtidig bevares ministerens adgang til at  

 fastsætte regler for fællesantenneanlægs indretning og brug.
Efter den nugældende regel i bekendtgørelse om fællesantenneanlæg m.v., §  

 11, stk. 1 kan programfordelingsanlæg kun ejes af ejeren af eller lejeren i  

 ejendomme, der omfattes af anlægget samt af kommunale myndigheder og de  

 regionale televirksomheder.
Oprettelsestilladelse til programfordelingsanlæg  

 kan i følge samme bekendtgørelses § 2, stk. 2 kun gives til ovennævnte  

 ejerkreds.
Den nugældende begrænsning i ejerkredsen udspringer bl.a. af  

 anbefalingerne i Mediekommissionens betænkning fra 1985.
Det følger af lovforslaget, at der fremover ikke skal være begrænsninger i  

 den kreds, til hvem der kan gives oprettelsestilladelse til etablering og  

 drift af fællesantenneanlæg.
Således kan også private selskaber nu eje  

 fællesantenneanlæg.
Fællesantenneanlæg vil også fremover have væsentlig betydning for de  

 tilbud, der gives befolkningen af kulturel, undervisnings- og servicemæssig  

 betydning.
Det er derfor væsentligt at sikre, at brugerne får størst mulig  

 indflydelse på programsammensætningen.
Når de bestående restriktioner i et liberaliseret marked fjernes, vil der  

 opstå risiko for misbrug af mediemæssig dominans.
Denne risiko modvirkes  

 bedst ved at gennemføre en effektiv sikring af brugerindflydelsen, samt ved  

 at sikre programudbydere lige adgang til fællesantenneanlæggene.
 Det er derfor hensigten, at Forskningsministeriet i samarbejde med  

 Kulturministeriet og ved inddragelse af de berørte parter gennemfører en  

 regelrevision, der styrker brugerindflydelsen, og sikrer brugerne en direkte  

 indflydelse på programsammensætningen.
Valg af programmer der fordeles i fællesantenneanlæg Krav om brugernes indflydelse på programsammensætningen i  

 fællesantenneanlæg omfatter i den nuværende lovgivning kun anlæg, der ikke  

 ejes af brugerne selv.
Med henblik på at opnå en mere ensartet regulering  

 skal brugerindflydelsen omfatte samtlige fællesantenneanlæg, således at  

 reguleringen også omfatter brugerejede anlæg.
 De anlæg som ejes af brugerne omfatter ca. halvdelen af samtlige  

 tilsluttede brugere i landets fællesantenneanlæg.
For at sikre brugere et frit forbrugsvalg skal alle brugere have  

 bestemmende indflydelse på, hvilke programmer der skal fordeles i det  

 pågældende fællesantenneanlæg.
Dette indebærer, at fællesantenneanlæggets  

 ejer uanset ejerskabsform skal inddrage samtlige brugere i programvalget.  

 Brugernes beslutninger om programsammensætningen skal imødekommes af ejeren i  

 det omfang det sikres, at de udgifter, der er forbundet hermed, dækkes.
Programpakker Såfremt programmerne i et anlæg fordeles i flere programpakker, skal  

 brugerne ligeledes have indflydelse på, hvilke programmer der skal placeres i  

 de enkelte pakker, herunder på størrelsen af pakkerne.
Herved opnås, at det  

 er brugernes ønsker, som er bestemmende for sammensætningen af programpakker.
 En opdeling i flere programpakker er dog ikke teknisk mulig i alle  

 eksisterende anlæg.
Mindretalsindflydelse Det er hensigten med lovforslaget, at styrke mindretalsindflydelsen i  

 forhold til de gældende bestemmelser, således at et flertal af brugerne ikke  

 fastlægger programsammensætningen for samtlige kanaler i  

 fællesantenneanlægget.
En mulighed for at styrke mindretalsindflydelsen er at  

 reservere et antal kanaler i fællesantenneanlæg med en vis kanalkapacitet til  

 opfyldelse af mindretalsønsker.
En anden mulighed er at stille krav om, at  

 der i forbindelse med brugernes programvalg anvendes valgprocedurer, der  

 tilgodeser mindretalsønsker.
 Den nærmere udformning af mindretalsindflydelsen vil blive drøftet med de  

 berørte parter.
Valgmulighed for den enkelte bruger Den enkelte bruger skal udover sin indflydelse på programsammensætningen i  

 fællesantenneanlægget også have mulighed for individuelt valg og fravalg af  

 programmer i anlægget.
Omfanget af de individuelle valgmuligheder for den  

 enkelte bruger afhænger dels af den tekniske opbygning af  

 fællesantenneanlægget, dels af de omkostninger, som er knyttet til etablering  

 af valgmulighederne.
 Som udgangspunkt skal den enkelte bruger have mulighed for dels at kunne  

 fravælge uønskede programpakker, hvis der fordeles flere pakker i anlægget,  

 dels at have mulighed for at kunne fravælge kodede højbetalingsprogrammer,  

 således at den pågældende bruger eksempelvis ikke tvinges til at betale for  

 en dyr filmkanal.
 I forbindelse med de drøftelser der skal føres med Kulturministeriet og de  

 berørte parter, skal spørgsmålet om yderligere valgmuligheder for den enkelte  

 bruger belyses.
Ved bestemmelsen § 5, nr. 3 bevares den nugældende § 5, stk. 1, nr.  

 6. Bestemmelsen gælder for alle, der ejer fællesantenneanlæg.
Det er  

 hensigten, at forskningsministeren i særlige tilfælde kan give tilladelse til  

 at forbinde fællesantenneanlæg over kommunegrænsen, f.eks. hvis 2 anlæg er  

 beliggende tæt på hinanden.
Det er derimod ikke hensigten med  

 dispensationsadgangen at give mulighed for at en række anlæg beliggende i  

 forskellige kommuner sammenbindes over kommunegrænser.
 I forbindelse med normaliseringen af hybridnettets monopoldel vil der  

 samtidig blive skabt åben adgang for alle til at fremføre radio- og  

 fjernsynsprogrammer over kommunegrænserne med henblik på fordeling i  

 fællesantenneanlæg, når en sådan fremføring sker ved hjælp af faste kredsløb  

 lejet hos Tele Danmark A/S.
 Reglen § 5, nr. 4 svarer til den nugældende § 5, stk. 1, nr. 4.
Ved forslagets § 5, nr. 5 er der ikke tilsigtet en ændring af  

 praksis, hvorefter materiel, der indgår i et fællesantenneanlæg, som  

 udgangspunkt skal være typegodkendt eller typeregistreret.
Der gives dog  

 mulighed for, i det omfang ny teknologi eller EU-regulering måtte fordre  

 dette, at Telestyrelsen kan fravige kravet for visse dele af det materiel,  

 der indgår i sådanne anlæg.
Telestyrelsen fører allerede i dag tilsyn med fællesantenneanlæg.
Det er  

 bl.a. formålet med tilsynet at sikre tilfredsstillende signalkvalitet hos den  

 enkelte bruger samt beskytte andre radiotjenester mod forstyrrelser.
Tilsynet  

 udøves i forbindelse med oprettelse af anlæggene, hvor dokumentation for  

 anlæggets tekniske forhold kontrolleres før der udstedes brugstilladelse.
I  

 forbindelse med liberalisering af bredbåndsnet i lokalområder kan der f.eks.  

 fastsættes regler om afsætning af kapacitet til henholdsvis radio- og  

 tv-programmer og andre tjenester.
 Bestemmelsen § 5, nr. 6 giver adgang til at der som hidtil kan  

 opkræves gebyrer til dækning af de udgifter, der er forbundet med  

 administrationen af § 5.
Udover de administrative opgaver, der er anført i § 5, nr. 2 og 5, vil  

 Telestyrelsen bl.a. skulle udarbejde bekendtgørelser, vejledninger m.v.,  

 ligesom Telestyrelsen må påregne besvarelse af forespørgsler vedrørende  

 fællesantenneområdet samt behandling af klagesager.
Administrationen af  

 bestemmelserne indebærer herudover deltagelse i relevant internationalt  

 arbejde, herunder standardiseringsarbejde og medvirken til regelfastsættelse  

 i EU-regi.
Gebyrer for Telestyrelsens sagsbehandling skal bæres af  

 fællesantenneanlæggene samt anlæggenes brugere.
Reglen svarer i øvrigt til  

 den nugældende praksis i henhold til § 5, stk. 1, nr. 8.
Til nr. 2 Kryptering af tv-signaler er betegnelsen for den kodningsproces, en  

 betalings-tv-operatør lader tv-signalet gennemgå inden det udsendes, så  

 signalet ikke uden anvendelse af dekoder kan gengives af et almindeligt  

 tv-apparat.
Dekoder er betegnelsen for det apparat, der omsætter det krypterede signal  

 til et tv-signal, der kan gengives af et almindeligt tv-apparat.
Dekoderen er  

 normalt anbragt hos den enkelte bruger, men kan i kabel-tv-anlæg eller  

 fællesantenneanlæg være anbragt centralt, hvis der er truffet aftale om  

 levering af programmet til alle husstande under det pågældende anlæg.
Når samme selskab fremover kan eje fællesantenneanlæg, transportere  

 programmer til anlæggene, eje krypteringssystemer og drive programvirksomhed,  

 opstår der risiko for faktiske monopoldannelser, der kunne få negative følger  

 i henseende til at sikre et tilstrækkeligt bredt og varieret udbud af  

 programmer.
Det er derfor hensigten dels at sikre brugerindflydelsen, jf.  

 bemærkningerne til § 5, nr. 2, dels at sikre adgangen til fællesantenneanlæg  

 på lige og rimelige vilkår for udbydere af programmer.
Ved et fælles dekodersystem forstås et system, hvor der i  

 fællesantenneanlæg anvendes samme dekoder i forbindelse med overførsel af et  

 antal krypterede programmer.
Lige adgang til dekodere indebærer, at  

 programudbyderen bl.a. skal have adgang til på rimelige og lige betingelser  

 at benytte et fælles dekodersystem, som anvendes i fællesantenneanlægget.
 Programudbydere skal endvidere have mulighed for at anvende egne dekodere.
Af konkurrencemæssige årsager er det samtidig vigtigt at sikre en  

 programudbyders ret til at afregne direkte med egne seere/lyttere.
Dette  

 medfører, at ejeren af anlægget eller en programtransportør ikke kan stille  

 krav om at forestå afregningen med brugerne.
 Formålet hermed er at beskytte programudbyderen mod eventuel misbrug af  

 kundeoplysninger.
Bestemmelsen § 5 a, nr. 4 giver adgang til, at der kan opkræves  

 gebyrer til dækning af de udgifter, der er forbundet med administrationen af  

 § 5 a, herunder til dækning af de udgifter, der er forbundet med udarbejdelse  

 af de administrative forskrifter, der måtte blive udstedt i medfør af denne  

 bestemmelse.
I gebyrerne indregnes endvidere udgifter, der er forbundet med  

 deltagelse i relevant internationalt arbejde, herunder medvirken til  

 regelfastsættelse i EU-regi.
Til nr. 3 Den nuældende § 6 vedrører kommunernes deltagelse i planlægningen af  

 fællesantenneanlæg og anlæggenes tilslutning til hybridnettets monopoldel.  

 Denne bestemmelse vil bliver overflødig ved normaliseringen af hybridnettet.
Til § 2 Det foreslås, at loven træder i kraft den 1. juli 1995. Samtidig  

 bortfalder bekendtgørelse nr. 230 af 25. marts 1994 om hybridnettet m.v.
