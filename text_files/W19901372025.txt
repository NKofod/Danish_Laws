 Landbrugsministeriet afviser anvendelse af gasning af  

 interventionskorn.
 Med skrivelse af 3. maj 1990 har Dakofo rejst spørgsmål om muligheden for  

 anvendelse af gasning som bekæmpelsesmiddel i tilfældet af konstatering af  

 kornmider i kornpartier, der er tilbudt til intervention.
Som Dakofo anfører, følger EF-direktoratet den praksis, at partier tilbudt  

 intervention med forekomst af kornmider ikke accepteres.
Dette er i  

 overensstemmelse med den gældende forordning (EØF) nr. 1569/77 om  

 fastsættelse af fremgangsmåden ved og betingelserne for  

 interventionsorganernes overtagelse af korn.
Af forordningens art. 2 fremgår,  

 at interventionskøb af korn forudsætter, at der er tale om korn af sund,  

 sædvanlig handelsmæssig kvalitet, og at dette bl.a. forudsætter, at kornet  

 »er fri for levende skadedyr (herunder mider) på alle  

 udviklingsstadier«.
Dakofo henviser videre i skrivelsen bl.a. til et tidligere forsøg med  

 gasning af kornmider i en lukket container.
Statens Skadedyrlaboratorium har  

 imidlertid fundet, at det pågældende forsøgs positive resultat sandsynligvis  

 skyldes, at der ikke er sket udluftning efter gældende regler.
Dakofo finder  

 på denne baggrund, at der nu bør gives tilladelse til iværksættelse af forsøg  

 under »virkelige forhold«, f.eks. i planlagre med 2.000 til 10.000  

 ton med sædvanlig udluftning.
 Landbrugsministeriets departement har i anledning af Dakofos henvendelse  

 drøftet sagen med EF-direktoratet, Plantedirektoratet og Statens  

 Skadedyrlaboratorium.
 Landbrugsministeriet kan i denne anledning oplyse, at man fortsat må  

 henholde sig til de videnskabelige resultater, der foreligger på området og  

 som klart indicerer, at en fuldstændig vedvarende bekæmpelse af kornmider  

 alene kan finde sted ved nedtørring af kornet til et tilstrækkeligt lavt  

 niveau.
Hvad angår det omtalte »containerforsøg« peger meget således på,  

 at midebekæmpelsens effektivitet i dette tilfælde mest sandsynligt bunder i  

 manglende udluftning efter at gasningen fandt sted.
Den vedvarende relativt  

 høje gaskoncentration har formodenligt forhindret, eller været medvirkende  

 til at forhindre en fornyet fremkomst af mider i det behandlede korn.
 På denne baggrund må Landbrugsministeriets departement derfor fortsat  

 tilslutte sig EF-direktoratets hidtidige praksis på området.
 Landbrugsministeriet har dog intet at indvende mod, at der i  

 ikke-offentligt regi iværksættes forsøg i det af Dakofo skitserede omfang.  

 Statens Skadedyrlaboratorium vil efter nærmere aftale kunne medvirke heri på  

 videnskabelig konsulentbasis.
Såfremt flere forsøg af ovennævnte karakter skulle vise sig at falde  

 positivt ud, vil Landbrugsministeriet selv sagt være indforstået med at se på  

 sagen påny.
Det vil dog være en forudsætning, at en eller flere gasninger med  

 betydelig grad af sandsynlighed udviser en langsigtet - d.v.s. i en periode  

 på ikke under 2 måneder - effekt med hensyn til en total bekæmpelse af  

 kornmiden i det pågældende parti.
 Det skal for god ordens skyld anføres, at Landbrugsministeriet ikke finder  

 anledning til, at søge at fravige gældende bestemmelser vedrørende det  

 tilladelige restkoncentrationsindhold af gasarter i interventionskorn.
 Endelig bemærkes, at Landbrugsministeriet, uanset andre EF-medlemslandes  

 eventuelle nationalt besluttede derogationer fra gældende EF-bestemmelser,  

 ikke finder det hensigtsmæssigt af fravige EF-forordningers bestemmelser  

 omkring indhold af mider i korn tilbudt til intervention.
 P.M.V.
 E.B.
Henrik Trautner Se også skrivelse af 9. januar 1991 vedr. samme.
