Offererstatningslovens § 13 - 2-årsfristen, nævnets j.nr. 13-520-02641 Ansøger blev den 07-08-1987 overfaldet og pådrog sig derved en tandskade.
Skadevolder blev den 01-10-1987 dømt for overfaldet.
Ansøger rettede i oktober 2013 henvendelse til nævnet og anmodede om erstatning i anledning af, at han skulle have isat en stifttand, da hans implantat, der var indsat som følge af tandskaden, var gået i stykker.
Nævnet lagde til grund, at kravet som udgangspunkt var fremsat rettidigt i henhold til offererstatningslovens § 13. Nævnet afslog imidlertid at erstatte udgiften til stifttanden, idet der var indtrådt absolut forældelse i forhold til kravet.
Det følger således af de på skadestidspunktet gældende forældelsesregler  Danske Lov 5-14-4 og lov nr. 274 af 22-12-1908  at den absolutte forældelsesfrist var 20 år i sager, hvor fordringen var fastslået ved dom  som i ansøgers sag.
Det betød, at ansøgers krav mod skadevolder i sagen blev forældet senest 20 år efter dommen af 01-10-1987, det vil sige den 01-10-2007. Den i dag gældende forældelseslov trådte først i kraft den 01-01-2008, og kravet var således ikke omfattet af overgangsreglerne i den nye lov.
