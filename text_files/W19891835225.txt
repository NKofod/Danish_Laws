 Standardfradrag for dagpleje kunne ikke godkendes for sygedagpenge  

 under barselsorlov og ej heller et skønsmæssigt fradrag, idet der, i  

 modsætning til sygdomsperioder, i god tid kunne foretages nedtrapning af  

 udgifterne, til barselsorlov skulle påbegyndes.
 A klagede over, at de stedlige skattemyndigheder for indkomståret 1986  

 havde nedsat hendes standardfradrag for dagpleje fra en tredjedel af 48.690  

 kr., eller 16.230 kr., til en tredjedel af 8.819 kr., eller 2.939 kr.
Det fremgik af sagens oplysninger, at klageren harvde været dagplejemoder  

 ved X Kommune, og at hun havde oppebåret løn indtil 30. maj 1986 og herefter  

 sygedagpenge i forbindelse med barselsorlov.
Pr. 1. juni 1986 var familien  

 flyttet til en anden landsdel, hvorefter dagpengene var udbetalt af en anden  

 kommune.
Klageren havde ikke efter flytningen haft beskæftigelse som  

 dagplejemoder.
 Ved opgørelsen af den selvangivne indkomst havde klageren foretaget  

 standardfradrag af samtlige oppebårne indtægter.
Den påklagede ansættelse var foretaget under henvisning til, at  

 standardfradraget alene kunne anvendes for så vidt angik egentlig løn i  

 dagplejeansættelse, og at der ikke var grundlag for i forbindelse med  

 barselsorlov at godkende fradrag for udgifter.
I modsætning til, hvad der  

 ville være tilfældet ved kortere sygdomsperioder, var der mulighed for at  

 nedtrappe udgifterne indtil påbegyndelsen af barselsorloven.
 Under sagens behandling påstod klageren fradrag godkendt for en tredjedel  

 af 17.550 kr., eller 5.850 kr., udover det ved ansættelsen godkendte.
Klageren gjorde gældende, at dagpengene i de første 13 ugers barselsorlov  

 var betalt af arbejdsgiveren, og at de berettigede til lønmodtagerfradrag.  

 Hun havde beregnet, at vederlaget i 13 uger udgjorde 17.550 kr., hvoraf  

 fradrag på en tredjedel udgjorde 5.850 kr.
Hun sammenholdt herefter de  

 udgifter, det almindelige lønmodtagerfradrag skulle dække, med de udgifter  

 standardfradraget vedrørende dagplejen skulle dække, og hun mente herefter,  

 at fradraget på en tredjedel burde kunne godkendes.
Til støtte herfor  

 henviste hun yderligere til en af Landsskatteretten truffet afgørelse  

 vedrørende godkendelse af et skønsmæssigt fradrag for en plejemoders  

 udgifter, der ikke kunne antages at bortfalde i en sygdomsperiode uden  

 plejebørn.
 Landsskatteretten måtte være enig med de stedlige skattemyndigheder i, at  

 klageren ikke var berettiget til det af Ligningsrådet fastsatte  

 standardfradrag vedrørende indtægten, der var oppebåret, efter at hun ikke  

 længere havde haft børn i dagpleje.
 Da det endvidere ikke kunne anses for godtgjort, at der i den omhandlede  

 periode i øvrigt havde været afholdt udgifter af fradragsberettiget karakter,  

 kunne klageren ej heller anses for berettiget til et skønsmæssigt fradrag.
 Den påklagede ansættelse blev herefter stadfæstet.
 LV 1988, D 3.6.
