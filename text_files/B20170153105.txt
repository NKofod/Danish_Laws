Bekendtgørelse om ændring af bekendtgørelse om unges arbejde (Justering af bilag 7) § 1 I bekendtgørelse nr. 239 af 6. april 2005 om unges arbejde foretages følgende ændring:
 1. Bilag 7 affattes som bilag 1 til denne bekendtgørelse.
§ 2 Bekendtgørelsen træder i kraft den 1. januar 2018.
Arbejdstilsynet, den 15. december 2017 Søren Kryhlmand / Anette Lerche Bilag 1 »Bilag 7 Liste over hvad unge, som er fyldt 13 år, må beskæftiges med, jf. § 30 1) Lettere arbejde inden for landbrug, gartneri, rideskoler med fodring, udmugning, pasning af mindre husdyr samt heste, lugning, bær- og frugtplukning, plantning, grøntsagsopsamling samt lignende opgaver.
 2) Lettere arbejde med modtagelse, sortering, optælling, prismærkning samt pakning af varer og emballage i butikker, supermarkeder og varehuse.
 3) Lettere ekspedition i forretninger, restauranter mv.
 4) Lettere rengøring, oprydning og borddækning.
 5) Lettere manuel montering, dog ikke lodning og svejsning.
 6) Lettere malearbejde, dog ikke sprøjtemaling.
 7) Lettere manuelt arbejde, såsom ilægning i poser, kuverter og æsker, kontrol og pudsning af færdige produkter samt håndtering af rent vasketøj.
 8) Lettere budtjeneste, herunder internt piccoloarbejde, og udbringning af aviser og reklamer samt salg af aviser og lignende.
 9) Lettere arbejde med bogopsætning på biblioteker.
