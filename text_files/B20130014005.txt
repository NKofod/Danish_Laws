Bekendtgørelse om tilskud til visse foranstaltninger til beskyttelse og udvikling af den akvatiske fauna og flora I medfør af § 3, jf. § 2, nr. 3, litra b, § 4, stk. 2, § 5, § 7, stk. 4, § 11, stk. 4, og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes:
Kapitel 1 Ordningens indhold og formål § 1. NaturErhvervstyrelsen kan inden for de afsatte bevillingsmæssige rammer give tilsagn om tilskud til visse initiativer af fælles interesse, der har til formål at beskytte og udvikle den akvatiske fauna og flora.
 Stk. 2. Tilsagn om tilskud kan gives til offentlige institutioner, myndigheder samt til organisationer inden for fiskerisektoren eller andre organer, som NaturErhvervstyrelsen har godkendt til formålet.
 Stk. 3. NaturErhvervstyrelsen kan anvende de afsatte rammer i én ansøgningsperiode eller fordele dem på flere ansøgningsperioder, jf. § 4, stk. 3.
Kapitel 2 Tilskudsberettigede projekter § 2. Tilsagn om tilskud kan ydes til:
 1) Projekter omfattende undersøgelser med henblik på vidensopbygning eller udvikling af tiltag vedrørende fiskeri, som kan indgå i bestræbelserne på at forbedre miljøtilstanden i Natura 2000 områder, hvis projekterne direkte omfatter mulige erhvervsfiskeriaktiviteter.
 2) Projekter omfattende undersøgelser og vidensopbygning vedrørende etablering af marine rev, som har til formål at forbedre gyde- og opvækstforhold for fiskebestandene.
 3) Projekter vedrørende direkte udsætning af ål, under forudsætning af, at udsætningen sker som led i en bevaringsforanstaltning i henhold til en fællesskabsretsakt.
Kapitel 3 Administration Kontrol § 3. NaturErhvervstyrelsen forestår den fysiske og den administrative kontrol samt den efterfølgende regnskabskontrol i henhold til denne bekendtgørelse.
 Stk. 2. NaturErhvervstyrelsen kan til brug for kontrollen indhente oplysninger fra andre myndigheder i fornødent omfang i overensstemmelse med fiskeriudviklingslovens § 12.
Ansøgning om tilsagn om tilskud § 4. Ansøgning om tilsagn om tilskud indsendes til NaturErhvervstyrelsen på et særligt skema, der fås via NaturErhvervstyrelsens hjemmeside eller ved henvendelse til NaturErhvervstyrelsen.
 Stk. 2. Ansøgninger kan indsendes fra den 15. februar og skal være modtaget senest den 1. april 2013.
Stk. 3. NaturErhvervstyrelsen kan fastsætte yderligere ansøgningsperioder, der offentliggøres på NaturErhvervstyrelsens hjemmeside senest fire uger før ansøgningsfristens udløb.
I tilfælde, hvor sidste dag i ansøgningsperioden er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 4. NaturErhvervstyrelsen kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 5. NaturErhvervstyrelsen kan fastlægge en eller flere tilsagnsrammer for de enkelte projekttyper, jf. kap. 2. NaturErhvervstyrelsen kan i den forbindelse fastlægge dels en tilsagnsramme, hvor finansieringen hidrører fra Fødevareministeriets finanslovsbevilling og fra EU-medfinansiering fra Den Europæiske Fiskerifond, dels en tilsagnsramme for midler fra Den Europæiske Fiskerifond til projekter, der medfinansieres med andre offentlige midler end midler fra Fødevareministeriets Finanslovsbevilling til gennemførelse af programmet for udvikling af den danske fiskeri- og akvakultursektor.
 § 6. NaturErhvervstyrelsen meddeler tilsagn om tilskud til ansøgninger, der er modtaget inden ansøgningsfristens udløb, og som opfylder betingelserne for tilskud, efter en prioritering på grundlag af projekternes aktiviteter og forventede effekter, idet de i stk. 2-4 nævnte forhold tages i betragtning ved prioriteringen.
 Stk. 2. For projekter omfattet af § 2, nr. 1, indgår der i forbindelse med prioriteringen en vurdering af følgende:
 1) Om projektet forventes at bidrage til reducering af påvirkningen af miljøet i Natura 2000 områder og optimering af udnyttelsen af fiskeri- og akvakulturressourcer.
 2) Om de fiskeriaktiviteter, der behandles i projektet, har en økonomisk eller social betydning.
 3) Om projektet bidrager til vidensopbygning, der indgår ved udvikling af fiskeriforvaltningstiltag.
 Stk. 3. For projekter omfattet af § 2, nr. 2, indgår der i forbindelse med prioriteringen en vurdering af følgende:
 1) Om projektet forventes at bidrage til reducering af påvirkningen af miljøet eller optimering af udnyttelsen af fiskeri- og akvakulturressourcer.
 2) Om de fiskeriaktiviteter, der behandles i projektet, har en økonomisk eller social betydning.
 3) Om projektet bidrager til vidensopbygning, der indgår ved udvikling af fiskeriforvaltningstiltag.
 Stk. 4. For projekter omfattet af § 2, nr. 3, lægges i forbindelse med prioritering vægt på, om projektet bidrager til opfyldelse af en bevaringsforanstaltning i henhold til en fællesskabsretsakt.
 § 7. Hvis ansøgningen kan imødekommes, giver NaturErhvervstyrelsen tilsagn om tilskud.
Stk. 2. NaturErhvervstyrelsen kan give helt eller delvis afslag på ansøgninger med henvisning til en prioritering indenfor de tilsagnsrammer, der er afsat for de enkelte projekttyper for den pågældende ansøgningsperiode.
NaturErhvervstyrelsen kan endvidere give afslag på ansøgninger, når NaturErhvervstyrelsen vurderer, at effekten af det ansøgte projekt ikke i tilstrækkeligt omfang bidrager til ordningens formål.
§ 8. Uanset § 7 kan NaturErhvervstyrelsen træffe afgørelse om afslag eller delvist afslag for ansøgninger, hvis NaturErhvervstyrelsen vurderer, at 1) de samlede anslåede udgifter, eller enkeltstående udgifter, ikke er rimelige, 2) udgifterne ikke er støtteberettigede, jf. § 11, 3) ansøgningen ikke er tilstrækkeligt oplyst, 4) effekten af det ansøgte projekt ikke i tilstrækkeligt omfang bidrager til at opfylde formålet med ordningen, eller 5) effekten af det ansøgte projekt ikke står i rimeligt forhold til projektets samlede anslåede udgifter.
Kapitel 4 Betingelser for tilskud § 9. Det er en betingelse for tilskud til projekter, 1) at de samlede tilskudsberettigede udgifter til projektet beløber sig til mindst 50.000 kr., 2) at de nødvendige tilladelser fra offentlige myndigheder opnås, 3) at ansøger afgiver de oplysninger, NaturErhvervstyrelsen anmoder om til brug for sagsbehandlingen, 4) at projektet afsluttes senest på det tidspunkt, der er anført i ansøgningen, dog senest 18 måneder efter tilsagnsdatoen, med mindre NaturErhvervstyrelsen meddeler dispensation herfra, 5) at tilsagnshaver indsender afsluttende udbetalingsanmodning og projektrapport rettidigt, jf. § 16, stk. 3, 6) at projektet opretholdes af tilsagnshaver i en periode på mindst fem år fra datoen for tilsagn, 7) at udbetalingsanmodning og originale regnskabsbilag holdes tilgængeligt indtil 31. december 2021, 8) at tilsagnshaver sikrer, at alle projektrelaterede udgifter og indtægter bogføres enten med en særlig kode eller på særskilt konto i tilsagnshavers regnskabssystem, i et separat regnskabssystem eller med anden bogføring i tilsagnshavers regnskabssystem, der sikrer entydig identifikation af alle transaktioner med tilknytning til projektet, 9) at ansøger i ansøgningen oplyser, om projektet er omfattet af en kontrakt, der er omfattet af EUs udbudsregler eller tilbudslovens regler, 10) at tilsagnshaver, hvis projektet er omfattet af en kontrakt, der er omfattet af EUs udbudsregler eller tilbudslovens regler, holder dokumenter, som dokumenterer, at EUs udbudsregler eller tilbudsloven er overholdt, tilgængelig indtil 31. december 2021, og 11) at tilsagnshaver sikrer, at kontrolmyndigheden har adgang til projektområdet i forbindelse med kontrol.
 Stk. 2. NaturErhvervstyrelsen fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
Stk. 3. Tilsagnshaver er forpligtet til at indsende en rapport om projektets effekter to og fem år efter afsluttende udbetaling af tilskud.
I tilsagnet fastsættes, hvilke oplysninger, der skal gives i rapporterne.
 Stk. 4. NaturErhvervstyrelsen kan i tilsagnet fastsætte yderligere betingelser for tilskud.
Kapitel 5 Tilskudsberettigede projektudgifter § 10. De tilskudsberettigede udgifter kan omfatte 1) udgifter til udarbejdelse af undersøgelser i Natura 2000 områder, der har betydning for erhvervsfiskeriet, 2) udgifter til undersøgelser og vidensopbygning vedrørende marine rev, 3) udgifter til konsulentbistand i forbindelse med projektet, 4) udgifter til attestation af betalte udgifter, 5) udgifter i forbindelse med direkte udsætning af ål, herunder indkøb, produktion og transport af ål, samt udgifter til mærkning, overvågning og evaluering af udsætningens effekter, og 6) udgifter til projektrapportering.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
Stk. 3. NaturErhvervstyrelsen kan efter anmodning godkende andre udgifter som tilskudsberettigede end de i stk. 1 anførte.
Det er en betingelse for godkendelsen, at NaturErhvervstyrelsen vurderer, at udgifterne er af væsentlig betydning for projektets gennemførelse.
§ 11. De tilskudsberettigede udgifter kan ikke omfatte 1) almindelige driftsomkostninger, 2) udgifter til varetagelse af sædvanlige myndighedsopgaver, 3) udgifter, hvortil der gives andre EU-tilskud efter anden lovgivning, 4) udgifter til indretninger eller anlæg, der har til formål at tiltrække fisk, 5) udgifter som tilsagnshaver har afholdt, inden NaturErhvervstyrelsen har givet tilladelse til at iværksætte projektet, jf. § 4, stk. 4, eller hvis en sådan tilladelse ikke er givet, udgifter, som tilsagnshaver har afholdt inden tilsagnshavers modtagelse af tilsagnet, 6) udgifter vedrørende aktiviteter, som ejer, forpagter eller tilsagnshaver er forpligtet til at gennemføre i medfør af anden lovgivning, 7) finansierings-, revisions-, advokat- og pengeinstitutomkostninger, medmindre disse skyldes krav fra tilsagnsgivende myndighed, 8) moms, medmindre denne endeligt bæres af tilsagnshaver, 9) udgifter i form af naturalydelser som omhandlet i art. 55 i Rådets forordning (EF) nr. 1198/2006 om Den Europæiske Fiskerifond (EFF), 10) udgifter til køb af brugt udstyr og brugt materiel, og 11) udgifter til leasing eller leje.
Kapitel 6 Ændring af projektet og indtræden i tilsagn § 12. Ændring af et projekt kan godkendes af NaturErhvervstyrelsen på betingelse af, at ændringen efter NaturErhvervstyrelsens vurdering er i overensstemmelse med projektets formål.
Ansøgning om ændring af et projekt skal godkendes af NaturErhvervstyrelsen, inden ændringen iværksættes.
Ansøgning om forlængelse af fristen for projektets afslutning kan kun imødekommes i særlige tilfælde.
 Stk. 2. Ansøgning efter stk. 1 skal indgives til NaturErhvervstyrelsen på et særligt skema, der fås på NaturErhvervstyrelsens hjemmeside eller ved henvendelse til NaturErhvervstyrelsen.
 Stk. 3. Tilsagnsbeløbet kan ikke forhøjes i forbindelse med ændringer i projektet.
Stk. 4. Anmodning om ændring af et projekt skal være modtaget i NaturErhvervstyrelsen senest to måneder før den dato, hvor projektet senest skal være afsluttet.
NaturErhvervstyrelsen kan i særlige tilfælde meddele dispensation fra denne frist.
§ 13. NaturErhvervstyrelsen kan efter ansøgning tillade, at en anden, der ifølge § 1, stk. 2, kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 7 Beregning af tilskud § 14. NaturErhvervstyrelsen kan yde et tilskud på op til 50 pct. af de tilskudsberettigede udgifter for projekter der er omfattet af § 2, nr. 3. For projekter omfattet af § 2, nr. 1, og § 2, nr. 2, kan tilskuddet udgøre op til 100 pct. af de godkendte tilskudsberettigede udgifter.
 Stk. 2. Tilskud til udsætning, jf. § 2, nr. 3, ydes kun, hvis ansøger kan dokumentere, at der er ydet tilskud af andre offentlige midler på mindst samme beløb, som tilskuddet efter denne bekendtgørelse udgør.
§ 15. NaturErhvervstyrelsen kan nedsætte den samlede værdi af de tilskudsberettigede projektudgifter for et projekt, hvis NaturErhvervstyrelsen vurderer, at reglerne i EUs udbudsregler eller reglerne i tilbudsloven ikke er overholdt.
Nedsættelsen af de tilskudsberettigede projektudgifter vil blive fastsat ud fra en vurdering af art og grovhed af overtrædelsen samt ud fra en vurdering af det økonomiske tab for Den Europæiske Fiskerifond (EFF), der vurderes at være forbundet hermed.
Kapitel 8 Udbetaling af tilskud § 16. Udbetaling af tilskud sker på grundlag af tilsagnshavers opgørelse over betalte tilskudsberettigede projektudgifter, der skal kunne dokumenteres.
Anmodning om udbetaling af tilskud indgives til NaturErhvervstyrelsen på et særligt skema og vedlægges alle udgiftsbilag og dokumentation for betaling.
Skema fås via NaturErhvervstyrelsens hjemmeside eller ved henvendelse til NaturErhvervstyrelsen.
Anmodningen skal indeholde de oplysninger og være vedlagt de bilag som NaturErhvervstyrelsen anmoder om til brug for beregningen og udbetalingen af tilskud.
Stk. 2. Tilskud kan udbetales i indtil to rater.
De enkelte rater skal udgøre mindst 20 pct. af det totale tilsagnsbeløb.
Stk. 3. Anmodning om slutudbetaling skal være modtaget i NaturErhvervstyrelsen senest tre måneder efter, at projektet er afsluttet.
NaturErhvervstyrelsen kan i særlige tilfælde meddele dispensation fra denne frist.
Afsluttende udbetalingsanmodning skal være vedlagt en projektrapport.
 Stk. 4. Uanset stk. 3, skal udbetalingsanmodning, projektrapport, alle udgiftsbilag og dokumentation for betaling være modtaget i NaturErhvervstyrelsen senest den 1. maj 2015.
 Stk. 5. Tilskuddet overføres til tilsagnshavers NemKonto.
Kapitel 9 Underretningspligt § 17. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til NaturErhvervstyrelsen om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give NaturErhvervstyrelsen meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 18.
Kapitel 10 Bortfald og tilbagebetaling af tilskud § 18. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter fiskeriudviklingslovens § 11, stk. 2, 3) tilsagnshaver ikke opfylder sin underretningspligt efter § 17, 4) projektet ikke gennemføres i overensstemmelse med den godkendte ansøgning, eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer NaturErhvervstyrelsen afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Force majeure § 19. NaturErhvervstyrelsen anerkender følgende begivenheder som force majeure:
 1) Ekspropriation, hvis en sådan ikke kunne forudses ved tilsagnsperiodens begyndelse.
 2) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. NaturErhvervstyrelsen kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 20. Hvis tilsagnshaver ønsker at påberåbe sig force majeure, skal dette meddeles NaturErhvervstyrelsen skriftligt senest 10 arbejdsdage efter det tidspunkt, hvor tilsagnshaver er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Ikrafttræden § 21. Bekendtgørelsen træder i kraft den 14. februar 2013.
