Nr BTL 15 Betænkning over Forslag til lov om ændring af lov om en aktiv  

 arbejdsmarkedspolitik (Forstærket ungdomsindsats, fremrykning af  

 aktivperioden, puljejob m.v.)   

 Nr L 15 1995-96, 1. samling Afgivet af Arbejdsmarkedsudvalget Afgivet: 19951208 Udvalget har behandlet lovforslaget i nogle møder og har herunder stillet  

 spørgsmål til arbejdsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Arbejdsløshedskassen for Selvstændige Erhvervsdrivende i Danmark, Det Kommunale Kartel og Pædagogisk Medhjælper Forbund.
 Der er af arbejdsministeren og af nogle mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres, Fremskridtspartiets og  

 Centrum-Demokraternes medlemmer af udvalget) lovforslaget til  

vedtagelse med de af arbejdsministeren stillede ændringsforslag.
Et mindretal (Venstres medlemmer af udvalget) indstiller  

 lovforslaget til vedtagelse med de af mindretallet stillede og  

 tiltrådte ændringsforslag.
Mindretallet vil, såfremt de af mindretallet  

 stillede ændringsforslag ikke bliver vedtaget, dog stemme for alle de af  

 arbejdsministeren stillede ændringsforslag og ved 3. behandling stemme for  

 lovforslagets endelige vedtagelse.
 Arbejdsministerens »finanslovpakke« rummer elementer, der peger  

 i den rigtige retning, men der er også grund til at påpege de punkter, som  

 burde have været gennemført i forbindelse med dette års finanslov.
 Venstre arbejdede under forhandlingerne målrettet på at få gennemført  

 ændringer, som kunne have tilført arbejdsmarkedet en gennemgribende reform  

 som erstatning for de seneste års såkaldte reformer, eftersyn og justeringer  

 af arbejdsmarkedspolitikken.
 Venstre finder, at der fortsat er utilfredsstillende regler i forbindelse  

 med indgangen til dagpengesystemet og den samlede dagpengeperiodes længde.
 Sammenholdt med andre lande, som Danmark normalt sammenlignes med, og som  

 vi skal konkurrere med på de internationale markeder, er de danske regler  

 fortsat meget favorable.
 Derfor foreslår Venstre, at to års arbejde og tre års medlemskab af en  

 arbejdsløshedskasse skal være »indgangsbilletten« til  

 dagpengesystemet, hvor længden maksimalt burde være fire år fordelt på et års  

 dagpengeperiode og tre års aktivperiode, herunder en hurtigere indfasning af  

 de nye regler vedrørende længden på dagpenge- og aktivperioden.
Venstre finder det også uhensigtsmæssigt, at ledige først kan anvises  

 arbejde uden for deres eget faglige område (rimeligt arbejde) efter 12  

 måneder.
Denne periode burde højst være på seks måneder.
Herefter skal de  

 ledige stå til rådighed for de job, som de rent faktisk kan bestride, uanset  

 hidtidig beskæftigelse og forudgående uddannelse.
Der har de seneste år været så mange fejl hos arbejdsformidlingen og i  

 a-kassesystemet, at tilsynet bør strammes op.
Ministerens forslag om en  

 styrkelse af tilsynsvirksomheden er selvfølgelig udmærket, men Venstre har  

 lagt vægt på, at der blev et uafhængigt tilsyn, som ikke alene kan kigge  

 arbejdsløshedskasseadministrationen i kortene, men også arbejdsformidlingen i  

 relation til håndteringen af de ledige.
 Venstre er bekymret for den projekt- og uddannelseskultur, der opstår i  

 kølvandet på en lovgivning, som i den grad prioriterer uddannelsesforløb frem  

 for pligten til jobtræning og udslusning til de private virksomheder.
 Det samlede finanslovforslag øger ikke antallet af private jobåbninger  

 væsentligt, og derved er der en risiko for, at flere havner på passiv bistand  

 og færre i aktivitet.
Antallet af puljejob illustrerer problemstillingen meget tydeligt.
Jobbene  

 bliver skabt inden for den offentlige sektor på nogle serviceområder, f.eks.  

 grønne job, hvor de vil konkurrere med private arbejdspladser.
Alternativet  

 er jobtræning i den private sektor.
Dette vil i større omfang føre til flere  

 varige job, mere tilfredsstillende arbejdsforhold, øget motivation og mindre  

 udgifter for det offentlige.
 Venstre finder det meget vigtigt, at der sikres ligestilling mellem  

 selvstændige erhvervsdrivendes og lønmodtageres muligheder for at få bevilget  

 børnepasningsorlov.
Venstre finder imidlertid ikke, at finanslovforslaget er tilstrækkeligt.  

 Venstre mener bl.a., at lediges mulighed for at få orlov fra deres ledighed  

 skal afskaffes.
Venstre finder det paradoksalt, at man med de nuværende  

 regler kan søge orlov fra ledighed.
 For at sikre gennemskueligheden i de forskellige godtgørelser ønsker  

 Venstre at forenkle godtgørelsessystemet ved at indføre en generel ensartet  

 godtgørelse svarende til 80 pct. af dagpengesatsen.
 Et andet mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til forkastelse ved 3.  

 behandling.
En del af mindretallet (Socialistisk Folkepartis medlem af udvalget)  

 bemærker, at som det fremgår af de af SF fremsatte beslutningsforslag nr.
B  

 11 (om indførelse af en ret for langtidsledige til at få et ordinært arbejde)  

 og B 12 (om indførelse af en uddannelsesorienteret ungdomsgaranti), er SF  

 tilhænger af, at arbejdsløse så tidligt som muligt i arbejdsløshedsperioden  

 får tilbud om et arbejde.
Det gælder ikke mindst for unge, som skal have  

 tilbud om uddannelse eller arbejde.
 Det er spild af samfundsressourcer og af menneskelige ressourcer, at der  

 er stor arbejdsløshed samtidig med, at der er meget arbejde, der ikke bliver  

 udført, f.eks. inden for omsorgsområdet og inden for det grønne område, og  

 samtidig med, at der er mange i arbejde, der knokler hårdt og har megen  

 overtid.
Der er masser af arbejde, der kunne udføres, som ikke bliver udført.
De  

 vilkår, vi byder de gamle, de syge og børnene, er i mange tilfælde klart  

 utilfredsstillende.
Derfor er der masser af job inden for omsorgsområdet.
 Der er også masser af arbejde inden for det grønne område - i form af  

 natur- og skovpleje, oprydning af lossepladser, renovering af kloaker m.v.
Der ville også være masser af job til arbejdsløse, hvis arbejdet blev  

 fordelt meget bedre.
Overarbejde inden for områder, hvor der er en vis  

 arbejdsløshed, burde afspadseres.
Der burde åbnes for muligheden for at bruge  

 skraldemandsmodellen til en frivillig arbejdsfordeling, hvor der er en vis  

 arbejdsløshed, jf.
SF's forslag til folketingsbeslutning om fordeling af  

 arbejde og fri tid (skraldemandsmodellen) (B10).
SF mener, at det er vigtigt, at unge får en uddannelse, men det er  

 vigtigt, at der skal være en valgmulighed mellem uddannelse og arbejde.
Selv  

 om uddannelse er vigtig, er uddannelse ikke meget værd, hvis der er tale om  

 tvangsuddannelse, hvilket der i realiteten kan være tale om efter regeringens  

 lovforslag.
Efter SF's opfattelse drejer det sig om:
- at der bliver flere uddannelsespladser inden for de videregående  

 uddannelser, f.eks. som folkeskolelærer, pædagog, sygeplejerske og inden for  

 humaniora og samfundsvidenskaberne.
Det kræver, at der afsættes flere  

 ressourcer hertil.
 - flere praktikpladser, som bl.a. må fremskaffes ved at arbejdsgiverne  

 presses yderligere på pengepungen i form af pisk (afgift) og gulerod  

 (tilskud).
- flere EGU-pladser, hvilket bl.a. må være op til kommunerne at sikre.
EGU  

 skal sammen med den frie ungdomsuddannelse og produktionsskolerne være med  

 til at sikre, at vi ikke får en restgruppe af unge helt uden uddannelse.
 SF mener ikke, at der er brug for særlige 18 måneders uddannelsesforløb.  

 Det er discountuddannelser, som alene har til formål at fjerne unges  

 muligheder for at få dagpenge på normal vis.
 Alle taler om, at nu må der gøres noget for at sikre, at alle unge kan få  

 en udddannelse og et job.
Det er heller ikke for tidligt, at denne erkendelse kommer.
Vi har i mange  

 år haft en høj ungdomsarbejdsløshed, fordi der ikke har været arbejde til  

 unge, og fordi mange unge ikke har kunnet komme ind på en uddannelse eller  

 har kunnet få en praktikplads.
 Det er derfor grotesk, at der fra forskellig side i længere tid nærmest er  

 kørt en hetz imod de unge, som om de ikke vil have arbejde eller uddannelse.  

 Dette er i modstrid med alle kendsgerninger.
Også i år blev mange unge afvist ved de videregående uddannelser.
Ialt  

 blev 14.000 unge afvist i første omgang.
Dette tal er dog efterfølgende  

 blevet reduceret til ca. 11.000 efter nyt optag.
Tallet af afviste var i  

 øvrigt lidt mindre end tidligere år, fordi ansøgertallet var faldet på grund  

 af, at kravene til bestemte fag er blevet øget.
Så billedet af, hvor mange  

 der er afvist, ser værre ud i virkeligheden.
 Hvorfor anvendes pengene til de ikke-brugte uddannelsespladser ikke til  

 oprettelse af uddannelsespladser på de områder, hvor der er stort pres på  

 uddannelsespladser? Der er jo brug for lærere, pædagoger, sygeplejersker osv.
For nogle år siden blev der talt meget om de store problemer med manglen  

 på praktikpladser.
Det tales der næsten ikke om nu.
Men det er ikke, fordi  

 der ikke mangler praktikpladser.
Pr. 1. oktober var der registreret 6.738  

 praktikpladssøgende; heraf følger 2.798 unge nu i mangel af en rigtig  

 praktikplads skolepraktik.
 Vi oplever i øjeblikket den helt groteske situation, at der er  

 arbejdsgivere, der råber op om, at de ikke kan få faglært arbejdskraft,  

 samtidig med at de samme arbejdsgivere ikke påtog sig at uddanne den faglærte  

 arbejdskraft for 3-4 år siden og fortsat ikke tager praktikelever.
Det siges, at der bliver mangel på faglærte inden for jern og metal.
Ikke  

 desto mindre er der mange unge inden for jern- og metalområdet, der fortsat  

 søger praktikplads.
 I en tid, hvor der fremføres udokumenterede påstande om, at der er  

 arbejdsløse, der ikke står til rådighed for arbejdsmarkedet, kan det derimod  

 konstateres, at mange arbejdsgivere ikke står til rådighed med  

 uddannelsespladser til unge.
Den nuværende regering har gjort en del for at rette op på de  

 forsømmelser, som skete på uddannelsesområdet, mens de borgerlige var ved  

 magten.
Men det er ikke nok.
Regeringen påstår at ville prioritere uddannelse højt.
Der sker da også  

 forbedringer på uddannelsesområdet i anden lovgivning, f.eks.
VUS-loven og  

 AMU-loven.
Men det er uforståeligt, at man f.eks. ikke længere vil tillade  

 arbejdsløse at uddanne sig på dagpenge, f.eks. at læse til lærer på  

 aftenseminarium eller at gå på daghøjskole for dagpengene.
Begrundelsen fra regeringen for, at arbejdsløse ikke skal kunne læse til  

 lærer på et aftenseminarium, har været, at det er uholdbart, at der er  

 studerende, som er på SU, mens andre er på dagpenge.
Man påstår, at  

 studerende skal behandles ens.
Det skal de også, hvis deres vilkår er ens.
Men det er de ikke.
De  

 studerende, der er dagpengeberettigede, har været på arbejdsmarkedet i nogle  

 år og har ofte forsørgerforpligtelser.
Derfor er deres situation anderledes  

 end situationen for dem, der er helt unge, og som kun har været på SU.
At arbejdsløse over 25 år ikke må bruge deres dagpenge til et  

 daghøjskoleophold er helt uforståeligt.
Det er, som om regeringen og De  

 Konservative kun har tænkt på højskoler, da man lavede reglen om, at unge  

 under 25 år i det første halve år af deres arbejdsløshed godt må tage på  

 højskole og daghøjskole, fordi højskoleelever normalt er under 25 år, mens  

 daghøjskoleelever er over 25.
Efter SF's opfattelse er det fornuftigt, at alle skal kunne tage  

 uddannelse for deres dagpenge, så længe de står til rådighed for  

 arbejdsmarkedet.
Det er da langt bedre, at arbejdsløse bruger deres  

 arbejdsløshedsperiode kreativt til f.eks. uddannelse, frem for at de ikke har  

 noget at tage sig til og er passive.
SF ønsker som sagt, at unge så hurtigt som muligt får tilbud om uddannelse  

 eller arbejde.
SF har foreslået, at dette skal ske efter et halvt år, jf.  

 forslag til folketingsbeslutning om en uddannelsesorienteret ungdomsgaranti  

 (B 12).
For andre arbejdsløse mener SF det er vigtigt, at man gradvis får  

 begrænset andelen af langtidsledige.
SF har i beslutningsforslag nr.
B 11  

 foreslået, at arbejdsløse med mere end 4 års arbejdsløshed får tilbud om  

 arbejde.
Men også 3-4 års arbejdsløshed er uacceptabel.
Derfor skal der  

 efterhånden også gives tilbud til arbejdsløse med 3, 2 og 1 års  

 arbejdsløshed.
Men da problemet er så stort, må tilbudene til de  

 langtidsarbejdsløse ske gradvis.
Men det er selvfølgelig ikke ligegyldigt, hvilke tilbud der er tale om.  

 Ligesom det heller ikke er ligegyldigt, på hvilke vilkår tilbudene gives.
SF  

 mener, at der er masser af rigtige job, som bør udføres.
Derfor skal der være  

 tale om ordinært arbejde på overenskomstmæssige vilkår.
Løn efter  

 overenskomsterne og på fuld tid.
Dette uanset om det er arbejdsløse over  

 eller under 25 år.
Arbejdsløse skal have ordinært arbejde, ikke aktivering.
Der er noget  

 uværdigt i, at voksne mennesker, der har været på arbejdsmarkedet i  

 adskillige år, skal aktiveres eller i jobtræning.
De skal have arbejde -  

 måske kombineret med uddannelse.
 Også de nye såkaldte jobpuljestillinger er mere end problematiske efter  

 SF's opfattelse, idet de er med til at cementere et B- og C-arbejdsmarked.  

 Der er tale om rigtige job, der bør aflønnes m.v. som rigtige job.
Regeringens lovforslag indebærer også, at dagpengeperioden bliver afkortet  

 til 5 år.
Efter SF's opfattelse bør mennesker slet ikke være i  

 arbejdsløshedssystemet så længe.
De skal have arbejde eller uddannelse.
Men  

 så længe de ikke kan få arbejde, må samfundet garantere dem en indkomst i  

 form af dagpenge.
Tvivlen om arbejdet vil være der, men må komme den  

 arbejdsløse til gode.
Derfor er SF imod afkortningen af dagpenge.
 SF tager også afstand fra regeringens aftale med De Konservative om at  

 gøre det sværere at blive medlem af en a-kasse ved at indføre kravet om 1 års  

 arbejde inden for 3 år som betingelse til at kunne blive dagpengeberettiget.
 Dette krav for at kunne blive dagpengeberettiget kombineret med  

 forringelserne af specielt unges muligheder for at kunne modtage dagpenge vil  

 afgjort svække unges interesse for at blive medlem af en a-kasse og  

 utvivlsomt også deres interesse for at blive medlem af en fagforening.
For borgerlige partier er det forståeligt, at de gerne vil have  

 fagbevægelsen svækket.
Men det burde da ikke være i Socialdemokratiets  

 interesse.
Regeringens finanslov er ikke mindst grov over for de unge.
Men den er  

 mindst lige så grov over for de 50-59-årige, der hidtil som en forsøgsordning  

 har kunnet vælge at gå på overgangsydelse.
Det stoppes der nu for fra 1.  

 januar.
En 56-årig ufaglært, der har været på arbejdsmarkedet i over 40 år, og som  

 nu føler sig nedslidt, kan herefter ikke længere komme på overgangsydelse,  

 medmindre vedkommende pr. 1. januar har været arbejdsløs i et år.
Alle troede  

 med rette, at ordningen skulle gælde, så længe forsøgsordningen løb.
Derfor  

 kommer mange i klemme ved lovændringen og føler sig snydt af regeringen.
 Da overgangsydelsen for de 50-59-årige blev indført, var det både fordi  

 det var svært for de pågældende at få arbejde, og fordi en del af de  

 50-59-årige efter mange år på arbejdsmarkedet reelt var slidt ned.
 Antallet af mennesker på overgangsydelse er steget ganske meget de seneste  

 år.
Regeringen mener, at beskæftigelsessituationen er blevet væsentligt bedre.  

 Derfor skulle der ikke være brug for overgangsydelsen.
Det er rigtigt, at der  

 er kommet flere i arbejde.
Men betyder det, at de ufaglærte arbejdsløse  

 kvinder mellem 50-59, der hidtil har benyttet sig af overgangsydelsen, let  

 kan få et arbejde? Svaret er nej.
At der mangler smede og bygningshåndværkere  

 i Vestjylland hjælper ikke den 54-årige ufaglærte kvinde.
Ej heller hjælper  

 manglen på uddannede sygeplejersker og pædagoger den 54-årige ufaglærte  

 kvinde.
Regeringen har også sagt, at bedre arbejdsmiljø er svaret på nedslidningen  

 på arbejdsmarkedet.
Sandt nok.
Men det løser ikke problemet for den 54-årige  

 ufaglærte kvinde, som allerede er blevet nedslidt på arbejdsmarkedet.
Bedre arbejdsmiljø er en glimrende løsning til at undgå nedslidningen i  

 fremtiden.
Men det hjælper ikke nu på de aktuelle problemer.
Og hvad vil  

 regeringen så i øvrigt gøre for et bedre arbejdsmiljø? Vil regeringen f.eks.  

 være med til at forhøje arbejdsgivernes arbejdsskadeforsikringspræmie  

 klækkeligt som en præventiv foranstaltning? Det har SF i det mindste ikke  

 hidtil hørt noget om.
 I stedet for at lukke for muligheden af, at 50-59-årige kan gå på  

 overgangsydelse, bør man give dem valgmuligheden mellem overgangsydelse og at  

 blive på arbejdsmarkedet med de rettigheder og pligter, det indebærer.
Det er langtfra lukrativt at gå på overgangsydelse, da ydelsen kun er på  

 82 pct. af maksimale dagpenge.
Derfor er overgangsydelsen en nødløsning for  

 dem, der vælger den.
Dertil kommer, at det bliver mere end svært at få fremskaffet de mange  

 job, som regeringen lægger op til skal fremskaffes med fremrykningen af  

 tilbud, hvis ingen af de 50-59-årige kan vælge overgangsydelsen.
Så skal også  

 alle 50-59-årige have et fremrykket tilbud.
Endelig er det dyrere, at  

 50-59-årige er på dagpenge, frem for at nogle af dem frivilligt er på  

 overgangsydelse.
Mange mennesker, der er i 50'erne, føler sig med rette snydt af  

 regeringen, fordi de havde regnet med, at de kunne vælge overgangsydelsen,  

 hvis de alligevel ikke kunne få job på arbejdsmarkedet.
Ikke mindst føler de  

 50-59-årige sig snydt, hvis en længere arbejdsløshedsperiode i 1995 har været  

 afbrudt i kort tid af f.eks. sygdom, uddannelse, orlov, aktivering eller af  

 ferie holdt for egne optjente feriedagpenge.
Efter SF's opfattelse er regeringens lovforslag udtryk for en helt igennem  

 forkert arbejdsmarkedspolitik.
Den rammer især de unge negativt.
Den rammer  

 de 50-59-årige.
Den rammer mange, der har disponeret i god tro.
Den opbygger  

 et A-, B- og C-arbejdsmarked.
Den løser ikke de reelle problemer på  

 arbejdsmarkedet med sine forslag.
Derfor stemmer SF naturligvis imod  

 lovforslagene.
 En anden del af mindretallet (Enhedslistens medlem af udvalget) finder, at  

 forslagene i lovforslag L 16, som er behandlet sammen med L 14 og L 15, er et  

 ensidigt angreb på de arbejdsløse.
Enhedslisten har eftersøgt saglige argumenter for de forslag, som  

 arbejdsministeren har fremlagt, men uden held.
Enhedslisten vender sig derfor  

 imod, - at alle under 25 år, der ikke har nogen kompetencegivende uddannelse,  

 skal tvinges ind i uddannelse efter 6 måneders ledighed.
Enhedslisten finder  

 ikke, at tvang er et godt pædagogisk princip, - at ydelsen ved uddannelsen skal afhænge af uddannelsesvalget: SU,  

 elevløn m.v.
Enhedslisten mener, at arbejdsløse under 25 år i lige så høj  

 grad som arbejdsløse over 25 år har udgifter, - at dagpengeperioden kortes ned fra 9 til 5 år.
Enhedslisten mener, at  

 arbejdsløsheden afskaffes ved at skabe nye job og ikke ved at afkorte  

 dagpengeperioden, - at der efter 2 års ledighed bliver tvangsaktivering de sidste 3 år af  

 dagpengeperioden uden overenskomstmæssig løn og arbejdsvilkår.
Enhedslisten  

 finder det helt forkasteligt, at offentligt arbejde skal udføres for et beløb  

 svarende til de maksimale dagpenge, - at længden af dagpengeperioden ikke kan forlænges ud over de 5 år,  

 uanset at de arbejdsløse ikke får det tilbud, som de har pligt til at  

 modtage, - at ledige kun kan få et år med uddannelsesorlov, og at orloven ikke  

 forlænger dagpengeperioden, - at ledige højst kan få 4 ugers uddannelsesorlov inden for de første 26  

 ugers ledighed, - at 16-17-årige ikke kan blive medlem af en arbejdsløshedskasse, og at  

 man nu først kan få dagpenge, når man er 19 år, - at det kun bliver muligt at deltage i selvvalgt uddannelse under 20  

 timer ugentligt samtidig med, at dagpengeretten bevares, og kun i  

 uddannelser, der ikke er SU-berettiget, - at ledige under 25 år får mulighed for at deltage i højskole- og  

 daghøjskoleforløb i over 20 timer om ugen, men »..med en dagpengesats på  

 50 pct. af de maksimale dagpenge for fuldtids-, henholdsvis deltidsforsikrede  

 ledige.« Enhedslisten mener, at de nævnte forslag forhindrer arbejdsløse  

 i at få den uddannelse, som de selv ønsker, - at overgangsydelsen afskaffes, - at arbejdskravet for at få dagpengeret og for at genoptjene dagpengeret  

 forhøjes til 52 uger, - at der skal ske en forstærket overvågning af rådighedsreglerne gennem et  

 ekstra tilsyn.
Enhedslisten mener, at de arbejdsløse faktisk står til  

 rådighed for arbejdsmarkedet, og at alle hidtidige undersøgelser underbygger  

 denne holdning, - at der indføres tvangsomskoling, som ikke skal indgå i en handlingsplan,  

 hvorfor den arbejdsløse slet ingen indflydelse har derpå.
 Mindretallet har stillet ændringsforslag til regeringens lovforslag, men  

 Enhedslisten vil under alle omstændigheder stemme imod regeringens  

 lovforslag.
Ændringsforslag Til § 1Af arbejdsministeren, tiltrådt af et flertal (S, V,  

 KF, RV, FP og CD):
 1) Nr. 2 affattes således:
 »2. I § 11 indsættes efter stk. 3 som nye stykker:
 »Stk. 4. En individuel handlingsplan skal udarbejdes eller  

 revideres forud for afgivelse af tilbud efter kapitlerne 5-11, § 32 b og  

 kapitel 12, jf. dog stk. 5.
Stk. 5. Arbejdsministeren kan fastsætte regler om, at  

 arbejdsformidlingen i særlige situationer kan afgive tilbud om uddannelse  

 uden forudgående udarbejdelse eller revision af en individuel  

 handlingsplan.«» Af et mindretal (SF og EL):
 2) Nr. 5 udgår.
 Af arbejdsministeren, tiltrådt af et flertal (S, V, KF, RV,  

 FP og CD):
 3) I den under nr. 5 foreslåede affattelse af § 17, stk.  

 3, ændres »arbejdsformidlingen« til: »arbejdsløshedskassen  

 efter arbejdsformidlingens bestemmelse«.
 4) I den under nr. 5 foreslåede affattelse af § 17  

 indsættes efter stk. 5 som nyt stykke:
»Stk. 6. Arbejdsministeren kan efter forhandling med  

 undervisningsministeren fastsætte nærmere regler om  

 uddannelsesinstitutionernes pligt til at underrette og afgive oplysninger til  

 arbejdsformidlingen om ledige, der deltager i uddannelse efter dette  

 kapitel.« Stk. 6 bliver herefter stk. 7.
 5) Efter nr. 6 indsættes som nyt nummer:
 »01. Efter § 19 indsættes som ny paragraf:
»§ 19 a.
Arbejdsministeren kan fastsætte nærmere regler om,  

 at de regionale arbejdsmarkedsråd ud fra en arbejdsmarkedspolitisk vurdering  

 kan afholde deltagerbetalingen på AMU for personer, der er ledighedstruede,  

 og som derfor ønsker at skifte til et fagområde med bedre  

 beskæftigelsesudsigter.«» Af et mindretal (V):
 6) Nr. 11 udgår.
 Af arbejdsministeren, tiltrådt af et flertal (S, KF, RV, FP  

 og CD):
 7) I den under nr. 11 foreslåede § 24 a indsættes  

 efter stk. 5 som nyt stykke:
»Stk. 6. Arbejdsministeren kan fastsætte regler om, at ledige  

 ikke samtidig kan være i tilbud og i ordinær beskæftigelse hos samme  

 arbejdsgiver.« Stk. 6 og 7 bliver herefter stk. 7 og 8.
 8) I den under nr. 11 foreslåede § 24 c indsættes  

 efter stk. 1 som nye stykker:
 »Stk. 2. Udbetaling af tilskud til puljejob må ikke være  

 konkurrenceforvridende.
 Stk. 3. Arbejdsgiveren medfinansierer puljejob med 10 pct. af den  

 samlede lønudgift til puljejob.
Stk. 4. Arbejdsministeren fastsætter nærmere regler om  

 arbejdsgiveres medfinansiering i forbindelse med puljeansættelse.« 9) Nr. 15 affattes således:
 »15. § 28, stk. 1, affattes således:
»Ledige dagpengemodtagere under 60 år har inden for dagpengeperioden,  

 jf. § 55, stk. 1, i lov om arbejdsløshedsforsikring m.v., og indtil  

 påbegyndelsen af aktivperioden ret til et rimeligt forløb på op til 12  

 måneder, hvis den ledige selv fremsætter ønske herom.
Den ledige har ret til  

 at påbegynde forløbet senest efter 2 års ledighed.«» 10) Det under nr. 19 foreslåede § 32 a, stk. 2, 3.  

 pkt., affattes således:
»Med udgangspunkt i den lediges ønsker og forudsætninger samt  

 arbejdsmarkedets behov angiver planen, hvilke uddannelsesaktiviteter der kan  

 bidrage til opfyldelse af målet.« 11) I det under nr. 19 foreslåede § 32 b, stk. 2,  

 indsættes efter »arbejdsmarkedsbidrag«: »og eventuelt bidrag  

 til arbejdsmarkedspension«, og efter »under hensyn hertil«  

 indsættes: »samt under hensyn til løn og tillæg m.v.
Arbejdsministeren  

 kan efter forhandling med arbejdsmarkedets parter og de kommunale  

 organisationer fastsætte nærmere regler om arbejdstiden i tilbud«.
 12) I den under nr. 19 foreslåede § 32 b indsættes  

 efter stk. 2 som nyt stykke:
»Stk. 3. Arbejdsministeren kan fastsætte regler om, at ledige  

 ikke samtidig kan være i tilbud og i ordinær beskæftigelse hos samme  

 arbejdsgiver.« Af et mindretal (V):
 13) Nr. 25 udgår.
 Af arbejdsministeren, tiltrådt af et flertal (S, V, KF, RV,  

 FP og CD):
 14) I den under nr. 27 foreslåede affattelse af § 34,  

 stk. 1, 1. pkt., indsættes efter »arbejdsmarkedsbidrag«:  

 »og eventuelt bidrag til arbejdsmarkedspension«.
 15) Efter nr. 28 indsættes som nyt nummer:
 »02. Efter § 35 indsættes som ny paragraf:
»§ 35 a.
Ledige, som deltager i tilbud, bortset fra tilbud om  

 etableringsydelse, står til rådighed for arbejde formidlet af  

 arbejdsformidlingen eller arbejdsløshedskassen.
Arbejdsministeren kan  

 fastsætte nærmere regler herom, herunder om at arbejdsformidlingen kan  

 fravige kravet om rådighed.«» 16) Nr. 31 affattes således:
 »31. Overskriften til kapitel 16 affattes således:
 »Udbetaling af ydelser, refusion, tilsyn, regnskab  

 m.v.«» 17) Nr. 32 affattes således:
 »32. § 40 affattes således:
 »§ 40. Arbejdsløshedskasserne udbetaler  

 uddannelsesgodtgørelse og etableringsydelse til ledige dagpengemodtagere samt  

 befordringsgodtgørelse til ledige dagpengemodtagere, der deltager i  

 uddannelse, i individuel jobtræning eller i et puljejob.
 Stk. 2. Staten yder arbejdsløshedskasserne refusion af de  

 udgifter, som afholdes efter stk. 1. Reglerne i §§ 79-82 i lov om  

 arbejdsløshedsforsikring m.v. finder tilsvarende anvendelse, dog skal  

 regnskab for udbetaling af de i stk. 1 nævnte ydelser tilsendes direktøren  

 for Arbejdsmarkedsstyrelsen.
Stk. 3. Arbejdsministeren fastsætter nærmere regler om beregning  

 og udbetaling samt om administration, regnskab, revision, tilsyn m.v. for de  

 i stk. 1 omhandlede ydelser.«» 18) Nr. 33 affattes således:
 »33. § 41 affattes således:
 »§ 41. Arbejdsformidlingen eller (amts)kommunen udbetaler  

 løntilskud i forbindelse med jobtræning og tilskud i forbindelse med  

 individuel jobtræning eller puljejob.
 Stk. 2. Arbejdsministeren fastsætter nærmere regler om beregning  

 og udbetaling, herunder refusion, samt om administration, regnskab, revision,  

 tilsyn m.v. for de i stk. 1 omhandlede tilskud.
 Stk. 3. Arbejdsformidlingen kan afholde lønudgifter til tilbudt  

 jobtræning i staten og (amts)kommunerne, som ligger ud over den fastsatte  

 kvote til jobtræning og individuel jobtræning, jf. § 37, stk. 2.
Stk. 4. Arbejdsministeren fastsætter nærmere regler om  

 administration og udbetaling af løntilskud og tilskud efter stk. 1 og kan  

 herunder bestemme, at administrationen og udbetalingen til (amts)kommunerne  

 kan overføres til en anden offentlig myndighed.«» 19) Nr. 34 affattes således:
 »34. Efter § 41 indsættes som ny paragraf:
»§ 41 a.
Arbejdsministeren kan fastsætte nærmere regler om  

 ydelse af forskud til aktiviteter i henhold til denne lov og om betaling af  

 afmeldegebyrer til uddannelsessteder m.v.«» 20) I den under nr. 36 foreslåede affattelse af § 62,  

 stk. 3, ændres »og § 24, stk. 5,» til: »§ 24, stk. 5, og §  

 24 c, stk. 2,».
 21) Nr. 37 affattes således:
»37. I § 63, stk. 1, ændres »efter §§ 28-32 og §  

 34« til: »efter § 24 a, stk. 5, § 28, § 32 b, stk. 2, og §  

 34«.' 22) Efter nr. 37 indsættes som nyt nummer:
»03. § 63, stk. 3, ophæves.« Til § 2 23) Paragraffen affattes således:
 »§ 2 Stk. 1. § 1, nr. 1-6, 01, 7-16, 18-28, 02, 29-37  

 og 03, træder i kraft den 1. januar 1996.
 Stk. 2. § 1, nr. 17, træder i kraft den 1. januar 1998.
Stk. 3. Arbejdsministeren fastsætter tidspunktet for ikrafttræden  

 af § 1, nr. 38.« Til § 3 24) Stk. 2 affattes således:
»Stk. 2. Ledige, der er eller bliver omfattet af §§ 32 a og  

 32 b, og som har fået afgivet et konkret tilbud inden lovens ikrafttræden,  

 kan påbegynde eller fortsætte dette efter de hidtil gældende regler.
Disse  

 ledige omfattes af § 1, nr. 1, 5 og 19, efter 6 måneders ledighed inden for 9  

 måneder regnet fra tilbudets afslutning.
Arbejdsministeren fastsætter nærmere  

 regler herom samt nærmere regler for en gradvis indføring af unge lediges ret  

 og pligt til tilbud.« 25) I stk. 3 ændres »1. januar 1997« til:  

 »1. januar 1996«, og efter »har ret« indsættes: »og  

 pligt«.
 26) Stk. 4 og 5 affattes således:
 »Stk. 4. Arbejdsministeren fastsætter nærmere regler om  

 gradvis indføring af ret og pligt til tilbud for ledige, som har påbegyndt en  

 dagpengeperiode før den 1. juli 1996.
Stk. 5. Arbejdsministeren fastsætter nærmere regler om ret og  

 pligt til tilbud efter de før 1. januar 1996 gældende regler.« Bemærkninger Til nr. 1 En individuel handlingsplan skal udarbejdes eller revideres  

 forud for afgivelse af tilbud i dagpengeperioden og aktivperioden.  

 Bestemmelserne herom står for øjeblikket i afsnittene om rettigheder i hhv.  

 dagpengeperioden og aktivperioden, men bliver med forslaget samlet i lovens  

 kapitel 4 om individuel handlingsplan.
 Der kan dog opstå situationer, hvor der kan være behov for at kunne afgive  

 tilbud om uddannelse uden at skulle afvente udarbejdelse eller revision af en  

 handlingsplan.
 Her tænkes specielt på tilbud om omskoling, efteruddannelse eller anden  

 form for opkvalificerende kurser, som Arbejdsformidlingen vurderer  

 umiddelbart vil kunne forbedre den lediges muligheder for beskæftigelse.
 Det foreslås derfor, at arbejdsministeren får bemyndigelse til at  

 fastsætte regler om, at kravet om en handlingsplan kan fraviges i nærmere  

 angivne situationer, hvor det ikke vil være hensigtsmæssigt at lade et  

 uddannelsestilbud bero på en handlingsplan.
 Som et led i opfølgningen af aftalen om finanslov 1996 mellem regeringen  

 og Det Konservative Folkeparti vil rådighedsreglerne blive ændret således, at  

 det fremgår, at afslag på eller ophør i et sådant uddannelsestilbud i  

 sanktionsmæssig henseende sidestilles med afslag på eller ophør i tilbud  

 efter en individuel handlingsplan.
 Den foreslåede ændring griber ikke ind i den eksisterende mulighed for via  

 en handlingsplan at tilrettelægge omskolings- og uddannelsesforløb som led i  

 den løbende arbejdsmarkedsindsats.
 Til nr. 2 Ændringsforslaget betyder, at de foreslåede regler for unge  

 ophæves, således at medlemmerne i a-kasserne i højere grad ligestilles.
 Til nr. 3 Der er tale om en redaktionel ændring, der betyder, at  

 arbejdsløshedskasserne, som efter gældende regler udbetaler  

 uddannelsesgodtgørelse, også skal udbetale uddannelsesgodtgørelse til unge  

 under 25 år.
Til nr. 4 Ændringsforslaget betyder, at der skabes mulighed for, at der  

 kan føres kontrol med, at uddannelsen følges.
En tilsvarende bestemmelse er  

 blevet indsat i de særlige regler om tilbud om uddannelse til unge og i  

 reglerne om orlov til uddannelse.
Til nr. 5 Der er i de senere år taget en lang række initiativer for at  

 sikre en høj grad af mobilitet på arbejdsmarkedet.
Blandt disse kan nævnes  

 stramning af rådighedsreglerne og øget satsning på uddannelse herunder  

 særligt voksen- og efteruddannelse.
I takt med den faldende ledighed stilles  

 der stadig større krav til de instrumenter, der bringes i anvendelse for at  

 undgå flaskehalse på arbejdsmarkedet.
Således må det sikres, at der ikke  

 eksisterer barrierer for, at personer, der er ansat på fagområder i  

 tilbagegang, omskoles med henblik på at opnå beskæftigelse på fagområder i  

 fremgang.
Det foreslås derfor, at de regionale arbejdsmarkedsråd efter en konkret  

 vurdering skal have mulighed for at give støtte til deltagerbetalingen til  

 personer, som ønsker at skifte til et fagområde med væsentlig bedre  

 beskæftigelsesudsigter end på deres nuværende fagområde, hvis - ansøgeren er beskæftiget - ansøgeren er ansat på et fagområde i tilbagegang - ansøgeren er ledighedstruet - ansøgeren påbegynder en uddannelsesaktivitet med henblik på at skifte  

 til et fagområde med gode beskæftigelsesudsigter og - AF har godkendt ansøgningen.
Til nr. 6 Ændringsforslaget indebærer, at de foreslåede regler om puljejob  

 udgår.
Hvis det vedtages, skal der stilles forslag om yderligere ændringer.
 Til nr. 7 Bestemmelsen svarer til de gældende regler for tilbud til ledige  

 i delperiode 2 (aktivperioden).
 Til nr. 8 Forslaget om, at puljejob - som er et nyt arbejdsmarkedspolitisk  

 redskab - ikke må være konkurrenceforvridende, er i overensstemmelse med de  

 gældende regler om løntilskud til jobtræning og individuel jobtræning.  

 Forslaget indebærer herudover, at der indføres en medfinansiering for  

 arbejdsgiverne på 10 pct. af den samlede lønudgift (incl. pensionsbidrag,  

 arbejdsmarkedsbidrag, ATP, AER, feriegodtgørelse m.v.). Arbejdsministeren får  

 en bemyndigelse til at udstede nærmere retningslinjer herom.
Den arbejdsmarkedspolitiske indsats skal dog primært rettes mod den  

 private sektor - med det sigte, at omfanget af jobtræning i den private  

 sektor øges.
I lyset af finanslovaftalen bliver der iværksat et  

 analysearbejde, som skal udvikle incitamenter f.eks. i form af  

 præmieringsordninger eller særlige vederlag, der kan bringes i anvendelse i  

 forhold til den enkelte AF-medarbejder, AF-medarbejdergrupper, AF-regionen  

 etc.
Den endelige udformning af incitamentordningen vil bl.a. bero på  

 resultatet af analysearbejdet, som vil foreligge i løbet af 1 - 2 måneder.
Til nr. 9 I forbindelse med, at fremrykningen af indsatsen over for ledige  

 i aktivperioden påbegyndes den 1. juli 1996, foreslås det, at  

 minimumsrettighederne for ledige i dagpengeperioden justeres, således at  

 minimumsretten med virkning fra 1. januar 1996 alene udløses, hvis den ledige  

 selv fremsætter ønske herom.
De ledige, som for øjeblikket er i gang med et  

 tilbud, eller i en handlingsplan har aftalt et konkret tilbud, bevarer retten  

 (og pligten) til dette tilbud.
 Til nr. 10 Det præciseres, at den individuelle uddannelsesplan tager  

 udgangspunkt i den lediges ønsker og forudsætninger samt arbejdsmarkedets  

 behov.
 Til nr. 11, 12 og 14 Ændringsforslagene betyder, at bestemmelserne får  

 samme formulering som de tilsvarende bestemmelser om aflønning og  

 arbejdstidsfastsættelse ved puljejob og ved tilbud i aktivperioden.
 Til nr. 13 Ændringsforslaget indebærer, at der fortsat er mulighed for  

 privat selvfunden jobtræning i aktivperioden.
Til nr. 15 Med ændringsforslaget præciseres den »passive«  

 rådighedsforpligtelse - dvs. at den ledige kan formidles (og har pligt til at  

 overtage) ordinært arbejde - under tilbud, der indgår i en handlingsplan.  

 Forslaget er i overensstemmelse med den hidtidige praksis på området.
En  

 tilsvarende bestemmelse vil komme til at gælde for ledige på uddannelsesorlov  

 og for ledige, der får AMU-godtgørelse.
Der vil derimod ikke blive stillet  

 krav om rådighed for unge, der som led i den forstærkede ungdomsindsats er i  

 uddannelse.
 Til nr. 16 Der er tale om en redaktionel ændring.
 Til nr. 17 og 18 På foranledning af Rigsrevisionen foreslås der en  

 præcisering af bestemmelserne, således at der nu er klare regler om refusion,  

 forskudsbetaling m.v.
 Til nr. 19 Med bestemmelsen præciseres, at arbejdsministeren kan fastsætte  

 nærmere regler om udbetaling af forskud i forbindelse med  

 aktiveringsindsatsen samt om betaling af afmeldegebyrer til uddannelsessteder  

 m.v. for kursister, der er tilmeldt af AF som led i en aktiveringsindsats.  

 Det forudsættes, at de afmeldegebyrer, som AF konkret pålægges at betale som  

 følge af aflysninger, afspejler kursusudbyderens tab, opgjort ud fra en  

 gennemsnitsbetragtning.
 Til nr. 20 og 21 Der er tale om redaktionelle ændringer.
Til nr. 22 Ministeren har adgang til på eget initiativ at tage en  

 afgørelse truffet af Arbejdsmarkedsstyrelsen op til undersøgelse og  

 afgørelse.
Bestemmelsen, som er overflødig, foreslås ophævet.
 Til nr. 23 Ændringen er en følge af, at reglerne om puljejob samt de nye  

 numre skal træde i kraft den 1. januar 1996.
 Til nr. 24 Indføringen af unge lediges ret og pligt efter §§ 32 a og 32 b  

 sker gradvist over 1 år, således at alle unge i målgruppen er omfattet af §§  

 32 a og 32 b med udgangen af marts 1997. Arbejdsministeren fastsætter nærmere  

 regler herom samt nærmere regler om indføring af ret og pligt efter §§ 32 a  

 og 32 b for unge, der inden lovens ikrafttræden har fået afgivet et konkret  

 tilbud efter de gældende regler.
 Til nr. 25 Bestemmelsen er en følge af, at de lediges minimumsrettigheder  

 med virkning fra den 1. januar 1996 alene udløses, hvis de ledige selv  

 fremsætter ønske herom.
 Til nr. 26Ad stk. 4.
 Som led i opfølgningen af aftalen om finanslov for 1996 mellem regeringen  

 og Det Konservative Folkeparti påbegyndes fremrykningen af aktivperioden den  

 1. juli 1996 i stedet for den 1. januar 1997.
 Ad stk. 5.
 Bestemmelsen giver mulighed for, at der kan fastsættes en overgangsordning  

 for i hvilket omfang ledige, der ved lovens ikrafttræden den 1. januar 1996  

 enten har påbegyndt eller fået afgivet et konkret tilbud eller har opnået ret  

 til etableringsydelse, eller til at afstå fra tilbud efter § 32, får mulighed  

 for efter de hidtil gældende regler at gennemføre tilbudet, at få  

 etableringsydelse eller at afstå fra tilbud efter § 32. Der vil blive fastsat  

 en frist for, hvornår tilbudet senest skal være påbegyndt, antagelig den 1.  

 april 1996.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Peter Duetoft (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP) Dansk Folkeparti havde ikke medlemmer i udvalget.
Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 spøgsmål til arbejdsministeren, som denne har besvaret skriftligt.
Nogle af  

 udvalgets spørgsmål og arbejdsministerens svar herpå er optrykt som bilag til  

 tillægsbetænkningen.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Peter Duetoft (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP)  

 Dansk Folkeparti havde ikke medlemmer i udvalget.
Bilag Nogle af udvalgets spørgsmål til arbejdsministeren og dennes svar herpå Spørgsmål nr. 2:
»Udvalget anmoder om ministerens kommentar til henvendelsen af 13.  

 oktober 1995 fra Dansk Journalistforbund, jf. bilag 2.« Svar:
 Dansk Journalistforbund mener, at forslaget om ændring af § 62 a har nogle  

 uheldige konsekvenser i forhold til beskæftigelses- og uddannelsesaktiviteter  

 af 1 eller 2 ugers varighed, der arrangeres af Dansk Journalistforbund for  

 ledige journalister.
 Det har ikke været tanken, at kortere kurser af 1 eller 2 ugers varighed,  

 der arrangeres af forbund eller arbejdsløshedskasser/AF med henblik på at  

 opnå en bedre tilknytning til arbejdsmarkedet, ikke skulle kunne gennemføres  

 med bevarelsen af dagpengeretten.
 Det vil blive søgt sikret, at sådanne kortere kurser, herunder også  

 vejlednings- og rådgivningskurser, kan følges med bevarelsen af  

 dagpengeretten.
 Spørgsmål nr. 5:
»Kan ledige i aktiveringstilbud fratræde med omgående virkning for at  

 overtage ordinært arbejde?» Svar:
Der er i det fremsatte lovforslag ikke tilsigtet ændringer i forhold til  

 de gældende regler på dette område.
Jeg skal derfor kort skitsere disse  

 regler:
 Ved ændringen af lov om en aktiv arbejdsmarkedspolitik pr. 1. april 1995  

 er der indført en ret og pligt til tilbud i op til fuld tid i delperiode 2,  

 jf. § 33, stk. 2, i lov om en aktiv arbejdsmarkedspolitik.
 Retten og pligten til tilbud i op til fuld tid gælder i hele delperiode 2,  

 og afslag på eller ophør i tilbud medfører konsekvenser for den lediges  

 dagpengeret.
 Efter rådighedsbekendtgørelsen kan et medlem dog ophøre i et tilbud efter  

 en handlingsplan, hvis medlemmet ophører for at overtage varigt arbejde (uden  

 tilskud) eller arbejde formidlet af AF eller a-kassen.
 Ved overtagelse af varigt arbejde forstås arbejde i Danmark eller  

 udlandet, der forventes at blive af mere end 5 ugers varighed.
 Det er således muligt for en ledig i delperiode 2 at overtage ordinært  

 arbejde af længere omfang, selv om den ledige er i aktiveringstilbud.
Det skal dog bemærkes, at jobtræning betragtes som et almindeligt  

 ansættelsesforhold i den forstand, at ansættelsesforholdet kun kan bringes  

 til ophør i overensstemmelse med gældende overenskomster og lovgivning.
Det  

 vil sige, at gældende opsigelsesvarsler skal respekteres.
 Spørgsmål nr. 9:
»Er allerede udarbejdede handlingsplaner, hvori der eksempelvis  

 indgår et længerevarende kompetencegivende uddannelsesforløb, bindende for  

 AF? i bekræftende fald ønskes der teknisk bistand til udarbejdelse af  

 ændringsforslag, som klargør lediges retskrav på at handlingsplanen er  

 gældende med de intentioner, der ligger i planen.« Svar:
 I et ændringsforslag til L 15 vil der i § 3 blive indsat en bestemmelse  

 om, at der kan fastsættes nærmere regler om ret og pligt til tilbud efter de  

 før 1. januar 1996 gældende regler.
 Bestemmelsen giver mulighed for, at der kan fastsættes en overgangsordning  

 for, i hvilket omfang ledige, der ved lovens ikraftræden den 1. januar 1996  

 enten har påbegyndt eller har fået afgivet et konkret tilbud, får mulighed  

 for at gennemføre tilbudet efter de hidtil gældende regler.
 I de tilfælde, hvor der ikke er påbegyndt eller afgivet et konkret tilbud,  

 vil en udarbejdet handlingsplan som hidtil kunne tages op til revision, hvis  

 enten AF eller den ledige finder dette begrundet i den lediges situation,  

 eller hvis væsentligt ændrede forudsætninger på arbejdsmarkedet gør en  

 revision hensigtsmæssig.
 Idet jeg går ud fra, at der i sidste punktum i stedet for »I  

 bekræftende fald« skal stå »I benægtende fald« kan jeg oplyse,  

 at jeg med henvisning til ovenstående ikke finder grundlag for, at der  

 udarbejdes ændringsforslag, der ændrer ved de hidtil gældende regler for  

 revision af indholdet i en handlingsplan.
 Spørgsmål nr. 11:
»Vil de foreslåede ændringer i lovforslaget indebære, at reglerne  

 vedrørende ledige i delperiode 2, der har ordinær beskæftigelse samtidig med  

 at aktiveringen pågår, fortsat skal fortolkes således, at det ordinære  

 arbejde skal vige for aktiveringen, således som reglerne i dag i forbindelse  

 hermed fortolkes af Arbejdsmarkedsstyrelsen?» Svar:
 Jeg kan i udgangspunktet henvise til min besvarelse af spørgsmål 3 og 6 af  

 henholdsvis 13. og 24. november 1995 (L 15 - bilag 5 og 9). Heraf fremgår, at  

 reglerne i dag er således, at retten og pligten til tilbud i delperiode 2  

 skal nedsættes, når den ledige har ordinær beskæftigelse af et vist omfang.  

 Der er således taget højde for, at ledige kan have ordinær beskæftigelse ved  

 siden af tilbud.
 Der er med lovforslaget ikke tilsigtet ændringer i forhold til disse  

 regler, og der vil derfor også fremover være et behov for at kunne nedsætte  

 tilbudets omfang i aktivperioden. såfremt den ledige har eller skaffer sig  

 ordinær beskæftigelse.
Det skal dog bemærkes, at ledige ikke kan være i støttet og ustøttet  

 beskæftigelse hos samme arbejdsgiver.
Der er således ikke mulighed for at få  

 nedsat tilbudets omfang med henblik på ordinær ansættelser hos samme  

 arbejdsgiver.
Disse regler vil blive præciseret i forbindelse med den kommende  

 bekendtgørelse.
Det vil heraf fremgå, at den ledige ikke samtidig kan være i  

 støttet og ustøttet beskæftigelse inden for den samme (amts)kommune,  

 virksomhed eller statsinstitution.
