Fremsat den 13. november 2013 af økonomi- og indenrigsministeren (Margrethe Vestager) Forslag til Lov om ændring af lov om valg til Folketinget, lov om valg af danske medlemmer til Europa-Parlamentet og lov om kommunale og regionale valg (Mulighed for ændring af afstemningssted for vælgere med handicap eller nedsat førlighed) § 1 I lov om valg til Folketinget, jf. lovbekendtgørelse nr. 128 af 11. februar 2013, som ændret ved lov nr. 158 af 20. februar 2013 og § 4 i lov nr. 647 af 12. juni 2013, foretages følgende ændringer:
 1. Efter § 47 indsættes:
»§ 47 a.
En vælger kan efter ansøgning afgive sin stemme på valgdagen på et andet afstemningssted i opstillingskredsen i sin bopælskommune end det, vælgeren er tilknyttet i henhold til valglisten, jf. § 18, såfremt ændringen af afstemningssted er begrundet i vælgerens handicap eller nedsatte førlighed.
Stk. 2. Ansøgning om at afgive stemme på et andet afstemningssted i opstillingskredsen i bopælskommunen skal indgives senest kl. 12 otte dage før valgdagen til kommunalbestyrelsen i vælgerens bopælskommune.
Hvis otte dage før valgdagen er en lørdag eller søndag eller anden helligdag, fremrykkes ansøgningsfristen til den umiddelbart forudgående hverdag, som ikke er en lørdag.
Ansøgning skal indgives forud for hvert valg til Folketinget og kan tidligst indgives, når valget er udskrevet.
 Stk. 3. Kommunalbestyrelsen skal sørge for, at en vælger, hvis ansøgning i henhold til stk. 1 er imødekommet, slettes fra valglisten på det afstemningssted, vælgeren oprindeligt var tilknyttet, og tilføjes valglisten på det afstemningssted, som vælgeren er overført til.
Stk. 4. Økonomi- og indenrigsministeren fastsætter nærmere regler om ændring af afstemningssted efter ansøgning for vælgere med handicap eller nedsat førlighed.« 2. I § 54, stk. 4, 1. pkt., ændres »der er nævnt i stk. 1« til: »der er nævnt i stk. 2«.
3. I § 99, stk. 1, ændres »jf. dog stk. 2 og 3.« til: »jf. dog stk. 2-4.« 4. I § 99 indsættes efter stk. 1 som nyt stykke:
»Stk. 2. En vælger kan efter ansøgning afgive sin stemme på afstemningsdagen på et andet afstemningssted i sin bopælskommune end det, vælgeren er tilknyttet i henhold til valglisten, jf. § 96, såfremt ændringen af afstemningssted er begrundet i vælgerens handicap eller nedsatte førlighed. § 47 a, stk. 2-4, finder tilsvarende anvendelse med de ændringer, der følger af afstemningens karakter.
Ansøgning kan dog tidligst indgives 4 uger før afstemningsdagen.« Stk. 2 og 3 bliver herefter stk. 3 og 4.
§ 2 I lov om valg af danske medlemmer til Europa-Parlamentet, jf. lovbekendtgørelse nr. 126 af 11. februar 2013, foretages følgende ændringer:
1. I § 25, stk. 1, indsættes efter »stk. 2«: »og 3« 2. I § 25 indsættes efter stk. 1 som nyt stykke:
»Stk. 2. En vælger kan efter ansøgning afgive sin stemme på valgdagen på et andet afstemningssted i sin bopælskommune end det, vælgeren er tilknyttet i henhold til valglisten, jf. § 14, såfremt ændringen af afstemningssted er begrundet i vælgerens handicap eller nedsatte førlighed. § 47 a, stk. 2-4, i lov om valg til Folketinget finder tilsvarende anvendelse med de ændringer, der følger af valgets karakter.
Ansøgning kan dog tidligst indgives 4 uger før valgdagen.«.
 Stk. 2 og 3 bliver herefter stk. 3 og 4.
§ 3 I lov om kommunale og regionale valg, jf. lovbekendtgørelse nr. 127 af 11. februar 2013, foretages følgende ændringer:
 1. Efter § 53 indsættes:
»§ 53 a.
En vælger kan efter ansøgning afgive sin stemme på valgdagen på et andet afstemningssted i sin bopælskommune end det, vælgeren er tilknyttet i henhold til valglisten, jf. § 8, såfremt ændringen af afstemningssted er begrundet i vælgerens handicap eller nedsatte førlighed.
Stk. 2. Ansøgning om at afgive stemme på et andet afstemningssted i bopælskommunen skal indgives senest kl. 12 otte dage før valgdagen til kommunalbestyrelsen i vælgerens bopælskommune.
Ansøgning skal indgives forud for hvert valg til kommunalbestyrelser og regionsråd og kan tidligst indgives 4 uger før valgdagen.
 Stk. 3. Kommunalbestyrelsen skal sørge for, at en vælger, hvis ansøgning i henhold til stk. 1 er imødekommet, slettes fra valglisten på det afstemningssted, vælgeren oprindeligt var tilknyttet, og tilføjes valglisten på det afstemningssted, som vælgeren er overført til.
Stk. 4. Økonomi- og indenrigsministeren fastsætter nærmere regler om ændring af afstemningssted efter ansøgning for vælgere med handicap eller nedsat førlighed.« 2. I § 60, stk. 4, 1. pkt., ændres »der er nævnt i stk. 1« til: »der er nævnt i stk. 2«.
§ 4 Loven træder i kraft den 1. marts 2014.
Bemærkninger til lovforslaget 1. Indledning Med lovforslaget foreslås det, at vælgere med handicap eller nedsat førlighed får mulighed for efter ansøgning at blive overført til et andet afstemningssted end det, de er tilknyttet i henhold til valglisten.
Det nye afstemningssted skal ved folketingsvalg ligge i samme opstillingskreds i kommunen og skal ved folkeafstemninger, Europa-Parlamentsvalg og kommunale og regionale valg ligge i kommunen. Ændringen af afstemningssted skal være begrundet i vælgerens handicap eller nedsatte førlighed.
 Det foreslås, at loven træder i kraft den 1. marts 2014.
2. Baggrunden for lovforslaget Økonomi- og Indenrigsministeriet søger til stadighed og i dialog med handicaporganisationerne at forbedre tilgængeligheden til valghandlingen for vælgere med handicap.
Forslaget er en udmøntning af denne dialog og følger desuden op på Folketingets Kommunaludvalgs beretning til B 74, forslag til folketingsbeslutning om øget tilgængelighed i forbindelse med deltagelse i demokratiet, fra folketingsåret 2012/13. Udvalget konstaterer heri bl.a., at der fortsat er mange muligheder for at forbedre demokratiet, så det bliver mere tilgængeligt for borgere med handicap i overensstemmelse med FN's handicapkonvention, f.eks. i forhold til stemmehemmelighed og adgang til afstemningssteder.
Endelig er lovforslaget en udmøntning af ét af initiativerne i regeringens handicappolitiske handlingsplan Et samfund for alle.
 Vælgere med handicap eller nedsat førlighed skal så vidt muligt have mulighed for at afgive deres stemme på samme måde som andre vælgere.
Det er imidlertid ikke alle kommuner, der råder over et tilstrækkeligt antal egnede lokaler med handicapvenlige adgangsforhold, som kan anvendes som afstemningssteder.
Kommunerne benytter derfor i dag i et vist omfang lokaliteter, som ikke er tilgængelige for mennesker med handicap.
Vælgere med handicap eller nedsat førlighed, som ikke eller kun med stort besvær kan bevæge sig ind i stemmelokalet, har derfor mulighed for enten at afgive stemme umiddelbart uden for stemmelokalet f.eks. i en bil parkeret ved afstemningsstedet - en såkaldt »vognstemme« - eller for at brevstemme f.eks. i eget hjem.
Der henvises til afsnit 3.1.1.
 Efter de gældende regler har vælgere med handicap eller nedsat førlighed ikke mulighed for at ændre afstemningssted, og således til- eller fravælge et afstemningssted på grund af særlige forhold, der gør sig gældende eller ikke gør sig gældende, på dette afstemningssted.
Baggrunden for lovforslaget er at give en sådan mulighed.
Regeringen ønsker således at supplere de eksisterende muligheder for vogn- og brevstemmer med en mulighed for, at en vælger med handicap eller nedsat førlighed selv kan vælge at stemme på det afstemningssted i kommunen, som har de bedste faciliteter og/eller ydre rammer i forhold til vælgerens behov i forbindelse med stemmeafgivningen.
Der kan således være en række forhold, som gør sig gældende på ét afstemningssted men ikke på et andet afstemningssted, som har betydning  positivt eller negativt  for vælgere med handicap eller nedsat førlighed, når de skal afgive deres stemme på valgdagen.
Det kan f.eks. være tilstedeværelsen på ét eller flere udvalgte afstemningssteder af et separat særlig lydtæt stemmerum, hvor bl.a. blinde og svagsynede vælgere kan afgive deres stemme, uden at der er risiko for, at andre kan høre, hvad der bliver sagt.
Det kan endvidere være særligt gode lysforhold, benyttelse af et hæve/sænkebord i et særligt stemmerum eller tilstedeværelsen af handicaptoiletter.
Kommunen vil på vælgerens forespørgsel kunne yde vejledning herom.
3. Gældende regler for stemmeafgivning for vælgere med handicap eller nedsat førlighed 3.1. Afstemning på afstemningsdagen 3.1.1. Tilgængelige afstemningssteder Det følger af valglovgivningen, at kommunalbestyrelsen skal sørge for lokaler til afstemningen samt det fornødne antal stemmerum og stemmekasser.
Der henvises til folketingsvalglovens § 45, stk. 2, 1. pkt., der i kraft af henvisningsbestemmelsen i folketingsvalglovens § 99, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 25, stk. 1, gælder tilsvarende for Europa-Parlamentsvalg, samt til den kommunale og regionale valglovs § 51, stk. 2, 1. pkt.
Der stilles ikke i valglovgivningen krav om, at de afstemningssteder, kommunerne benytter ved folketingsvalg, folkeafstemninger, Europa-Parlamentsvalg og kommunale og regionale valg, skal være indrettet med henblik på at øge den fysiske tilgængelighed for vælgere med handicap eller nedsat førlighed.
Ministeriet anfører imidlertid i sine vejledninger til kommunerne om afholdelse af valg og folkeafstemninger, at kommunalbestyrelsen, når den udpeger de bygninger/lokaler, der skal bruges til afstemningen, skal tage hensyn til, at lokalerne så vidt muligt skal være tilgængelige for kørestolsbrugere og andre bevægelseshæmmede.
Endvidere anfører ministeriet i vejledningerne om afholdelse af valg og folkeafstemninger, at der på hvert afstemningssted (i hvert afstemningslokale) skal være indrettet et stemmerum, hvor der er plads til, at der ud over vælgeren kan opholde sig to hjælpere, når en vælger har brug for hjælp til at afgive sin stemme.
Det angives endvidere, at det særlige stemmerum så vidt muligt skal være stort nok til, at der ud over to hjælpere er plads til en vælger i kørestol, jf. bl.a. vejledning nr. 9458 af 29. august 2013 om afholdelse af kommunale og regionale valg tirsdag den 19. november 2013, afsnit 7.1.1.
 3.1.2. Afgivelse af stemme umiddelbart uden for stemmelokale og hjælp til stemmeafgivning i øvrigt.
Vælgere, der på grund af manglende førlighed, svagelighed eller lignende ikke kan bevæge sig ind i stemmelokalet eller stemmerummet, kan efter de gældende regler forlange fornøden hjælp til stemmeafgivningen.
Der kan i den forbindelse ske de nødvendige lempelser i den foreskrevne fremgangsmåde for stemmeafgivning.
En vælger skal herunder, hvis det er nødvendigt, gives mulighed for at afgive stemme umiddelbart uden for stemmelokalet, f.eks. i en bil parkeret ved afstemningsstedet (såkaldt vognstemme). I givet fald må en stemmeseddel og en transportabel stemmekasse bringes ud til vælgeren.
Vælgere, der på grund af manglende førlighed, svagelighed eller lignende i øvrigt ikke kan foretage stemmeafgivningen på den foreskrevne måde, kan forlange fornøden hjælp til stemmeafgivningen.
Hjælp til stemmeafgivning ydes af to valgstyrere eller tilforordnede vælgere (eller af en valgstyrer eller tilforordnet vælger og en person der er udpeget af vælgeren selv). Der henvises til folketingsvalglovens § 49, stk. 1 og 2, der i kraft af henvisningsbestemmelsen i folketingsvalglovens § 99, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 25, stk. 1, gælder tilsvarende for Europa-Parlamentsvalg, samt til den kommunale og regionale valglovs § 55, stk. 1.
 3.2. Brevstemmeafgivning for vælgere med handicap eller nedsat førlighed.
 Vælgere med handicap eller nedsat førlighed kan brevstemme efter de almindelige brevstemmeafgivningsregler, hvorefter enhver vælger kan brevstemme i enhver kommune her i landet, jf. herom under afsnit 3.2.1. Endvidere gælder der nogle særlige ordninger for brevstemmeafgivning bl.a. for vælgere, der bor eller opholder sig i en række boliger og boformer efter serviceloven og boliglovgivningen, herunder i pleje- og ældreboliger, samt for vælgere, der på grund af sygdom eller manglende førlighed ikke vil kunne møde frem på afstemningsstedet og derfor kan søge om at brevstemme i eget hjem, jf. herom under afsnit 3.2.2. hhv. 3.2.3.
Ved brevstemmeafgivning skal vælgere, der ønsker hjælp til at udfylde stemmesedlen eller udfylde og underskrive følgebrevet eller i øvrigt ønsker hjælp til brevstemmeafgivningen, ydes den fornødne hjælp af den eller de stemmemodtagere, brevstemmen afgives til.
Ud over stemmemodtageren eller i stedet for den ene af disse kan vælgeren forlange hjælp til brevstemmeafgivningen af en person, der er udpeget af vælgeren selv.
Reglerne om hjælp til brevstemmeafgivningen gælder generelt og gælder således bl.a. også brevstemmeafgivning i borgerservicecentre mv., brevstemmeafgivning i visse boliger og boformer efter serviceloven og boliglovgivningen samt brevstemmeafgivning i hjemmet.
Der henvises til folketingsvalglovens § 61, stk. 4, der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 26, stk. 6, gælder tilsvarende for Europa-Parlamentsvalg, samt til den kommunale og regionale valglovs § 67, stk. 4.
 3.2.1. Brevstemmeafgivning i borgerservicecentre m.v.
 For så vidt angår den almindelige brevstemmeafgivning på borgerservicecentre og lignende anfører ministeriet i sine vejledninger om afholdelse af valg og folkeafstemninger, at det vil være hensigtsmæssigt, hvis et eller flere af de steder i kommunerne, hvor enhver vælger kan brevstemme, er indrettet således, at lokalerne, herunder evt. stemmerum eller enkeltstående pulte, er tilgængelige for kørestolsbrugere og andre stærkt bevægelseshæmmede.
Endvidere anfører ministeriet i omtalte vejledninger, at det vil være hensigtsmæssigt, hvis der på et eller flere af de steder i kommunerne, hvor enhver vælger kan brevstemme, indrettes et stemmerum, hvor der er plads til, at tre personer kan opholde sig samtidig.
Stemmerummet skal have plads til, at der ud over vælgeren kan opholde sig to stemmemodtagere eller en stemmemodtager samt en personligt valgt hjælper, når en vælger har brug for hjælp til at afgive sin stemme, og skal være stort nok til, at der ud over de to hjælpere er plads til en vælger i kørestol, jf. for eksempel vejledning nr. 9458 af 29. august 2013 om afholdelse af kommunale og regionale valg den 19. november 2013, afsnit. 8.2.3.
 Brevstemmeafgivning på de steder i kommunen, hvor enhver vælger kan brevstemme, f.eks. på borgerservicecentrene og lignende, kan efter behov ske uden for brevstemmeafgivningsstedets lokaler, f.eks. på parkeringspladsen ved borgerservicecenteret, biblioteket eller lign. (»vognbrevstemme«). En vælger har dog ikke krav på at kunne brevstemme uden for brevstemmeafgivningsstedets lokaler, jf. bl.a. vejledning nr. 9458 af 29. august 2013 om afholdelse af kommunale og regionale valg den 19. november 2013, afsnit. 8.2.4.
 Brevstemmeafgivning på de steder i kommunen, hvor enhver vælger kan brevstemme, f.eks. på borgerservicecentrene og lignende, kan ved folketingsvalg ske de sidste 3 uger før valgdagen, dog senest næstsidste søgnedag før valgdagen, jf. folketingsvalglovens § 56, ved folkeafstemninger og Europa-Parlamentsvalg ske de sidste 3 måneder før afstemningsdagen, dog senest næstsidste søgnedag før afstemningsdagen, jf. folketingsvalglovens § 100, stk. 4 og Europa-Parlamentsvalglovens § 26, stk. 2, 1. pkt., og ved kommunale og regionale valg ske fra den 3. tirsdag i august måned i valgåret, dog senest lørdagen før valgdagen, jf. den kommunale og regionale valglovs § 62.
3.2.2. Brevstemmeafgivning i visse boliger og boformer efter serviceloven og boliglovgivningen Vælgere, som bor eller opholder sig i visse boformer og boliger efter lov om social service og boliglovgivningen, herunder i pleje- og ældreboliger, kan brevstemme i boformen eller boligen.
Der henvises til folketingsvalglovens § 54, stk. 2, der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 26, stk. 1, gælder tilsvarende for Europa-Parlamentsvalg, samt til den kommunale og regionale valglovs § 60, stk. 2.
Bestemmelserne omfatter bl.a. plejehjem og beskyttede boliger, plejeboliger, ældreboliger og boformer for voksne med nedsat fysisk eller psykisk funktionsevne eller særlige sociale problemer m.v.
Brevstemmeafgivning i de nævnte boformer og boliger kan ske inden for de sidste 3 uger før valgdagen, dog senest næstsidste søgnedag før valgdagen, jf. folketingsvalglovens § 56, der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 26, stk. 1, gælder tilsvarende for Europa-Parlamentsvalg, hhv. sidste lørdag før valgdagen, jf. den kommunale og regionale valglovs § 62, 1. pkt.
For en nærmere angiven del af disse boliger og boformer gælder dog, at kommunalbestyrelsen kan beslutte, at brevstemmeafgivning i stedet skal ske efter reglerne om brevstemmeafgivning i hjemmet, jf. afsnit 3.2.3. nedenfor.
3.2.3. Brevstemmeafgivning i vælgerens eget hjem Vælgere, der på grund af sygdom eller manglende førlighed ikke vil kunne møde frem på afstemningsstedet, kan brevstemme i hjemmet, medmindre de har mulighed for at stemme i en af de boliger eller boformer, der er nævnt i folketingsvalglovens § 54, stk. 2, jf. folketingsvalglovens § 54, stk. 4, der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 26, stk. 1, gælder tilsvarende for Europa-Parlamentsvalg, samt i den kommunale og regionale valglovs § 60, stk. 2, jf. den kommunale og regionale valglovs § 60, stk. 4.
Anmodning om at brevstemme i hjemmet skal indgives til opholdskommunen senest kl. 18 tolv dage før valgdagen.
Hvis tolv dage før valgdagen (ved folketingsvalg, folkeafstemninger og Europa-Parlamentsvalg) er en lørdag eller søndag, forlænges fristen for at indgive anmodning om at brevstemme i hjemmet til førstkommende mandag kl. 12. Kommunalbestyrelsen kan fastsætte en senere frist for indgivelsen af anmodningen om at brevstemme i hjemmet, dog senest næstsidste søgnedag før valgdagen.
Der henvises til folketingsvalglovens § 54, stk. 4, 2.-5. pkt., der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 26, stk. 1, gælder tilsvarende for Europa-Parlamentsvalg, samt til den kommunale og regionale valglovs § 60, stk. 4, 2.-5. pkt.
Brevstemmeafgivning i vælgerens hjem kan ske inden for de sidste 3 uger før valgdagen, dog senest næstsidste søgnedag hhv. sidste lørdag før valgdagen.
Der henvises til folketingsvalglovens § 56, der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 26, stk. 1, gælder tilsvarende for Europa-Parlamentsvalg, hhv. til den kommunale og regionale valglovs § 62, 1. pkt.
3.3. Optagelse på valglisten og tilhørsforhold til ét bestemt afstemningssted For at udøve sin valgret, skal man være optaget på valglisten, jf. folketingsvalglovens § 3 og § 96, stk. 1, Europa-Parlamentsvalglovens § 4 samt den kommunale og regionale valglovs § 2, stk. 1. Vælgerne skal med visse få undtagelser optages på valglisten i den kommune, hvor de er bopælsregistreret i Det Centrale Personregister (CPR). Der henvises til folketingsvalglovens § 15, stk. 1, der i kraft af henvisningsbestemmelsen i folketingsvalglovens § 96, stk. 2, 1. pkt., gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 14, stk. 2, 1. pkt., gælder tilsvarende for Europa-Parlamentsvalg, samt til Europa-Parlamentsvalglovens § 14 a, stk. 1, 1. pkt., og til den kommunale og regionale valglovs § 7, stk. 1, 1. pkt.
 Valglisten skal udarbejdes for hvert afstemningsområde i kommunen, jf. folketingsvalglovens § 18, stk. 1, 2. pkt., der i kraft af henvisningsbestemmelsen i folketingsvalglovens § 96, stk. 2, 1. pkt., gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 14, stk. 2, 1. pkt., gælder tilsvarende for Europa-Parlamentsvalg, samt til den kommunale og regionale valglovs § 8, stk. 1, 2. pkt.
I hvert afstemningsområde foregår afstemningen på ét afstemningssted.
Der henvises til folketingsvalglovens § 45, stk. 1, der i kraft af henvisningsbestemmelsen i folketingsvalglovens § 99, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 25, stk. 1, gælder tilsvarende for Europa-Parlamentsvalg, samt til den kommunale og regionale valglovs § 51, stk. 1, 2. pkt.
 Vælgere optages på valglisten i et bestemt afstemningsområde i kommunen og kan således efter de gældende regler alene afgive deres stemme på det afstemningssted, der hører til dette afstemningsområde.
Det er efter de gældende regler som udgangspunkt ikke muligt at blive overført til et andet afstemningssted end det, man tilhører i henhold til valglisten.
En undtagelse herfra er  for at sikre det fulde værn omkring stemmehemmeligheden  den situation, hvor der for et afstemningsområde er modtaget færre end 5 brevstemmer.
I så fald skal brevstemmerne efter kommunalbestyrelsens bestemmelse overføres til et afstemningsområde, hvor der er modtaget mindst 5 brevstemmer, og afleveres til valgstyrerne for dette afstemningsområde, der inden valghandlingen går i gang kl. 9 på valgdagen undersøger, om brevstemmerne kan komme i betragtning.
Såfremt en overført brevstemme kan komme i betragtning, skal valgstyrerne optage den pågældende vælger på valglisten, påføre valglisten en bemærkning om årsagen til optagelsen på valglisten og i øvrigt følge den fremgangsmåde, der er angivet i valglovgivningen vedrørende brevstemmer, der kan komme i betragtning.
Valgstyrerne skal endvidere give meddelelse til valgstyrerne for det oprindelige afstemningsområde om, at den pågældende vælger skal slettes af valglisten for dette afstemningsområde, inden afstemningen begynder.
På valglisten for det oprindelige afstemningsområde anføres årsagen til, at vælgeren er slettet af valglisten, og i hvilket afstemningsområde vælgeren i stedet er blevet optaget på valglisten.
Der henvises til folketingsvalglovens § 64, stk. 5, der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalglovens § 26, stk. 1, gælder tilsvarende for Europa-Parlamentsvalg, samt til den kommunale og regionale valglovs § 70, stk. 4.
4. Lovforslagets indhold 4.1. Forslag om, at vælgere med handicap eller nedsat førlighed kan ændre afstemningssted efter ansøgning til bopæls- eller opholdskommunen 4.1.1. Personkreds Det foreslås, at vælgere med handicap eller nedsat førlighed fremover efter ansøgning kan overflyttes til et andet afstemningssted i opstillingskredsen i bopælskommunen ved folketingsvalg henholdsvis i bopælskommunen ved folkeafstemninger, Europa-Parlamentsvalg og kommunale og regionale valg, end det, de er tilknyttet i henhold til valglisten. Ændringen af afstemningssted skal være begrundet i vælgerens handicap eller nedsatte førlighed.
 Der er tale om en bestemmelse med et tilsigtet bredt anvendelsesområde.
 Der henvises til de specielle bemærkninger til lovforslagets § 1, nr. 1 (§ 47 a, stk. 1) samt § 1, nr. 4, § 2, nr. 2 og § 3, nr. 1.
4.1.2. Afstemningssted, hvortil vælgeren kan overføres Det vil med lovændringen være muligt for ovennævnte vælgergruppe at blive overført til et andet afstemningssted i bopælskommunen for så vidt angår folkeafstemninger, Europa-Parlamentsvalg og kommunale og regionale valg.
For så vidt angår folketingsvalg, foreslås det, at der alene kan ske overførsel til et afstemningssted inden for samme opstillingskreds i bopælskommunen.
Det skyldes, at opstillingskredsene ved folketingsvalg har en vis betydning for kandidatudvælgelsen efter valget.
Således tildeles kandidaterne ved sideordnet opstilling bl.a. partistemmer i forhold til, hvor mange personlige stemmer de har opnået i den pågældende opstillingskreds, ligesom den øverst anførte kandidat på stemmesedlen kan variere fra opstillingskreds til opstillingskreds afhængigt af, hvem partierne evt. har valgt at nominere i de forskellige kredse.
Endvidere vil kandidaternes rækkefølge på stemmesedlen ved kredsvis opstilling med partiliste variere opstillingskredsene imellem.
Det kan derfor ikke afvises, at det kunne få en betydning  om end den vurderes til i givet fald at være af meget begrænset omfang  for kandidatudvælgelsen, hvis et antal vælgere som følge af de foreslåede regler fik mulighed for at flytte fra en opstillingskreds til en anden, selvom det var inden for samme kommune.
Det er derfor fundet mest hensigtsmæssigt, at vælgerne ved folketingsvalg alene kan vælge at flytte til et andet afstemningssted inden for samme opstillingskreds inden for bopælskommunen.
Ved folkeafstemninger og Europa-Parlamentsvalg samt kommunale og regionale valg finder afstemningen sted i de samme afstemningsområder som valg til Folketinget, jf. folketingsvalglovens 95, stk. 3, Europa-Parlamentsvalglovens § 2, stk. 2, og den kommunale og regionale valglovs § 51, stk. 1, 1. pkt.
De samme hensyn som til folketingsvalg gør sig imidlertid ikke gældende ved folkeafstemninger, hvor der ikke stemmes på kandidater, og Europa-Parlamentsvalg, hvor de samme kandidater opstiller i hele landet, samt kommunale og regionale valg, hvor de samme kandidater opstiller i hele kommunen/regionen.
Det er derfor foreslået, at vælgere til folkeafstemninger, Europa-Parlamentsvalg samt kommunale og regionale valg kan ansøge om at flytte til et andet afstemningssted i bopælskommunen, såfremt ændringen af afstemningssted er begrundet i vælgerens handicap eller nedsatte førlighed.
 Der henvises til de specielle bemærkninger til lovforslagets § 1, nr. 1 (§ 47 a, stk. 2) samt § 1, nr. 4, § 2, nr. 2, og § 3, nr. 1.
4.1.3. Tidsfrister for ansøgning Det foreslås, at ansøgning om at afgive stemme på et andet afstemningssted skal indgives senest kl. 12 otte dage før valgdagen/afstemningsdagen til kommunalbestyrelsen i vælgerens bopælskommune.
Hvis otte dage før valgdagen/afstemningsdagen (ved folketingsvalg, Europa-Parlamentsvalg eller folkeafstemninger) falder på en lørdag eller søndag eller anden helligdag, fremrykkes ansøgningsfristen til den umiddelbart forudgående hverdag, som ikke er en lørdag.
Det foreslås endvidere, at ansøgning af administrative grunde tidligst kan indgives fire uger før afstemningsdagen, ved folketingsvalg dog tidligst, når valget er udskrevet.
Det er Økonomi- og Indenrigsministeriets opfattelse, at en ansøgningsfrist kl. 12 otte dage før valgdagen/afstemningsdagen sikrer kommunalbestyrelsen tilstrækkelig tid til at behandle indkomne ansøgninger, herunder om fornødent at sørge for, at vælgeren kan rette evt. mangler ved ansøgningen og indsende den igen.
Endvidere sikres det, at kommunalbestyrelsen i god tid forud for valgdagen kan give ansøgere, der opfylder betingelserne for at afgive stemme på et andet afstemningssted, skriftlig underretning om, at deres ansøgning er imødekommet.
Ansøgningsfristen er på den anden side af hensyn til de vælgere, som opfylder betingelserne for at ansøge om at blive overflyttet til et andet afstemningssted, lagt så sent, som det efter ministeriets opfattelse er muligt, således at vælgerne har så lang tid som muligt at ansøge i.
Dette er særlig relevant ved folketingsvalg, som typisk først udskrives 3 uger før valgdagen.
 Der henvises til de specielle bemærkninger til lovforslagets § 1, nr. 1 (§ 47 a, stk. 2, 1. og 2. pkt.) samt § 1, nr. 4, § 2, nr. 2, og § 3, nr. 1.
4.1.4 Ansøgning forud for hvert valg Det foreslås endvidere, at ansøgning om at afgive stemme på et andet afstemningssted skal indgives forud for hvert valg til Folketinget, Europa-Parlamentet, kommunalbestyrelser og regionalråd og hver folkeafstemning.
Det skyldes, at de forhold, der i den konkrete situation bevirker, at en vælger har ønsket at skifte afstemningssted, kan ændre sig fra valg/afstemning til valg/afstemning, f.eks. hvis ønsket om skiftet er begrundet i et brækket ben eller anden forbigående tilstand.
Det skyldes endvidere praktiske hensyn, idet det forudsættes, at kommunerne kan vælge at håndtere skiftet af afstemningssted og den derved nødvendige tilretning af valglisten ved en ren manuel proces, der vil skulle foretages forud for hvert nyt valg eller folkeafstemning, mens det ikke forudsættes, at der skal ske nogen tilretning i Det Centrale Personregister (CPR).
 Der henvises til de specielle bemærkninger til lovforslagets § 1, nr. 1 (§ 47 a, stk. 2, 3. pkt.) samt § 1, nr. 4, § 2, nr. 2, og § 3, nr. 1.
4.1.5. Slettelse fra den hidtidige valgliste og optagelse på en ny valgliste Det foreslås desuden udtrykkeligt fastsat, at kommunalbestyrelsen skal sørge for, at en vælger, hvis ansøgning om ændring af afstemningssted er imødekommet, slettes fra valglisten på det afstemningssted, vælgeren oprindeligt var tilknyttet, og tilføjes valglisten på det afstemningssted, som vælgeren er overført til.
Det bemærkes, at de lokale valgmyndigheder allerede i dag i et mindre omfang håndterer en procedure for overflyttelse af vælgere fra et afstemningssted til et andet tæt på valgdagen, jf. ovenfor under afsnit 3.3. om overflytning af et mindre antal brevstemmer.
 Der henvises til de specielle bemærkninger til lovforslagets § 1, nr. 1 (§ 47 a, stk. 3) samt § 1, nr. 4, § 2, nr. 2, og § 3, nr. 1.
4.1.6. Bemyndigelsesbestemmelse Endelig foreslås det at indsætte en bemyndigelsesbestemmelse, hvorefter økonomi- og indenrigsministeren fastsætter nærmere regler om ændring af afstemningssted efter ansøgning for vælgere med handicap eller nedsat førlighed.
Bemyndigelsesbestemmelsen tænkes nærmere anvendt til at fastsætte procedureregler for indgivelse af ansøgning til kommunerne samt for, hvordan kommunerne behandler indkomne ansøgninger.
Reglerne vil bl.a. fastlægge den nærmere ansøgningsprocedure og regulere, hvordan kommunerne sletter en vælger, hvis ansøgning om ændring af afstemningssted er imødekommet, fra valglisten på det afstemningssted, vælgeren oprindeligt var tilknyttet, og tilføjer vælgeren på valglisten for det afstemningssted, som vælgeren er overført til.
 Der henvises til de specielle bemærkninger til lovforslagets § 1, nr. 1 (§ 47 a, stk. 4) samt § 1, nr. 4, § 2, nr. 2, og § 3, nr. 1.
4.2. Forslag om lovteknisk ændring af henvisning i reglerne om brevstemmeafgivning i eget hjem Der foreslås en mindre lovteknisk ændring af en forkert henvisning i reglerne om brevstemmeafgivning i eget hjem til bestemmelsen om brevstemmeafgivning i boliger og boformer efter serviceloven og boliglovgivningen, jf. folketingsvalglovens § 54, stk. 4, 1. pkt., jf. § 54, stk. 2, der i kraft af henvisningsbestemmelsen i folketingsvalglovens § 100, stk. 1, gælder tilsvarende for grundlovsumiddelbare folkeafstemninger og i kraft af henvisningsbestemmelsen i Europa-Parlamentsvalgloves § 26, stk. 1, gælder tilsvarende for Europa-Parlamentsvalg samt den kommunale og regionale valglovs § 60, stk. 4, 1. pkt., jf. § 60, stk. 2.
 Der henvises til lovforslagets § 1, nr. 2, og § 3, nr. 2.
5. Lovforslagets økonomiske og administrative konsekvenser for det offentlige Forslaget vurderes ikke at have økonomiske og administrative konsekvenser af betydning for det offentlige.
6. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
7. Administrative konsekvenser for borgerne Vælgere, der måtte ønske at ændre deres afstemningssted begrundet i et handicap eller nedsat førlighed, gives adgang til at søge om at afgive deres stemme på et andet afstemningssted i opstillingskredsen i bopælskommunen (til folketingsvalg) eller i bopælskommunen (til Europa-Parlamentsvalg, folkeafstemninger og kommune og regionale valg). Disse vælgere vil derved opleve en bedre tilgængelighed til valg.
8. Miljømæssige konsekvenser Lovforslaget har ingen umiddelbare miljømæssige konsekvenser 9. Forholdet til EU-retten Lovforslaget indeholder ikke EU-retlige aspekter.
10. Hørte myndigheder og organisationer Et udkast til lovforslaget har været sendt i høring hos følgende myndigheder og organisationer m.v.: Advokatrådet, Dansk Arbejdsgiverforening, Dansk Blindesamfund, Dansk Ungdoms Fællesråd, Danske Handicaporganisationer, Danske Regioner, Danske Ældreråd, Datatilsynet, Det Centrale Handicapråd, Forbrugerrådet, Institut for Menneskerettigheder, KL, Konkurrence- og Forbrugerrådet, Landsforeningen Ældresagen, Landsorganisationen i Danmark, Netværket af Ungdomsråd samt Ældremobiliseringen.
Bemærkninger til lovforslagets enkelte bestemmelser Til § 1 Til nr. 1 Til § 47 a, stk. 1 Det foreslås med indføjelsen af den nye bestemmelse i folketingsvalglovens § 47 a, stk. 1, at en vælger efter ansøgning kan afgive sin stemme på valgdagen på et andet afstemningssted i opstillingskredsen i bopælskommunen end det, vælgeren er tilknyttet i henhold til valglisten, jf. folketingsvalglovens § 18, såfremt ændringen af afstemningssted er begrundet i vælgerens handicap eller nedsatte førlighed.
Der er tale om en bestemmelse med et tilsigtet bredt anvendelsesområde.
Efter bestemmelsen vil ethvert forhold, som vedrører vælgerens handicap eller nedsatte førlighed, kunne begrunde en ændring af afstemningssted.
Det vil således blandt andet være muligt for f.eks. kørestolsbrugere at blive overført til et afstemningssted med handicapvenlige fysiske adgangsforhold.
Det vil endvidere være muligt for f.eks. blinde og svagsynede vælgere, der har behov for hjælp til stemmeafgivningen, at blive overført til et afstemningssted, hvor der er indrettet et separat lydtæt stemmerum, hvor de kan afgive deres stemme, uden at der er risiko for, at andre kan høre, hvad der bliver sagt, eller for så vidt angår svagsynede vælgere er stillet en særlig god lup til rådighed eller særligt gode lysforhold i stemmelokalet/stemmerummet.
Også rådigheden over et hæve/sænkebord i et særligt handicapvenligt stemmerum, længden på gardinerne i stemmerummene, handicaptoiletfaciliteter eller lignende kan begrunde en ændring af afstemningssted.
 Det vil derimod ikke være muligt at ændre afstemningssted af andre årsager  f.eks. at det af rent logistiske årsager er nemmere for vælgeren at afgive sin stemme på et bestemt afstemningssted.
Kommunalbestyrelsen vil efter bestemmelsen være forpligtet til at imødekomme ansøgningen, hvis betingelsen for at skifte afstemningssted er opfyldt.
Kommunalbestyrelsen skal som udgangspunkt ikke foretage nogen særskilt prøvelse af, om betingelsen er opfyldt, f.eks. ved at forlange fremvisning af lægeerklæring eller lignende, men vil i almindelighed kunne lægge den erklæring, som vælgeren afgiver i ansøgningsskemaet og underskriver under strafansvar, til grund.
Kommunalbestyrelsen er dog ikke afskåret fra at foretage en nærmere prøvelse af, om betingelsen for skifte af afstemningssted er opfyldt, såfremt der i den konkrete sag måtte være anledning hertil, f.eks. fordi kommunalbestyrelsen nærer begrundet mistanke om, at betingelsen ikke er opfyldt.
Kommunalbestyrelsens behandling af ansøgninger om at afgive stemme på et andet afstemningssted i opstillingskredsen i bopælskommunen foreslås nærmere reguleret ved bekendtgørelse, se bemærkningerne til § 47 a, stk. 4, nedenfor og de almindelige bemærkninger afsnit 4.1.7.
Bestemmelsen er ikke udtryk for noget delegationsforbud.
Kommunalbestyrelsens afgørelseskompetence vedr. ansøgninger om ændring af afstemningssted kan i overensstemmelse med sædvanlige delegationsprincipper henlægges til vedkommende stående udvalg, økonomiudvalget eller til kommunens forvaltning.
Efter bestemmelsen er det alene muligt at blive overført til et andet afstemningssted i opstillingskredsen i bopælskommunen.
I en kommune, der helt eller delvist omfatter flere opstillingskredse, vil en vælger derfor alene efter ansøgning kunne afgive sin stemme på et af de afstemningssteder i bopælskommunen, som er beliggende inden for den opstillingskreds, vælgeren tilhører.
 Der henvises til afsnit 4.1.1 og 4.1.2. i de almindelige bemærkninger.
Til § 47 a, stk. 2 Det foreslås med indføjelsen af den nye bestemmelse i folketingsvalglovens § 47 a, stk. 2, 1. pkt., at ansøgning om at afgive stemme på et andet afstemningssted i opstillingskredsen i bopælskommunen skal indgives senest kl. 12 otte dage før valgdagen til kommunalbestyrelsen i vælgerens bopælskommune.
Kommunalbestyrelsen træffer herefter afgørelse om, hvorvidt betingelsen for at ændre afstemningssted er opfyldt.
Det fastsættes i forslaget til lovens § 47 a, stk. 2, 2. pkt., at hvis otte dage før valgdagen er en lørdag eller søndag eller anden helligdag, fremrykkes ansøgningsfristen til den umiddelbart forudgående hverdag, som ikke er en lørdag.
Hvis otte dage før valgdagen er en søndag, rykkes ansøgningsfristen således frem til kl. 12 den umiddelbart foregående fredag.
 Endvidere foreslås i forslaget til lovens § 47 a, stk. 2, 3. pkt., at ansøgning skal indgives forud for hvert valg og tidligst kan indgives, når valget er udskrevet.
Vælgeren skal således forud for hvert folketingsvalg ansøge om at blive overflyttet til et andet afstemningssted i opstillingskredsen i bopælskommunen.
Dette gælder, uanset om vælgeren ved hvert valg anmoder om at blive overført til det samme afstemningssted i kommunen, og begrundelsen for ændring af afstemningssted ved hvert valg er den samme.
 Bestemmelsen hjemler således ikke, at en vælger kan ansøge om at blive overflyttet til et bestemt valgsted ved alle fremtidige (folketings)valg.
 Der henvises til afsnit 4.1.3. og 4.1.4 i de almindelige bemærkninger.
Til § 47 a, stk. 3 Det foreslås med bestemmelsen udtrykkeligt fastsat, at kommunalbestyrelsen skal sørge for, at en vælger, hvis ansøgning i henhold til bestemmelsens stk. 1 er imødekommet, slettes fra valglisten på det afstemningssted, vælgeren oprindeligt var tilknyttet, og tilføjes valglisten på det afstemningssted, som vælgeren er overført til.
Regler om, hvordan kommunen sletter hhv. tilføjer en vælger på valglisten, hvis ansøgning om ændring af afstemningssted er imødekommet, vil blive fastsat ved bekendtgørelse i medfør af den foreslåedes bemyndigelsesbestemmelse i § 47 a, stk. 4.
 Der henvises til bemærkningerne til folketingsvalglovens § 47 a, stk. 4, nedenfor, samt de almindelige bemærkninger afsnit 4.1.5.
Til § 47, a, stk. 4 Den foreslåede bestemmelse bemyndiger økonomi- og indenrigsministeren til at fastsætte nærmere regler om ændring af afstemningssted efter ansøgning for vælgere med handicap eller nedsat førlighed.
 Efter bestemmelsen kan ministeren fastsætte nærmere regler om udformning og indgivelse af ansøgningen om ændring af afstemningssted, herunder om hvilke oplysninger ansøgningen skal indeholde, at ansøgningen skal indeholde en erklæring fra vælgeren om, at ændringen af afstemningssted er begrundet i vælgerens handicap eller nedsatte førlighed, samt om, at ansøgningen skal indsendes på et ansøgningsskema, der er godkendt af Økonomi- og Indenrigsministeriet.
 Ministeren kan endvidere fastsætte regler om, hvordan kommunalbestyrelsen skal behandle indkomne ansøgninger, herunder frist for, hvornår indkomne ansøgninger senest skal være behandlet, og om hvorledes vælgeren skal underrettes om kommunalbestyrelsens afgørelse samt frist herfor.
Endvidere kan ministeren fastsætte regler om, hvordan kommunen sletter en vælger, hvis ansøgning om ændring af afstemningssted er imødekommet, fra valglisten på det afstemningssted, vælgeren oprindeligt var tilknyttet, og tilføjer vælgeren valglisten på det afstemningssted, som vælgeren er overført til, samt frist herfor.
Ministeren kan herunder fastsætte regler om, hvorvidt valglisten på det nye afstemningssted skal påføres en bemærkning om årsagen til vælgerens optagelse på valglisten, og om, hvorvidt valglisten for det oprindelige afstemningssted skal påføres en bemærkning om årsagen til, at vælgeren er slettet af valglisten, og om, på hvilket afstemningssted vælgeren i stedet er blevet optaget på valglisten.
 Endelig kan ministeren fastsætte nærmere regler om, at kommunalbestyrelsen er forpligtet til ved annoncering i relevante medier at sørge for, at vælgerne bliver gjort bekendt med muligheden for at afgive deres stemme på et andet afstemningssted end det, de er tilknyttet på valglisten, og om de nærmere betingelser herfor.
 Der henvises til afsnit 4.1.7. i de almindelige bemærkninger.
Til nr. 2 Ændringen er af lovteknisk karakter.
Ved en ændring af folketingsvalgloven gennemført ved lov nr. 222 af 8. april 2008 (§ 1, nr. 6) blev en henvisning i § 54, stk. 3, der med loven blev § 54, stk. 4, til bestemmelsens stk. 1 ved en fejl ikke ændret til at være en henvisning til stk. 2 i forbindelse med, at reglerne om brevstemmeafgivning i boliger og boformer efter den sociale servicelov og boliglovgivningen blev rykket fra § 54, stk. 1, til § 54, stk. 2.
 Ved den foreslåede bestemmelse gennemføres derfor en ændring af henvisningen i § 54, stk. 4, 1. pkt., så den rettelig henviser til bestemmelsens stk. 2.
 Der henvises i øvrigt til afsnit 4.2. i de almindelige bemærkninger.
Til nr. 3 Der er tale om en konsekvensændring af lovforslagets § 1, nr. 4, hvorefter der indsætte et nyt stykke efter § 99, stk. 1.
 Der henvises til bemærkningerne til § 1, nr. 4, nedenfor.
Til nr. 4 Det foreslås med affattelsen af den nye bestemmelse i folketingsvalglovens § 99, stk. 2, at en vælger ved folkeafstemninger efter ansøgning kan afgive sin stemme på afstemningsdagen på et andet afstemningssted i sin bopælskommune end det, vælgeren er tilknyttet i henhold til valglisten, jf. lovens § 96, såfremt ændringen af afstemningssted er begrundet i vælgerens handicap eller nedsatte førlighed.
 Bestemmelsen omfatter landsdækkende grundlovsbestemte folkeafstemninger i henhold til grundlovens § 20, stk. 2, § 29, stk. 2, § 42 og § 88, jf. folketingsvalglovens § 94, men kan ved lov også udstrækkes til at gælde de folkeafstemninger, der afholdes i henhold til lov, jf. grundlovens § 42, stk. 6.
Forslaget henviser endvidere til de foreslåede nye bestemmelser i folketingsvalglovens § 47 a, stk. 2-4, der finder tilsvarende anvendelse med de ændringer, der følger af afstemningens karakter.
Dog fastsættes det, at ansøgning ved folkeafstemninger tidligst kan indgives 4 uger før afstemningsdagen.
 Der er således også hjemmel til i medfør af bemyndigelsesbestemmelsen i folketingsvalglovens § 47 a, stk. 4, at fastsætte særskilte regler for folkeafstemninger.
 Der henvises til de specielle bemærkninger til lovforslagets § 1, nr. 1 vedr. forslaget til folketingsvalglovens § 47 a, samt til afsnit 4.1. i de almindelige bemærkninger.
Til § 2 Til nr. 1 Der er tale om en konsekvensændring af lovforslagets § 2, nr. 2, hvorefter der indsætte et nyt stykke efter § 25, stk. 1.
 Der henvises til bemærkningerne til § 2, nr. 2, nedenfor.
Til nr. 2 Det foreslås med affattelsen af den nye bestemmelse i Europa-Parlamentsvalglovens § 25, stk. 2, at en vælger efter ansøgning kan afgive sin stemme på valgdagen på et andet afstemningssted i sin bopælskommune end det, vælgeren er tilknyttet i henhold til valglisten, jf. lovens § 14, såfremt ændringen af afstemningssted er begrundet i vælgerens handicap eller nedsatte førlighed.
Forslaget henviser endvidere til den foreslåede nye bestemmelse i folketingsvalglovens § 47 a, stk. 2-4, der finder tilsvarende anvendelse med de ændringer, der følger af valgets karakter.
Dog fastsættes det, at ansøgning tidligst kan indgives 4 uger før valgdagen.
 Der er således også hjemmel til i medfør af bemyndigelsesbestemmelsen i folketingsvalglovens § 47 a, stk. 4, at fastsætte særskilte regler for Europa-Parlamentsvalg.
 Der henvises til bemærkningerne til lovforslagets § 1, nr. 1, vedr. forslaget til folketingsvalglovens § 47 a samt til afsnit 4.1. i de almindelige bemærkninger.
Til § 3 Til nr. 1 Til § 53 a, stk. 1 Det foreslås med indføjelsen af den nye bestemmelse i den kommunale og regionale valglovs § 53 a, stk. 1, at en vælger efter ansøgning kan afgive sin stemme på valgdagen på et andet afstemningssted i sin bopælskommune end det, vælgeren er tilknyttet i henhold til valglisten, jf. lovens § 8, såfremt ændringen af afstemningssted er begrundet i vælgerens handicap eller nedsatte førlighed.
 For så vidt angår bestemmelsens nærmere anvendelsesområde m.v. henvises til bemærkningerne til § 1, nr. 1, ovenfor, samt til afsnit 4.1. i de almindelige bemærkninger.
Til § 53 a, stk. 2 Det foreslås med indføjelsen af den nye bestemmelse i den kommunale og regionale valglovs § 53 a, stk. 2, 1. pkt., at ansøgning om at afgive stemme på et andet afstemningssted i bopælskommunen skal indgives senest kl. 12 otte dage før valgdagen til kommunalbestyrelsen i vælgerens bopælskommune.
Kommunalbestyrelsen træffer herefter afgørelse om, hvorvidt betingelsen for at ændre afstemningssted er opfyldt.
 Det foreslås i § 53 a, stk. 2, 2. pkt., at ansøgning skal indgives forud for hvert valg til kommunalbestyrelser og regionsråd og tidligst kan indgives 4 uger før valgdagen.
Vælgeren skal således forud for hvert valg til kommunalbestyrelser og regionsråd ansøge om at blive overflyttet til et andet afstemningssted i sin bopælskommune.
Dette gælder uanset, om vælgeren ved hvert valg anmoder om at blive overført til det samme afstemningssted i bopælskommunen, og begrundelsen for ændring af afstemningssted ved hvert valg er den samme.
 Bestemmelsen hjemler således ikke, at en vælger kan ansøge om at blive overflyttet til et bestemt valgsted ved alle fremtidige (kommunal- og regional)valg.
 For så vidt angår bestemmelsens nærmere anvendelsesområde m.v. henvises til bemærkningerne til § 1, nr. 1, ovenfor, samt til afsnit 4.1. i de almindelige bemærkninger.
Til § 53 a, stk. 3 Det foreslås med bestemmelsen udtrykkeligt fastsat, at kommunalbestyrelsen skal sørge for, at en vælger, hvis ansøgning i henhold til bestemmelsens stk. 1 er imødekommet, slettes fra valglisten på det afstemningssted, vælgeren oprindeligt var tilknyttet, og tilføjes valglisten på det afstemningssted, som vælgeren er overført til.
 Regler om, hvordan kommunen sletter hhv. tilføjer en vælger, hvis ansøgning om ændring af afstemningssted er imødekommet, vil blive fastsat ved bekendtgørelse i medfør af den foreslåedes bemyndigelsesbestemmelse i § 53 a, stk. 4.
 Der henvises til bemærkningerne til § 53 a, stk. 4 nedenfor og afsnit 4.1.7. i de almindelige bemærkninger.
Til § 53 a, stk. 4 Den foreslåede bestemmelse bemyndiger økonomi og indenrigsministeren til at fastsætte nærmere regler om ændring af afstemningssted efter ansøgning for vælgere med handicap eller nedsat førlighed.
 For så vidt angår bestemmelsens nærmere anvendelsesområde m.v. henvises til bemærkningerne til § 1, nr. 1, ovenfor, samt til afsnit 4.1.7. i de almindelige bemærkninger.
Til nr. 2 Ændringen er af lovteknisk karakter.
Ved en ændring af den kommunale og regionale valglov gennemført ved lov nr. 222 af 8. april 2008 (§ 3, nr. 1) blev en henvisning i § 60, stk. 3, der med lovændringen blev § 60, stk. 4, til bestemmelsens stk. 1 ved en fejl ikke ændret til at være en henvisning til stk. 2 i forbindelse med, at reglerne om brevstemmeafgivning i boliger og boformer efter den sociale servicelov og boliglovgivningen blev rykket fra § 60, stk. 1, til § 60, stk. 2.
 Ved den foreslåede bestemmelse gennemføres derfor en ændring af henvisningen i § 60, stk. 4, 1. pkt., så den rettelig henviser til bestemmelsens stk. 2.
 Der henvises i øvrigt til afsnit 4.2. i de almindelige bemærkninger.
Til § 4 Bestemmelsen fastlægger lovens ikrafttrædelsestidspunkt til den 1. marts 2014. Vælgere vil således fra denne dato og i overensstemmelse med de tidsfrister, der i øvrigt gælder herfor, kunne indgive ansøgning om at ændre afstemningssted.
Loven finder anvendelse på folketingsvalg, der udskrives den 1. marts 2014 eller senere.
Loven finder endvidere anvendelse på folkeafstemninger, hvis dato statsministeren den 1. marts 2014 eller senere har bekendtgjort i Statstidende, jf. folketingsvalglovens § 95.
