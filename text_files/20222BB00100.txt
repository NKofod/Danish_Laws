Fremsat den 17. marts 2023 af Karina Lorentzen Dehnhardt (SF), Theresa Berg Andersen (SF) og Astrid Carøe (SF) Forslag til folketingsbeslutning om oprettelse af en partnerdrabskommission Folketinget pålægger regeringen inden udgangen af 2023 at fremsætte et lovforslag, der skal sikre, at der indføres en partnerdrabskommission, der har til formål at igangsætte udredninger og indsamle viden om partnerdrab for at forebygge partnerdrab og partnervold.
Bemærkninger til forslaget Ved årsskiftet 2022-2023 var der i det forløbne år 10 menneskeliv, der var gået tabt grundet partnerdrab. Årligt begås der i gennemsnit 12 partnerdrab i Danmark, og partnerdrab er i langt de fleste tilfælde en kulmination på psykisk partnervold (»Partnerdrab er kulminationen på massiv psykisk vold«, danner.dk). Det anslås, at omkring 38.000 kvinder og 19.000 mænd blev udsat for fysisk partnervold i 2017, mens tallet er højere, hvad angår psykisk vold, og ofte ses der nogle mønstre med fysisk eller psykisk vold forud for et partnerdrab (»Viden om vold«, levudenvold.dk).
Ifølge jurist og kriminolog Nell Rasmussen forekommer partnerdrab tre gange så ofte som bandedrab.
Det har en række lande allerede taget konsekvensen af.
I England og Wales har man siden 2011 udarbejdet lovpligtige såkaldte domestic homicide reviews.
Her skal myndighederne kortlægge forbrydelsen og forløbet op til et drab.
Efterfølgende skal de komme med anbefalinger til myndighederne, så man kan undgå lignende tilfælde fremover (»Eksperter og politifolk: Danmark bør nedsætte en havarikommission for partnerdrab«, Politiken.dk, den 3. oktober 2022).
I Norge tog man i 2012 initiativ til en forsøgsordning, hvor man fik kortlagt omfanget af partnerdrab og omstændighederne ved partnerdrab.
Det førte til, at den norske regering efterfølgende tog initiativ til at nedsætte en egentlig partnerdrabskommission.
På baggrund af en gennemgang af 19 partnerdrabssager fra 2014-2017, hvor der havde været kontakt til politi, socialvæsen eller sundhedspersonale, skulle kommissionen undersøge, om myndighederne havde svigtet deres ansvar, og hvad man fremover kunne gøre for at undgå partnerdrab.
Denne indsats har bidraget til, at Norge har sænket det årlige antal af partnerdrab fra otte til syv drab i gennemsnit om året, og det øgede fokus på partnerdrab har været med til at fremme indsatsen mod partnervold, jf. artiklen fra Politikken.dk som omtalt ovenfor.
Det var netop en lignende indsats, der fandt sted efter skyderiet i Field's.
Her undersøgte man de forskellige myndigheders indsats, f.eks. i politiet og i psykiatrien, og man nedsatte en særlig taskforce til afdækning af forløbet op til den tragiske hændelse i et forsøg på at blive klogere på, hvor man kunne have gjort noget anderledes og forebygget hændelsen.
Den form for videnindsamling er der også brug for i relation til partnerdrab og partnerdrabsforsøg.
Det vigtigste er, at partnerdrabskommissionen skal igangsætte partnerdrabsudredninger for at undersøge, hvad der er gået forud for et partnerdrab, og afdække forløb hos f.eks. politiet, kommunen, sociale myndigheder og sundhedsmyndigheder i den konkrete sag.
Dernæst skal viden fra udredningerne indsamles og analyseres for at finde eventuelle mønstre, der på længere sigt kan medføre bedre forebyggende indsatser fra de relevante myndigheder for at undgå de tragiske hændelser.
SF forestiller sig, at partnerdrabskommissionen samtidig vil fungere som en slags videncenter, som man kender det fra Norge og Sverige, og som følger anbefalinger fra FN til på nationalt niveau at registrere drab på kvinder i et såkaldt femicide watch, hvilket FN beskriver som »en systematisk og detaljeret registrering« med henblik på at »udvikle forebyggende foranstaltninger og vejlede politikudviklingen på området« (»9 partnerdrab i 2022 er mange.
Og året er endnu ikke forbi  ny database skal gøre en forskel«, Politiken.dk, den 1. oktober 2022).
Finansiering SF anslår, at der ikke vil være væsentlige udgifter forbundet med forslaget, da det forudsættes, at udredninger og indsamling og analyser m.v. i regi af partnerdrabskommis-sionen kan gennemføres inden for rammerne af Justitsministeriets Forskningskontor.
Skriftlig fremsættelse Karina Lorentzen Dehnhardt (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af en partnerdrabskommission.
(Beslutningsforslag nr.
B 100) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
