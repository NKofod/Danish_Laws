Skriftlig fremsættelse (6. oktober 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed, lov om kapitalmarkeder, lov om investeringsforeninger m.v. og forskellige andre love (Supplering af taksonomiforordningen og ny model for SIFI-udpegning) (Lovforslag nr.
L 12) Formålet med lovforslaget er at gennemføre ændringer i den finansielle lovgivning. Ændringerne skal bl.a. sikre et fortsat tidssvarende tilsyn med den finansielle sektor, der understøtter forbrugernes og investorernes tillid til de finansielle markeder.
Lovforslaget sikrer et dansk tilsyn med de udenlandske betalingssystemer, der er af afgørende betydning for den danske betalingsinfrastruktur.
Det omfatter tilsynet med betalingssystemer, der er af central betydning for, at udbetaling af løn og pension, betaling for køb af varer og betaling af regninger kan foretages uden væsentlige forsinkelser.
Med lovforslaget foreslås det bl.a. også, at justere modellen for udpegning af systemisk vigtige finansielle institutter i Danmark, så modellen inddrager flere indikatorer, der kan påvirke et instituts systemiskhed.
Dermed vil modellen i højere grad tage højde for flere forhold, der er relevante ved udpegning af SIFIer.
På området for bæredygtig finansiering foreslås det med lovforslaget, at Finanstilsynet skal påse overholdelsen af taksonomiforordningens regler om finansielle produkter i Danmark.
Taksonomiforordningen har til formål at skabe ensartede kriterier for miljømæssigt bæredygtige økonomiske aktiviteter i EU, hvorefter erhvervsdrivende vil få lettere ved at rejse kapital til miljømæssige bæredygtige aktiviteter.
Herudover foreslås det, at ATP skal omfattes af disclosureforordningen, der fastsætter krav til at integrere miljømæssige, sociale og ledelsesmæssige forhold (ESG-faktorer) i investeringsbeslutningstagning og i rådgivningsprocesser.
Det foreslås, at projektejere, der som led i crowdfunding modtager midler, skal kunne modtage indlån og andre midler fra offentligheden uden banklicens.
Dette sikrer, at projektejere kan søge finansiering igennem crowdfunding uden pengeinstituttilladelse.
Det understøtter en bredere finansiering af mindre erhvervsdrivende.
 Idet jeg i øvrigt henviser til lovforslaget og dets bemærkninger, skal jeg anbefale forslaget til Tingets velvillige behandling.
