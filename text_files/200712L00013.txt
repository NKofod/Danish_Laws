 Kapitel 1   Anvendelsesområde, definitioner m.v.
Kapitel 2   Introduktion af energiforbrugende produkter i EU Kapitel 3   Markedsovervågning, forbud m.v.
 Kapitel 4   Tilsyn m.v.
Kapitel 5   Klager Kapitel 6   Straf Kapitel 7   Ikrafttræden og ændringsbestemmelser Fremsat den 3. oktober 2007 af transport- og energiministeren (Jakob Axel Nielsen) Forslag til Lov om energiforbrugende produkter 1) Kapitel 1 Anvendelsesområde, definitioner m.v.
 § 1. Lovens formål er at fremme udvikling og anvendelse af energieffektive og miljøvenlige energiforbrugende produkter med henblik på at begrænse energiforbruget og belastningen af miljøet i hele produkternes livscyklus.
 Stk. 2. Loven omfatter alle former for energiforbrugende produkter, der er introduceret i EU, samt komponenter og delkomponenter hertil.
 Stk. 3. Loven finder ikke anvendelse på ibrugtagne eksemplarer af et energiforbrugende produkt.
 § 2. I denne lov forstås ved:
 1) Energiforbrugende produkt:
 a) Et produkt, der er afhængigt af energitilførsel (elektricitet, fossilt brændstof eller vedvarende energikilder) for at kunne fungere efter hensigten.
 b) Et produkt til frembringelse, overførsel eller måling af sådan energi.
 c) Dele, der er afhængige af energitilførsel og beregnet til at indgå i et energiforbrugende produkt, som markedsføres til slutbrugere eller ibrugtages af slutbrugere som særskilte dele, og hvis miljømæssige egenskaber kan vurderes selvstændigt.
 2) Erhvervsmæssig ibrugtagning: En virksomheds ibrugtagning med erhvervsmæssigt formål af et energiforbrugende produkt, som virksomheden har fremstillet eller erhvervet, og som virksomheden ikke markedsfører.
 3) Gennemførelsesforanstaltninger: Foranstaltninger vedtaget af fællesskabsmyndighederne, hvori der fastlægges krav til energieffektivitet og miljøforbedrende design af bestemte energiforbrugende produkter eller krav til miljømæssige aspekter deraf.
 4) Ibrugtagning: Slutbrugerens anvendelse i EU af et energiforbrugende produkt i overensstemmelse med dets formål.
 5) Importør: Enhver fysisk eller juridisk person i EU, der som led i sin erhvervsudøvelse markedsfører et energiforbrugende produkt fra et tredjeland på markedet i EU.
 6) Introduktion i EU: Den første gang et energiforbrugende produkt bliver markedsført eller erhvervsmæssigt ibrugtaget i et land, der er medlem af De Europæiske Fællesskaber.
 7) Komponenter og delkomponenter: Dele, der er beregnet til at indgå i energiforbrugende produkter, og som ikke markedsføres eller ibrugtages som særskilte dele til slutbrugere, eller hvor deres miljømæssige egenskaber ikke med rimelighed kan vurderes uafhængigt af det samlede produkt.
 8) Livscyklus: Et energiforbrugende produkts fortløbende og indbyrdes forbundne faser fra dets anvendelse som råmateriale til endelig bortskaffelse.
 9) Markedsføring: Det forhold, at et energiforbrugende produkt gøres tilgængeligt på markedet i EU med henblik på distribution eller anvendelse i EU enten mod betaling eller gratis og uanset salgsmetode.
 10) Producent: Den fysiske eller juridiske person, der producerer energiforbrugende produkter, som er omfattet af loven og regler i medfør af loven samt en gennemførelsesforanstaltning for produktet, med henblik på produkternes markedsføring eller ibrugtagning under producentens navn eller varemærke eller med henblik på producentens egen anvendelse.
 11) Repræsentant: Enhver fysisk eller juridisk person, der er etableret i EU, og som har fået skriftligt mandat fra producenten til i dennes navn at opfylde alle eller en del af forpligtelserne efter loven og regler udstedt i medfør af loven eller en gennemførelsesforanstaltning.
 § 3. Transport- og energiministeren kan efter forhandling med miljøministeren fastsætte regler med henblik på opfyldelse af Danmarks forpligtelser i henhold til EU-retten inden for lovens område.
Kapitel 2 Introduktion af energiforbrugende produkter i EU § 4. Ansvaret for, at et energiforbrugende produkt er i overensstemmelse med loven og regler fastsat i medfør af loven eller en gennemførelsesforanstaltning, påhviler den producent, som introducerer produktet i EU.
Stk. 2. Hvis producenten ikke er etableret i EU, påhviler ansvaret 1) producentens repræsentant i EU, 2) importøren, hvis producenten ikke er repræsenteret i EU, eller 3) enhver fysisk eller juridisk person, der markedsfører eller erhvervsmæssigt ibrugtager pågældende produkt, hvis der ikke er en repræsentant eller importør i EU.
 § 5. Transport- og energiministeren kan fastsætte regler om, at nærmere angivne kategorier af energiforbrugende produkter, som introduceres i EU, skal opfylde et eller flere af følgende krav:
 1) Krav til udnyttelsen af den anvendte energi.
 2) Miljøkrav.
 3) Krav om vurdering af produktets miljømæssige egenskaber og overvejelse af alternative designløsninger.
 4) Krav om, at producenten stiller energimæssige oplysninger om produktet til rådighed for forbrugere og andre, der håndterer, anvender eller genanvender det energiforbrugende produkt.
 5) Krav om, at producenten stiller miljømæssige oplysninger om produktet til rådighed for forbrugere og andre, der håndterer, anvender eller genanvender det energiforbrugende produkt.
 Stk. 2. Regler fastsat efter stk. 1, nr. 2, 3 og 5, fastsættes efter forhandling med miljøministeren.
 § 6. Transport- og energiministeren kan fastsætte regler om, at energiforbrugende produkter skal mærkes på nærmere fastsat måde til angivelse af, at produktet overholder de krav, der er fastsat i medfør af § 5.
 § 7. Transport- og energiministeren kan fastsætte regler om, at producenten af et energiforbrugende produkt, inden produktet introduceres i EU, skal sikre og erklære, at produktet er i overensstemmelse med krav fastsat i medfør af §§ 5 og 6 eller en gennemførelsesforanstaltning (overensstemmelseserklæring). Endvidere kan ministeren fastsætte regler om, at producenten skal dokumentere, at produktet opfylder kravene.
Stk. 2. Transport- og energiministeren kan fastsætte regler om, at producenten efter anmodning skal udføre måling og afprøvning af, om produktet overholder de fastsatte krav, når forholdene giver anledning hertil i forbindelse med introduktionen af produktet eller senere.
Det kan herunder fastsættes, 1) at producenten skal lade sit produkt udtage til måling og kontrol af en sagkyndig virksomhed eller en godkendt institution som nævnt i stk. 5, eller 2) at de omhandlede produkter efter anmodning skal indleveres til et anvist prøvningssted eller afprøves på fremstillings-, installations- eller salgsstedet eller andet relevant sted.
 Stk. 3. Transport- og energiministeren kan fastsætte regler om, at producenten skal afholde udgifterne ved udtagelse, måling og kontrol, jf. stk. 2.
 Stk. 4. Transport- og energiministeren kan fastsætte regler om metoder og standarder, som skal være fulgt ved erklæringer, dokumentation, måling og afprøvning, jf. stk. 1 og 2.
 Stk. 5. Transport- og energiministeren kan fastsætte regler om, at erklæring, dokumentation, måling eller afprøvning som nævnt i stk. 1 og 2 i særlige tilfælde skal være verificeret af en sagkyndig institution eller virksomhed, som er godkendt af ministeren.
 Stk. 6. Regler i medfør af stk. 4 og 5 fastsættes efter forhandling med miljøministeren.
§ 8. Producenten skal opbevare dokumentation, herunder overensstemmelseserklæringen, som nævnt i § 7, stk. 1 og 2, i mindst 10 år, efter at det sidste eksemplar af det pågældende produkt er blevet fremstillet.
Dokumentationen skal stilles til rådighed senest 10 dage efter modtagelse af en anmodning herom.
§ 9. Transport- og energiministeren kan fastsætte regler om, at producenter eller deres repræsentanter, der markedsfører komponenter eller delkomponenter, stiller relevante oplysninger til rådighed for producenten af et energiforbrugende produkt, der er omfattet af regler i medfør af loven eller en gennemførelsesforanstaltning.
Reglerne kan omfatte komponenternes eller delkomponenternes materialesammensætning samt energi-, materiale- eller ressourceforbrug.
 Stk. 2. Regler i medfør af stk. 1 om miljøkrav fastsættes efter forhandling med miljøministeren.
Kapitel 3 Markedsovervågning, forbud m.v.
 § 10. Transport- og energiministeren påser, at et energiforbrugende produkt er i overensstemmelse med overensstemmelseserklæringen efter § 7, stk. 1.
 Stk. 2. Hvis transport- og energiministeren i forbindelse med tilsyn efter stk. 1 får begrundet mistanke om, at et energiforbrugende produkt ikke er i overensstemmelse med regler i medfør af loven eller en gennemførelsesforanstaltning, underrettes producenten hurtigst muligt herom.
 Stk. 3. En producent, som introducerer et energiforbrugende produkt i EU, skal efter anmodning give alle oplysninger, som er nødvendige for varetagelsen af transport- og energiministerens opgaver efter stk. 1. Tilsvarende gælder for enhver, der handler på vegne af producenten.
 Stk. 4. Enhver, som markedsfører eller erhvervsmæssigt ibrugtager et energiforbrugende produkt, skal efter anmodning give alle oplysninger, som er nødvendige for at kunne afgøre, hvem der er ansvarlig for produktet, jf. § 4.
Stk. 5. Transport- og energiministeren har, hvis det skønnes nødvendigt, til enhver tid mod behørig legitimation uden retskendelse adgang til lokaler, der benyttes af en virksomhed som nævnt i stk. 2 og 3, med henblik på at kunne udtage energiforbrugende produkter til måling og kontrol af, at disse er i overensstemmelse med krav i regler fastsat i medfør af loven eller en gennemførelsesforanstaltning.
Denne bestemmelse finder ikke anvendelse på bygninger eller dele af bygninger, der udelukkende anvendes til privat beboelse.
 § 11. Hvis transport- og energiministeren finder, at et energiforbrugende produkt ikke er i overensstemmelse med krav fastsat i regler i medfør af loven eller en gennemførelsesforanstaltning, kan ministeren påbyde, at forhold, der strider mod kravene, bringes i orden inden for en angivet frist.
 Stk. 2. Transport- og energiministeren kan udstede forbud mod markedsføring eller erhvervsmæssig ibrugtagning af et energiforbrugende produkt, som ikke er i overensstemmelse med kravene i stk. 1.
 Stk. 3. Transport- og energiministeren kan i tilfælde som nævnt i stk. 2 tillige påbyde, at virksomheder, som markedsfører et energiforbrugende produkt, som ikke er i overensstemmelse med kravene i stk. 1, skal tage fornødne skridt til at trække produktet tilbage fra markedet.
 Stk. 4. Transport- og energiministeren underretter Europa-Kommissionen og de øvrige medlemslande om enhver afgørelse i medfør af stk. 1-3 med angivelse af årsagerne hertil.
 § 12. Transport- og energiministeren offentliggør afgørelser truffet efter § 11, stk. 1-3.
 Stk. 2. Transport- og energiministeren kan fastsætte regler om offentliggørelse af tilsynsresultater og afgørelser som nævnt i stk. 1. Ministeren kan fastsætte regler om offentliggørelse af navne på produkter og fysiske og juridiske personer, hvis produkter er kontrolleret, og af afgørelser som nævnt i stk. 1.
 Stk. 3. Transport- og energiministeren kan fastsætte regler om formen for og omfanget af offentliggørelse, herunder at offentliggørelse kan ske elektronisk.
Kapitel 4 Tilsyn m.v.
 § 13. Transport- og energiministeren fører tilsyn med overholdelse af loven, regler fastsat i medfør af loven og gennemførelsesforanstaltninger.
Stk. 2. Transport- og energiministeren kan efter forhandling med miljøministeren fastsætte regler om, at miljøministeren fører tilsyn efter kapitel 3 med overholdelsen af miljøkrav.
Miljøministeren udøver i så fald de beføjelser, som i stk. 3 er henlagt til transport- og energiministeren.
 Stk. 3. Transport- og energiministeren kan efter forhandling med vedkommende minister bemyndige andre statslige myndigheder til at udøve nærmere angivne beføjelser, der i loven er tillagt transport- og energiministeren.
Stk. 4. Transport- og energiministeren kan bemyndige en sagkyndig institution, en organisation eller en virksomhed til at udøve nærmere angivne beføjelser vedrørende tilsyn, kontrol, udtagning, måling og afprøvning af energiforbrugende produkter, akkrediteret certificering samt sekretariatsbistand til ministeren.
Institutionen mv. kan ikke træffe bestemmelse om adgang som nævnt i § 10, stk. 5, eller træffe afgørelse efter § 11.
 Stk. 5. Transport- og energiministeren fører tilsyn med varetagelsen af opgaver, som er henlagt til en institution m.v. som nævnt i stk. 4.
 Stk. 6. Transport- og energiministeren kan fastsætte regler om videregivelse af oplysninger om resultater af tilsyn til andre danske eller udenlandske myndigheder eller sagkyndige institutioner m.v. som nævnt i stk. 4, som varetager opgaver i tilknytning til lovens formål.
Kapitel 5 Klager § 14. Transport- og energiministerens afgørelser kan påklages til Energiklagenævnet.
Miljøministerens afgørelser kan påklages til Miljøankenævnet.
 Stk. 2. Afgørelser truffet af en anden myndighed i henhold til loven kan ikke påklages til transport- og energiministeren, henholdsvis miljøministeren.
 Stk. 3. Transport- og energiministeren kan efter forhandling med miljøministeren fastsætte regler om adgangen til at klage til Energiklagenævnet og Miljøklagenævnet, herunder om opsættende virkning af klage, afskæring af klageadgang og søgsmålsfrist til prøvelse af afgørelser truffet af klagenævnene.
Kapitel 6 Straf § 15. Med bøde straffes den, der 1) undlader at afgive oplysninger, som vedkommende er forpligtet til at give efter § 10, stk.3 og 4, eller som afgiver urigtige eller vildledende oplysninger, 2) hindrer adgang til udtagelse af produkter m.v. som nævnt i § 10, stk. 5, eller 3) undlader at efterkomme påbud og forbud efter § 11, stk. 1-3.
 Stk. 2. Transport- og energiministeren kan i regler, der udstedes i medfør af denne lov, fastsætte bødestraf for overtrædelse af disse regler.
Stk. 3. Er der ved en overtrædelse opnået en økonomisk fordel, konfiskeres denne efter reglerne i straffelovens 9. kapitel, selv om der ved overtrædelsen ikke er forvoldt skade på miljøet eller fremkaldt fare herfor.
Kan der ikke ske konfiskation, skal der tages særskilt hensyn hertil ved strafudmåling af bøde, herunder en eventuel tillægsbøde.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 7 Ikrafttræden og ændringsbestemmelser § 16. Loven træder i kraft den 1. januar 2008.
 Stk. 2. Lov nr. 94 af 9. februar 1994 om normer for energieffektivitet i energiforbrugende udstyr ophæves.
 Stk. 3. Regler, der er fastsat i henhold til lov nr. 94 af 9. februar 1994 om normer for energieffektivitet i energiforbrugende udstyr, forbliver i kraft, indtil de ophæves eller afløses af regler fastsat i medfør af denne lov.
 § 17. I lov nr. 450 af 31. maj 2000 om fremme af besparelser i energiforbruget, som ændret ved § 1 i lov nr. 584 af 24. juni 2005, foretages følgende ændringer:
 1. Efter § 17 indsættes i kapitel 5:
»§ 17 a.
Transport- og energiministeren kan fastsætte regler om offentliggørelse af resultater af tilsyn og afgørelser om påbud.
Ministeren kan fastsætte regler om offentliggørelse af navne på produkter og fysiske og juridiske personer, hvis produkter er kontrolleret, og af påbud.
 Stk. 2. Transport- og energiministeren kan fastsætte regler om formen for og omfanget af offentliggørelse, herunder at offentliggørelse kan ske elektronisk.
Stk. 3. Transport- og energiministeren kan fastsætte regler om videregivelse af oplysninger om resultater af tilsyn til andre danske eller udenlandske offentlige myndigheder eller sagkyndige institutioner m.v., jf. § 19, stk. 2, som varetager opgaver vedrørende energimærkning af apparater« 2. § 19, stk. 2, affattes således:
»Stk. 2. Transport- og energiministeren kan bemyndige en sagkyndig institution, en organisation eller en virksomhed til at udøve nærmere angivne beføjelser vedrørende tilsyn, kontrol, udtagning, måling og afprøvning af energiforbrugende produkter, som er omfattet af loven eller regler fastsat i medfør af loven, akkrediteret certificering samt sekretariatsbistand til ministeren.
Institutionen mv. kan ikke træffe afgørelse eller træffe bestemmelse om adgang som nævnt i § 17, stk. 2. Transport- og energiministeren fører tilsyn med varetagelsen af opgaver, som er henlagt til pågældende.« § 18. I lov nr. 585 af 24. juni 2005 om fremme af energibesparelser i bygninger foretages følgende ændringer:
 1. § 4, stk. 1, affattes således:
»Transport- og energiministeren fastsætter regler om energimærkning af bygninger, herunder om kategorier af energimærkning, grundlaget for energimærkningen, indhold, udformning, gennemførelse samt dokumentering og registrering af forbrug og driftsforhold.
Ministeren kan herunder fastsætte regler om, at installationer og udstyr, der ejes eller drives af ejere af ejerlejligheder eller af lejere og andre lignende brugere, ikke skal indgå i energimærkningen.« 2. § 25, stk. 1, affattes således:
»§ 25. Transport- og energiministeren opretter et register for energimærkninger af bygninger og kontrol, eftersyn og vedligeholdelse af tekniske anlæg omfattet af kapitel 7. Ministeren kan fastsætte regler om oprettelse og drift af registeret, herunder om indberetning og registrering af oplysninger og undtagelser fra registrering.
Ministeren kan endvidere fastsætte regler om adgang til og videregivelse af registrerede oplysninger samt om offentliggørelse af sådanne oplysninger.« § 19. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Lovforslaget etablerer rammerne for fastlæggelsen af krav til energiforbrugende produkter med henblik på at begrænse produkternes energiforbrug og miljøbelastning.
Med forslaget skabes hjemmel til at udstede krav til energiforbrugende produkters energieffektivitet og til reduktion af det enkelte produkts miljøpåvirkning i hele dets livscyklus.
 Lovforslaget er et led i gennemførelsen i dansk ret af Europa-Parlamentets og Rådets direktiv 2005/32/EF af 6. juli 2005 om rammerne for fastlæggelse af krav til miljøvenligt design af energiforbrugende produkter og om ændring af Rådets direktiv 92/42/EØF og Europa-Parlamentets og Rådets direktiv 96/57/EF og 2000/55/EF (kaldet eco-designdirektivet eller EuP-direktivet). Direktivet skulle være implementeret senest den 11. august 2007, men nærmere overvejelser om, hvordan lovforslagets bestemmelser om markedsovervågning kan udformes i forhold til EU-retten, har nødvendiggjort en udsættelse af lovforslaget til indeværende Folketingssamling.
Eco-designdirektivet er et væsentligt redskab til først og fremmest at forbedre energieffektiviteten i EU.
Med direktivet kan der stilles minimumskrav til energieffektivitet som nye energiforbrugende produkter, der markedsføres eller ibrugtages i EU, skal opfylde.
Som noget nyt omfatter direktivet ikke kun de energiforbrugende produkters brugsfase, men hele produktets livscyklus, dvs. de fortløbende og indbyrdes forbundne faser fra anvendelse som råmateriale, design og fremstilling over brugsfasen til den endelige bortskaffelse.
Direktivet vil derfor spille en væsentlig rolle i begrænsningen af Europas energiforbrug og dermed i forbedringen af EUs energiforsyningssikkerhed og konkurrenceevne.
Direktivet vil desuden mindske den europæiske energisektors klimapåvirkning og øvrige negative miljøeffekter.
Lovforslaget giver transport- og energiministeren bemyndigelse til generelt at fastsætte minimums-effektivitetskrav og efter samråd med miljøministeren også miljøkrav til energiforbrugende produkter.
Sådanne krav vil være identiske med de gennemførelsesforanstaltninger, som fastsættes inden for EU.
Det er således ikke hensigten, at transport- og energiministeren skal udnytte lovforslagets bemyndigelser til at fastsætte danske særregler om energiforbrugende produkters energi- og miljøforhold.
Energiforbrugende produkter, som f.eks. pcer, tver, køleskabe, batteriopladere, strømforsyninger m.v. produceres til et internationalt marked.
Den begrænsede størrelse af det danske marked og reglerne for EUs indre marked gør en særlig dansk regulering uhensigtsmæssig.
 Det fremgår af den politiske aftale af 10. juni 2005 mellem regeringen (Venstre og Det Konservative Folkeparti) og Socialdemokraterne, Dansk Folkeparti, Det Radikale Venstre og Socialistisk Folkeparti om den fremtidige energispareindsats, at parterne er enige om, at der på EU-plan skal presses på for, at eco-designdirektivet hurtigst muligt udmøntes i energieffektivitetskrav for en række produkter, herunder særligt for standbyforbruget.
2. Lovforslagets baggrund Eco-designdirektivet omhandler krav til både produkters miljøbelastning og energieffektivitet.
Miljøbeskyttelsesloven og kemikalieloven indeholder bemyndigelser, der ville kunne bruges til at gennemføre dele af direktivet for så vidt angår miljøforhold, men der vil f.eks. mangle hjemmel til at gennemføre generiske krav, jf. nedenfor under afsnit 3.2 om generiske krav til miljøvenligt design, til produkter i en gennemførelsesforanstaltning i henhold til direktivet.
Lov nr. 94 af 9. februar 1994 om normer for energieffektivitet i energiforbrugende udstyr (normloven), er kun delvist sammenfaldende med direktivet.
På væsentlige punkter er normloven ikke bred nok til at dække direktivets krav.
 Da den hidtidige lovgivning ikke kan anses for tilstrækkelig til at gennemføre direktivet, er det fundet påkrævet at fremsætte dette lovforslag, som på nogle punkter viderefører eksisterende regler, og som på andre punkter indfører nye regler baseret på direktivets krav, herunder om miljøforhold (f.eks. mulighed for krav om produkters støjforhold og om genanvendelse/bortskaffelse af et produkt efter brug).
Lovforslaget berører lovgivning på flere myndigheders områder, men hovedvægten vil ligge inden for Transport- og Energiministeriets område.
Det er derfor fundet mest hensigtsmæssigt at udarbejde en rammelov med transport- og energiministeren som ressortminister, men hvor en række hjemler til at fastsætte regler om miljøkrav udmøntes efter forhandling med miljøministeren.
Det er forventningen, at transport- og energiministeren i medfør af lovforslagets § 13 vil delegere sine beføjelser i medfør af loven og de regler, der udstedes i medfør heraf, til Energistyrelsen.
Lovforslaget berører også regler, der ligger inden for Økonomi- og Erhvervsministeriets område.
Erhvervs- og Byggestyrelsen har således allerede i dag i Bygningsreglementet fastsat en række mindstekrav til kedler og cirkulationspumper.
Erhvervs- og Byggestyrelsen vil derfor blive inddraget i relevante forberedelser og i forbindelse med implementeringen af de kommende gennemførelsesforanstaltninger.
Rådets direktiv 92/42/EØF om krav til virkningsgrad i nye varmtvandskedler, der anvender flydende eller luftformigt brændsel, er implementeret af Erhvervs- og Byggestyrelsen med bekendtgørelse nr. 488 af 7. juni 1994 om krav til virkningsgrad i nye varmtvandskedler, der anvender flydende eller luftformigt brændsel.
Bestemmelserne i bekendtgørelsen om stjernemærkning af kedler, der på grund af måletekniske problemer på europæisk plan aldrig har fungeret, forventes ophævet på baggrund af eco-designdirektivet.
3. Lovforslagets hovedindhold 3.1. Hvilke produkter er omfattet af lovforslaget Lovforslaget omfatter energiforbrugende produkter, dvs. alle former for apparater, motorer, kedler, maskiner og anlæg samt dele hertil, der er afhængige af energitilførsel (elektricitet, fossilt brændstof eller vedvarende energikilder). Transportmidler er omfattet af normloven, og det brede anvendelsesområde videreføres i lovforslaget.
Lovforslagets anvendelsesområde er således på dette felt bredere end eco-designdirektivets, der undtager transportmidler til befordring af personer eller varer.
Transport udgør en særlig udfordring, og en omkostningseffektiv indsats forudsætter, at der iværksættes fælles EU-virkemidler.
I regeringens oplæg fra oktober 2006 til en fælleseuropæisk energistrategi, som en bred kreds af Folketingets partier støtter, indgår forbedring af bilers energieffektivitet  om nødvendigt gennem lovgivning.
Lovforslaget er derfor gjort så bredt, at det inden for lovens område vil kunne rumme eventuelle kommende EU-initiativer om minimumseffektivitetskrav til bilers brændstofforbrug.
Endvidere giver lovforslagets § 3, stk. 2, hjemmel til, at der kan fastsættes regler om, at producenter af komponenter og delkomponenter, der indgår i et energiforbrugende produkt, skal stille relevante oplysninger til rådighed for producenter af energiforbrugende produkter, blandt andet med henblik på, at disse har de fornødne oplysninger til, at der kan foretages miljøvurderinger af de energiforbrugende produkter.
Ved relevante oplysninger forstås oplysninger om miljøaspekter, som er indeholdt i gennemførelsesforanstaltningerne for det produkt, hvori komponenten eller delkomponenten indgår.
Bestemmelsen omfatter også komponenter og delkomponenter, der ikke er afhængige af energitilførsel.
 Komponenter og delkomponenter er ikke omfattet af bestemmelserne vedrørende CE-mærkning, jf. lovforslagets § 4.
3.1.1. Frivillige aftaler Den overordnede tanke bag eco-designdirektivet er, at der kun gennemføres gennemførelsesforanstaltninger på områder, hvor industrien og Europa-Kommissionen ikke indgår effektive frivillige aftaler om at reducere energiforbrugende produkters energiforbrug og miljøbelastning.
Frivillige aftaler kan komme på tale, hvis industrien for et produkt kan tilbyde en frivillig aftale, der som minimum opfylder en række kriterier fastsat i direktivets bilag VIII, herunder rimelig markedsdækning, åbenhed med henblik på deltagelse fra tredjelande samt omkostningseffektivitet.
Frivillige aftaler vil træde i stedet for gennemførelsesforanstaltninger, hvis de med en vis sandsynlighed vil kunne opfylde de politiske målsætninger hurtigere eller billigere end obligatoriske krav.
Det er imidlertid vurderingen, at det for mange produkter vil være svært for industrien at tilbyde frivillige aftaler, der har en tilstrækkelig høj markedsdækning, ligesom der for den europæiske industri ventes at være en vis tilbageholdenhed med at indgå frivillige aftaler med et højt ambitionsniveau på grund af risikoen for konkurrenceforvridning som følge af konkurrence fra virksomheder fra tredjelande, som ikke omfattes af tilsvarende regler.
Kommissionen har ansvaret for at kontrollere, at de mål om energieffektivitetsforbedringer og miljøforbedringer i øvrigt, som de frivillige aftaler indeholder, nås.
Det enkelte medlemsland har således ingen forpligtelser, når der i stedet for gennemførelsesforanstaltninger indgås frivillige aftaler med industrien.
Lovforslaget finder derfor ikke anvendelse på frivillige aftaler.
Produkter omfattet af sådanne aftaler vil således ikke være omfattet af de foreslåede bestemmelser i lovforslaget, herunder bestemmelserne om kontrol med, at et produkt er i overensstemmelse med de stillede krav.
Ved en aftale kan der imidlertid aftales nærmere kontrolprocedurer for at påvise, hvorvidt aftalen overholdes.
3.2. Fastsættelse af krav til energiforbrugende produkter Lovforslagets kapitel 2 indeholder hjemler til, at transport- og energiministeren fastsætter regler om energi- og miljøkrav til energiforbrugende produkter, ligesom der kan fastsættes regler om mærkning og overensstemmelseserklæring.
For så vidt angår fastsættelse af regler om miljøkrav, fastsættes disse efter forhandling med miljøministeren.
Eco-designdirektivet er et rammedirektiv, der indeholder de generelle principper og kriterier for fastlæggelse af krav til energieffektivitet og miljøforbedrende udformning af energiforbrugende produkter, men hvor de konkrete krav til de enkelte produkter efterfølgende blive stillet af fællesskabsmyndighederne med hjemmel i direktivet i form af gennemførelsesforanstaltninger, som kan have karakter af enten forordninger, direktiver eller beslutninger.
På samme måde er lovforslaget en rammelov, der fastsætter de generelle principper og kriterier, men hvor de konkrete krav i gennemførelsesforanstaltningerne vil blive implementeret ved bekendtgørelser udstedt i medfør af loven eller have umiddelbar virkning i tilfælde af forordninger eller beslutninger.
Det er hensigten, at kravene, som udstedes i medfør af bemyndigelserne i loven, følger kravene i gennemførelsesforanstaltningerne, og udmøntningen af lovforslaget vil derfor afhænge af indholdet af de gennemførelsesforanstaltninger, som efterfølgende vil blive gennemført.
Da gennemførelsesforanstaltningernes konkrete udformning endnu ikke foreligger, er hjemlerne gjort tilstrækkelig brede, så de vil kunne dække kommende gennemførelsesforanstaltninger, uanset hvilke produkttyper de måtte vedrøre.
3.2.1. Gennemførelsesforanstaltninger Antallet af produkter, der er omfattet af direktivet, er stort, men direktivet definerer i artikel 15 en række kriterier, der skal være opfyldt, for at et produkt kan blive omfattet af en gennemførelsesforanstaltning.
Disse kriterier indskrænker antallet af de energiforbrugende produkter, som vil blive omfattet af gennemførelsesforanstaltninger eller frivillige aftaler:
 1) Salget af produktet skal normalt være over 200.000 enheder om året i EU.
 2) Produktet skal medføre en væsentlig miljøpåvirkning i EU.
3) Produktet skal have et betydeligt potentiale med hensyn til at mindske dets miljøpåvirkning, uden at det medfører urimelige omkostninger.
Det gælder navnlig, hvor der ikke findes anden relevant EU-regulering, eller hvor markedskræfterne ikke er i stand til at løse dette tilfredsstillende, eller hvor der er stor forskel på de miljømæssige egenskaber for produkter med tilsvarende funktion, som allerede er på markedet.
 Gennemførelsesforanstaltningerne skal derudover opfylde følgende kriterier:
 1) Der må ikke være nogen væsentlig negativ indvirkning på produktets brugsegenskaber set fra brugerens synspunkt.
 2) Der må ikke være nogen negativ indvirkning på sundhed, sikkerhed og miljø.
 3) Der må ikke være væsentlige negative konsekvenser for forbrugerne, navnlig hvad angår produktets pris og livscyklusomkostninger.
 4) Der må ikke være væsentlige negative konsekvenser for industriens konkurrenceevne.
 5) Som udgangspunkt må fastlæggelsen af et krav til miljøvenligt design ikke medføre, at det pålægges producenterne at anvende en teknologi, der er omfattet af industriel ejendomsret.
 6) Producenterne må ikke pålægges en uforholdsmæssig stor administrativ byrde.
3.2.2. Hvilke energiforbrugende produkter forventes omfattet af gennemførelsesforanstaltninger Kommissionen har allerede igangsat det indledende arbejde med henblik på senere vedtagelse af gennemførelsesforanstaltninger eller indgåelse af frivillige aftaler for 30 forskellige energiforbrugende produkter, herunder pcer, fotokopimaskiner, printere, kontorbelysning, gadebelysning, standbyfunktion i elforbrugende apparater, motorer, pumper, tv, vaskemaskiner, køleskabe og frysere samt ventilationsanlæg og aircondition til husholdninger.
De 30 produkter er valgt ud fra, at der er tale om produkter, hvor der kan forventes store potentialer for energieffektivitetsforbedringer.
Kommissionen vil desuden i medfør af direktivets artikel 16 i efteråret 2007 udarbejde en 3-årig arbejdsplan, der opstiller en vejledende liste over de efterfølgende produktgrupper, som skal prioriteres i forbindelse med vedtagelsen af gennemførelsesforanstaltninger.
 I henhold til Kommissionens tidsplan kan der vedtages gennemførelsesforanstaltninger for 2 af produkterne allerede i 2007 og for yderligere 12 i 2008. Tidsplanen for gennemførelsesforanstaltningerne er meget ambitiøs, og hastigheden i tidsplanen og omfanget af gennemførelsesforanstaltninger er betydeligt større, end det har været tilfældet i forbindelse med implementeringen af EUs energimærkningsdirektiv (Rådets direktiv nr. 92/75/EØF af 22. september 1992 om angivelse af husholdningsapparaters energi- og ressourceforbrug ved hjælp af mærkning og standardiserede vareoplysninger).
3.2.3. Specifikke krav til energieffektivitet og miljøforbedrende design Formålet med specifikke krav er at forbedre en bestemt egenskab ved et energiforbrugende produkt.
Et specifikt krav er et kvantitativt og måleligt krav vedrørende et bestemt aspekt af et energiforbrugende produkt.
Disse kan være udformet som krav om nedsat forbrug af en bestemt ressource, såsom grænser for anvendelsen af denne ressource i de forskellige faser af livscyklussen.
Som eksempler kan nævnes grænser for energiforbrug under anvendelse af det pågældende energiforbrugende produkt, grænser for vandforbruget under anvendelse eller for mængden af et bestemt materiale, der indgår i produktet, eller et minimumskrav til mængden af genvundet materiale.
 Direktivets bilag II indeholder en metode til fastsættelse af specifikke krav til energieffektivitet og miljøforbedrende design.
3.2.4. Generiske krav til miljøvenligt design Formålet med generiske krav til miljøvenligt design er generelt at forbedre energiforbrugende produkters miljømæssige egenskaber, idet der lægges vægt på produkternes væsentlige miljøaspekter, men uden at der fastsættes grænseværdier.
Generiske krav er således generelle krav til designet af et energiforbrugende produkt uden faste grænseværdier for de enkelte faktorer.
3.3. Oplysningskrav Ved gennemførelsesforanstaltninger, der indeholder generiske krav, kan det i medfør af eco-designdirektivets bilag I, del 2, kræves, at producenten fremlægger oplysninger, der kan have indflydelse på, hvordan andre end producenten håndterer, anvender eller genanvender det energiforbrugende produkt.
Dette adskiller sig principielt ikke fra de informationer, som i dag kræves (installationsanvisninger, brugsanvisninger, anvisninger om hvordan produktet bortskaffes m.v.). Oplysningerne bør om muligt findes på selve produktet.
 Før et energiforbrugende produkt, der er omfattet af gennemførelsesforanstaltninger, markedsføres eller ibrugtages, skal det forsynes med en CE-overensstemmelsesmærkning, og der skal udstedes en overensstemmelseserklæring, hvori producenten sikrer og erklærer, at det energiforbrugende produkt opfylder alle de relevante bestemmelser i gennemførelsesforanstaltningen, både for så vidt angår specifikke krav og generiske krav.
 Procedurerne for overensstemmelsesvurderingen vil blive specificeret i de konkrete gennemførelsesforanstaltninger, og producenterne har valget mellem intern designkontrol som beskrevet i direktivets bilag IV eller et miljøledelsessystem, som beskrevet i direktivets bilag V.
 Med intern designkontrol efter bilag IV menes, at producenten udarbejder et sæt teknisk dokumentation og træffe nødvendige foranstaltninger til at sikre, at produktet overholder de stillede designspecifikationer.
Kravene i direktivets bilag V anses for opfyldt, hvis det energiforbrugende produkt er designet af en virksomhed, der er registreret i EUs miljøledelsesordning EMAS, jf.
Europa-Parlamentets og Rådets forordning (EF) nr. 761/2001 af 19. marts 2001 om organisationers frivillige deltagelse i en fællesskabsforordning for miljøledelse og miljørevision, og hvis designfunktionen er omfattet af denne registrering.
 Endvidere anses direktivets bilag V for opfyldt, hvis det energiforbrugende produkt er designet af en virksomhed, der i forvejen har et miljøledelsessystem, som er i overensstemmelse med harmoniserede standarder, og hvori produktdesignfunktionen indgår.
 Lovforslagets §§ 3-5 indeholder hjemler til fastsættelse af krav til energiforbrugende produkter, herunder om oplysningskrav, mærkning og overensstemmelseserklæring.
 Eco-designdirektivet indeholder krav om, at medlemslande, der har begrundet mistanke om, at et produkt ikke er i overensstemmelse med kravene, hurtigst muligt skal offentliggøre en begrundet vurdering med henblik på i givet fald at give mulighed for rettidigt at rette op på manglerne, jf. direktivets artikel 8, stk. 2. Denne bestemmelse fremgår af lovforslagets § 10, stk. 2.
 3.4. Markedsovervågning, forbud, tilsyn m.v.
Lovforslagets kapitel 3 og 4 indeholder nærmere regler om tilsyn.
I medfør af eco-designdirektivet skal medlemslandenes myndigheder foretage relevante og passende kontrolundersøgelser af de energiforbrugende produkter.
Af direktivets artikel 3, stk. 2, fremgår, at den myndighed, der gennemfører markedstilsynet, skal have beføjelser til at foretage relevante kontrolundersøgelser af produkternes overensstemmelse, at påbyde producenter eller deres repræsentanter at trække ikke-overensstemmende produkter tilbage fra markedet.
Ifølge direktivet skal myndighederne i medlemslandene kunne kræve forelæggelse af alle nødvendige oplysninger (teknisk dokumentation) fra de berørte parter samt udtage prøver af produkterne og underkaste dem overensstemmelseskontrol.
 Lovforslaget indeholder i kapitel 3 bestemmelser om tilsynsmyndighedens underretning af Europa-Kommissionen og de øvrige medlemslande om afgørelser vedrørende påbud og forbud i overensstemmelse med direktivets krav.
 Kravene i gennemførelsesforanstaltningerne vil blive formuleret på en sådan måde, at det sikres, at tilsynsmyndighederne kan efterprøve de energiforbrugende produkters overensstemmelse med kravene.
For at sikre, at kravene til energiforbrugende produkter kan håndhæves, vil reglerne om forbud mod markedsføring af energiforbrugende produkter, som ikke opfylder kravene i gennemførelsesforanstaltningerne rette sig til alle omsætningsled, herunder ikke alene producenten og importøren, men også grossister og forhandlere på det danske marked.
Der vil således kunne indføres forbud mod markedsføring generelt her i landet af et produkt, der ikke opfylder de stillede krav.
 Med udgangspunkt i direktivet og i erfaringer fra EUs Energimærknings- og Miljømærkningsordninger vurderes det, at et dansk markedstilsyn bør indeholde følgende aktiviteter:
1. Kontrol af den tekniske dokumentation, hvori producenten skal redegøre for overholdelse af krav i gennemførelsesforanstaltningen for det energiforbrugende produkt.
Dette kan omfatte specifikke energi- og miljøkrav, krav om udarbejdelse af miljøprofiler og af oplysningskrav i det omfang sådanne krav indgår i gennemførelsesforanstaltningen.
Kontrollen foretages på stikprøvebasis, og altså ikke for alle produkter.
2. Kontrol af energiforbrugende produkter.
For et mindre antal produkter gennemføres kontrolmålinger af overholdelse af specifikke energi- og miljøkrav (f.eks. målinger af energiforbrug i driftsfasen). Samtidig kontrolleres overholdelse af krav om forbrugeroplysning (oplysningskrav knyttet til produktet) og af CE-mærkningen.
 3. Opfølgning på kontrol af energiforbrugende produkter (indledende og afklarende kontakt med producenter, der ikke overholder krav, tekniske udredninger af testprocedurer og produktspecifikationer, vurdering af behov for yderligere tests m.v.).
 4. Myndighedsopgaver i forbindelse med markedstilsyn, herunder påbud om tilbagetrækning, udtagning af produkter til tests, ledelse af eksternt sekretariat, udbud af tests, fortolkning af regler og standarder samt information om kontrollen.
Det forventes, at der vil gå en periode på 1 til 3 år fra en gennemførelsesforanstaltning er vedtaget til foranstaltningens krav har effekt.
Perioden kan både afhænge af gennemførelsesforanstaltningens form og af kravenes karakter.
Oplysningskrav og generiske krav kan gennemføres med en kortere tidsfrist end ambitiøse energikrav eller miljøkrav, som kan betyde, at producenterne skal ændre deres produktion.
Med udgangspunkt i tidsplanen er det vurderingen, at markedskontrollen skal påbegyndes i 2008-2009 og opbygges gradvis i de følgende år.
Det forventes, at kontrollen vil blive organiseret med Energistyrelsen som ansvarlig myndighed.
Der forventes endvidere etableret et eksternt sekretariat til at bistå med opgaven.
Dette sekretariat vil stå for kontrolopgaver og forberedelse af afgørelser for Energistyrelsen, jf. nærmere lovforslagets § 13, stk. 5. Det må forventes, at den største del af myndighedsopgaven skal varetages af Energistyrelsen, hvorfor Energistyrelsen vil få ansvaret for koordinationen mellem myndighederne og i forhold til Europa-Kommissionen.
3.5. Udveksling af information og oplysninger Medlemslandenes tilsynsmyndigheder er i medfør af direktivets artikel 3, stk. 3, og 12 forpligtet til at udveksle oplysninger med henblik på at forbedre markedsovervågningen.
Medlemslandene skal løbende udveksle informationer med Europa-Kommissionen og med andre medlemslande om overensstemmelseskontrol og om afgørelser vedrørende påbud og forbud.
Medlemslandenes myndigheder skal ligeledes informere borgerne og være i dialog med forbrugere og producenter om produktoverensstemmelserne.
På den baggrund indeholder lovforslagets § 12 en hjemmel til at fastsætte regler om offentliggørelse og videregivelse af oplysninger om resultater af tilsyn.
3.6. Ændringer i gældende lovgivning Lovforslaget indeholder mindre ændringer i to gældende love om energibesparelser, nemlig lov om fremme af energibesparelser i bygninger og lov om fremme af besparelser i energiforbruget (energispareloven).
Formålet med ændringerne er primært at skabe gennemsigtighed omkring oplysninger af betydning for energibesparelsesindsatsen.
Det foreslås således at gøre hovedresultaterne i energimærkningen af bygninger offentligt tilgængelige, således at energiselskaberne kan målrette deres energispareaktiviteter i forhold til bygningsejerne.
Endvidere foreslås det, at der kan ske en offentliggørelse af resultaterne af kontrollen med, om energimærkningen af apparater er korrekt.
 Endvidere foreslås det, at visse praktiske opgaver i forbindelse med kontrol af energimærkning af apparater kan overgå fra myndighederne til private.
4. Økonomiske konsekvenser for det offentlige De økonomiske konsekvenser, som er forbundet med udmøntningen af bemyndigelserne til transport- og energiministeren og miljøministeren, vil især afhænge af, hvor mange forskellige og hvilke produkter der på EU-plan vedtages gennemførelsesforanstaltninger for.
 Udgifterne kan først opgøres, når omfanget af gennemførelsesforanstaltningerne ligger fast.
 Lovforslaget ventes at blive gennemført inden for de gældende økonomiske rammer, idet eventuelle merudgifter i Energistyrelsen vil blive afholdt inden for de økonomiske rammer for Transport- og Energiministeriet ved anvendelse af § 28.75.79. Energireserve.
 Forslaget har ikke økonomiske konsekvenser for kommuner og regioner.
5. Administrative konsekvenser for det offentlige De administrative opgaver i Transport- og Energiministeriet finansieres inden for ministeriets rammer ved anvendelse af energireserven.
6. Økonomiske konsekvenser for erhvervslivet Energistyrelsen skønner, at de markeds- og konkurrencemæssige fordele, som danske producenter opnår ved, at de mindst energieffektive og de miljømæssigt dårligste energiforbrugende produkter udelukkes fra det europæiske marked, på samfundsplan vil overstige de administrative omkostninger, som erhvervslivet pålægges.
6.1. Økonomiske konsekvenser for danske producenter Udmøntningen af lovforslagets bemyndigelse til at fastsætte regler om energiforbrugende produkters miljøpåvirkning, herunder specielt bemyndigelsen til at fastsætte minimumskrav til produkters energieffektivitet, vil påvirke markedsudbuddet af energiforbrugende produkter.
De mindst energieffektive produkter vil efter sådanne regler ikke kunne markedsføres på det danske marked.
Tilsvarende begrænsninger vil blive indført i EUs øvrige medlemslande og i EØS-landene (Norge, Island og Liechtenstein).
En række danskproducerede produkter vil blive omfattet af sådanne fælleseuropæiske regler.
Det gælder f.eks. køleskabe og frysere, tv-apparater, cirkulationspumper, kedler og varmtvandsbeholdere.
Der vil være tale om et begrænset antal produkter fra en begrænset kreds af danske producenter.
Energistyrelsen skønner, at maksimalt 100 danske producenter vil blive direkte berørt af gennemførelsesforanstaltninger i henhold til eco-designdirektivet frem til 2010.
Som hovedregel konkurrerer danske virksomheder i højere grad på kvalitet  herunder på miljøforhold og energieffektivitet  end på pris.
Miljørigtig produktion og udformning af produktet er generelt vigtige parametre for danske virksomheder.
Det samme er energieffektivitet i produktets brugsfase.
En fjernelse af produkter med den dårligste energieffektivitet og med de ringeste miljøegenskaber fra det europæiske marked kan således ikke forventes at berøre danske produkter.
Tværtimod kan det give en afsætningsmæssig fordel på det europæiske marked for danskproducerede produkter.
Hvor stor denne afsætningsmæssige fordel bliver, og hvor længe den vil være gældende, er det ikke muligt præcist at vurdere, før niveauet for de konkrete gennemførelsesforanstaltninger er kendt.
Gennemførelsesforanstaltninger for de første produkttyper kan efter Europa-Kommissionens udmeldinger ventes i slutningen af 2007.
6.2. Økonomiske konsekvenser for danske importører af energiforbrugende produkter For danske importører af energiforbrugende produkter fremstillet i eller uden for EU vil implementeringen af konkrete gennemførelsesforanstaltninger bevirke, at der sker en begrænsning i de konkrete produkter, som må importeres, men der forventes fortsat at være et tilstrækkeligt udvalg tilstede.
Da der vil være ens vilkår for alle importører i EU, vurderes det ikke at påvirke konkurrencesituationen mellem de europæiske importører.
7. Administrative konsekvenser for erhvervslivet 7.1. Administrative konsekvenser for danske producenter I overensstemmelse med eco-designdirektivet indeholder lovforslaget bemyndigelse til transport- og energiministeren til at fastsætte krav om mærkning og dokumentation af energiforbrugende produkters energieffektivitet og miljøegenskaber.
Bemyndigelsen vil bl.a. blive anvendt til at stille krav om, at producenter forud for markedsføring eller ibrugtagning af et energiforbrugende produkt skal sørge for, at produktet CE-mærkes, at der udarbejdes en såkaldt overensstemmelseserklæring og teknisk dokumentation af produktets energieffektivitets- og miljøegenskaber.
Derudover kan der i henhold til lovforslaget  ligeledes i overensstemmelse med direktivet  stilles krav om informationsmateriale om produktet, herunder om dets korrekte brug samt installations- og brugsanvisninger.
Endelig kan der være krav om information om, hvordan produktet bortskaffes efter endt brug.
Informationen kan være i form af internationalt forståelige symboler og piktogrammer.
Kravene om installations- og brugsanvisning vurderes ikke at føre til meromkostninger for danske producenter.
Kravet om information om korrekt eller hensigtsmæssig bortskaffelse af produktet vurderes heller ikke at medføre administrative omkostninger for danske producenter af betydning.
CE-mærkning og overensstemmelseserklæringer er en forudsætning for, at EUs indre marked kan fungere og kræves allerede i dag for en række produkter  blandt andet elektriske produkter, kedler og tv-apparater.
For hovedparten af danske producenter vil det derfor ikke være nyt.
I forhold til gældende regler vil der være flere forhold, som skal vurderes i forbindelse med udarbejdelse af overensstemmelseserklæringen og den tekniske dokumentation.
For at kunne dokumentere overholdelse af energi-effektivitetskrav og f.eks. støjkrav vil producenten skulle foretage målinger af sine energiforbrugende produkter.
For visse produkttyper, f.eks. hårde hvidevarer som køleskabe og frysere til private husholdninger, er de allerede som følge af mærkningsloven (lov nr. 450 af 31. maj 2000 om fremme af besparelser i energiforbruget) omfattet af krav om dokumentation og måling af energiforbrug.
Desuden er der mellem producenter og Kommissionen eller nationale myndigheder indgået frivillige aftaler om mærkning af en række produkters energieffektivitet, som forudsætter, at producenterne dokumenterer produkternes energiforbrug under brug.
Det gælder f.eks. vaskemaskiner, cirkulationspumper og kontorudstyr som pcer, printere og kopimaskiner.
For de produkter, som i dag hverken er omfattet af energieffektivitetskrav, EU-mærkningskrav eller frivillige mærkningsordninger, vil der blive tale om øgede omkostninger for producenterne.
Det er Energistyrelsens vurdering, at de administrative omkostninger samlet set vil blive begrænsede for danske producenter.
Hertil kommer, at gennemførelsesforanstaltningerne ikke vil komme på én gang, men over flere år.
Energistyrelsen vurderer, at de administrative omkostninger for den enkelte producent, som ikke tidligere har erfaring med CE-mærkning samt udarbejdelse af overensstemmelseserklæring og teknisk dokumentation, vil være et par hundrede timer pr. produkt, der omfattes af en gennemførelsesforanstaltning.
For producenter med relevant erfaring vil tidsforbruget være lavere.
 Under forudsætning af at producenten har anvendt CE-mærket korrekt, og at overensstemmelseserklæringen og teknisk dokumentation på tilfredsstillende måde dokumenterer, at produktet overholder de stillede energi- og miljøkrav, vil der ikke være væsentlige løbende administrative omkostninger.
Energistyrelsen vil i forbindelse med implementering af gennemførelsesforanstaltninger for konkrete produkter tilbyde berørte brancheorganisationer at samarbejde om afholdelse af informationsmøder for branchens virksomheder.
Overfor små, mellemstore og helt små virksomheder inden for de berørte brancher vil Energistyrelsen desuden tilbyde vejledning i CE-mærkning, udformning af overensstemmelseserklæringer og udformning af teknisk dokumentation.
Ligesom direktivet indeholder lovforslaget bestemmelser om opbevaring af information og dokumentation.
Kravet er, at den slags skal opbevares i mindst 10 år efter, at det sidste eksemplar af det pågældende produkt er produceret.
For den enkelte producent kan bestemmelsen forekomme bureaukratisk, men de årlige udgifter hertil vil formentlig være meget begrænsede.
7.2. Administrative konsekvenser for importører af energiforbrugende produkter Ligesom eco-designdirektivet er lovforslagets forpligtelser først og fremmest rettet mod producenter af energiforbrugende produkter, som omfattes af gennemførelsesforanstaltninger på EU-plan.
I enkelte tilfælde vil importøren af et energiforbrugende produkt, omfattet af gennemførelsesforanstaltninger, overtage disse forpligtigelser.
 1) Importører af energiforbrugende produkter omfattet af gennemførelsesforanstaltninger på EU-plan, som produceres i et andet EU-land, berøres ikke af lovforslaget, forudsat at produktet er produceret med henblik på markedsføring eller anvendelse inden for EU.
 2) Importører af energiforbrugende produkter omfattet af gennemførelsesforanstaltninger på EU-plan, som er produceret uden for EU, og hvor producenten har en autoriseret repræsentant i EU, berøres heller ikke af lovforslaget, forudsat, at produktet er produceret med henblik på markedsføring eller anvendelse inden for EU.
 Kun i følgende to tilfælde vil importøren overtage producentens forpligtelser:
 3) For energiforbrugende produkter, hvor der er vedtaget gennemførelsesforanstaltninger på EU-plan, hvor produktet kan være produceret i et EU-land (eller EØS-land), men ikke med henblik på markedsføring inden for EU og som importeres fra et land uden for EU, vil importøren overtage producentens ansvar og forpligtigelser.
 4) For energiforbrugende produkter, hvor der er vedtaget gennemførelsesforanstaltninger på EU-plan, hvor produktet er produceret uden for EU (og EØS), og hvor producenten ikke har en autoriseret repræsentant i EU, vil importøren overtage producentens ansvar og forpligtigelser.
 På denne baggrund vurderer Energistyrelsen, at de administrative omkostninger for danske importører som følge af lovforslaget bliver begrænsede, fordi der vil være et begrænset antal tilfælde, som opfylder kriterierne ovenfor under 3) og 4).
7.3. Samlede administrative konsekvenser for erhvervslivet Det fremgår direkte af eco-designdirektivets artikel 15, stk. 5, at »producenterne må ikke pålægges en uforholdsmæssig stor administrativ byrde«.
 På denne baggrund og på baggrund af vurderingerne i afsnit 7.1 og 7.2 ovenfor, vurderer Energistyrelsen, at erhvervslivets administrative omkostninger på samfundsplan vil ligge under 10.000 timer årligt.
Lovforslaget har været sendt til Erhvervs- og Selskabsstyrelsens Center for Kvalitet i Erhvervsregulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt et virksomhedspanel.
Forslaget bør derfor ikke forelægges et af Økonomi- og Erhvervsministeriets virksomhedspaneler.
8. Administrative konsekvenser for borgerne Lovforslaget vurderes ikke at have administrative konsekvenser for borgerne.
9. Miljømæssige konsekvenser Lovforslagets miljømæssige konsekvenser er afhængige af antallet af gennemførelsesforanstaltninger og ambitionsniveauet i disse gennemførelsesforanstaltninger.
På baggrund af de foreliggende informationer forventes væsentlige energibesparelser og andre miljømæssige gevinster.
Det er imidlertid på nuværende tidspunkt vanskeligt at vurdere de præcise miljømæssige konsekvenser, da indholdet af de kommende gennemførelsesforanstaltninger ikke er kendt.
De største miljømæssige gevinster forventes opnået på baggrund af besparelser i energiforbruget som følge af, at de mindst energieffektive produkter fjernes fra markedet.
Derimod er det mere usikkert, i hvilket omfang der på fællesskabsplan også indføres krav vedrørende andre miljøaspekter, da sådanne miljøforhold i vid udstrækning allerede er reguleret gennem anden EU-lovgivning, som har et bredere anvendelsesområde end lovgivningen om energiforbrugende produkter.
Bemyndigelserne om minimumskrav til miljøforhold i lovforslaget forventes kun udnyttet i den udstrækning, der på fællesskabsniveau vedtages gennemførelsesforanstaltninger herom.
For mange produkter er der i Danmark i forvejen stort fokus på energieffektivitet.
Energimærkningen af apparater har f.eks. bevirket, at der overvejende sælges energieffektive hårde hvidevarer.
Hertil kommer, at der med bygningsreglementet er indført krav til energieffektiviteten af nye olie- og gaskedler.
Det vurderes derfor, at besparelsespotentialet for nogle produkter er begrænset.
Den statslige sektor er via cirkulære om energieffektivisering i staten i forvejen pålagt kun at anskaffe energieffektive produkter, og der forventes indgået en aftale med kommuner og regioner, der indebærer tilsvarende krav til kommunernes og regionernes anskaffelse af energiforbrugende produkter.
For de omkring 30 produkter, som Europa-kommissionen har truffet forberedelser til at vedtage gennemførelsesforanstaltninger for, skønnes det, at der ved indførelse af minimums-energikrav kan opnås besparelser af størrelsesordnen 3.100 GWh per år, ved fuld udbredelse af de mere energieffektive produkter.
Dette svarer til en reduktion af energiforbruget med ca. 13 pct. for de omfattede produktgrupper.
De største besparelser forventes opnået for motorer, pumper, standby-forbrug, køleskabe og frysere til kommerciel brug, kontorudstyr (pcer, skærme m.v.) samt belysning (kontor og husholdninger).
Energibesparelserne ventes at medføre en reduktion i udledningen af drivgasser på ca. 1,6 mio. ton CO2 per år ved fuld udbredelse af de mere energieffektive produkter.
Dette svarer til en reduktion af Danmarks samlede CO2-udledning med godt 3 pct.
Krav vedrørende øvrige miljøaspekter og de såkaldte generiske krav (krav om udarbejdelse af miljøprofiler og oplysningskrav) forventes også at kunne bidrage med både energibesparelser og miljøforbedringer.
Det er uvist, hvilke øvrige miljøaspekter der vil blive omfattet, hvorfor det på nuværende tidspunkt ikke er muligt at skønne over disse effekter.
10. Forholdet til EU-retten Med lovforslaget gennemføres Europa-Parlamentets og Rådets direktiv 2005/32/EF af 6. juli 2005 om rammerne for fastlæggelse af krav til miljøvenligt design af energiforbrugende produkter (eco-designdirektivet) i dansk ret.
Fristen for gennemførelse af ovennævnte direktiv i dansk lovgivning var 11. august 2007. Overvejelser om, hvordan lovforslagets bestemmelser markedsovervågning kan udformes i forhold til EU-retten, har nødvendiggjort en udsættelse af lovforslaget til indeværende Folketingssamling.
 I medfør af direktivet foretages der ændringer i Rådets direktiv 92/42/EØF af 21. maj 1992 om krav til virkningsgrad i nye varmtvandskedler, der anvender flydende eller luftformigt brændsel, Europa-Parlamentets og Rådets direktiv 96/57/EF af 3. september 1996 om energieffektivitetskrav til elektriske køleskabe, dybfrysere og kombinationsskabe til husholdningsbrug samt Europa-Parlamentets og Rådets direktiv 2000/55/EF af 18. september 2000 om energieffektivitetskrav for forkoblinger til lysstofbelysning.
 Rådets direktiv 78/170/EØF af 13. februar 1978 om ydelsen i varmeproducerende anlæg, der anvendes til rumopvarmning og produktion af varmt vand i nye eller allerede eksisterende ikke-industrielle bygninger, samt om isolering af fordelingen af varme og varmt brugsvand i ikke-industrielt nybyggeri og Rådets direktiv 86/594/EØF af 1. december 1986 om luftbåren støj fra husholdningsapparater ophæves.
 For så vidt angår sidstnævnte direktiv, kan medlemslandene dog fortsat anvende eksisterende nationale foranstaltninger, der er vedtaget i henhold hertil, indtil der er vedtaget gennemførelsesforanstaltninger for de pågældende produkter i medfør af eco-designdirektivet.
 Direktivet og dets gennemførelsesforanstaltninger tilsidesætter ikke anden EU-lovgivning på affalds- og kemikalieområdet, jf. direktivets artikel 1, stk. 4. Således vil f.eks. følgende direktiver fortsat være gældende: Europa-Parlamentets og Rådets direktiv 2002/96/EF om affald af elektrisk og elektronisk udstyr (WEEE), Europa-Parlamentets og Rådets direktiv 2002/95/EF om begrænsning af anvendelsen af visse farlige stoffer i elektrisk og elektronisk udstyr (RoHS) samt Rådets direktiv 76/767/EØS om indbyrdes tilnærmelse af medlemslandene administrativt eller ved lov fastsatte bestemmelser om begrænsning af markedsføring og anvendelse af visse farlige stoffer og præparater.
Lovforslaget viderefører hjemlen fra normloven til at regulere transportmidler.
Det bemærkes, at så længe denne hjemmel ikke udnyttes til at fastsætte danske krav, skal der ikke ske notifikation til Europa-Kommissionen efter informationsproceduredirektivet, jf.
Europa-Parlamentets og Rådets direktiv 98/34/EF af 22. juni 1998 om en informationsprocedure med hensyn til tekniske standarder og forskrifter.
11. Høring Lovforslaget har været sendt i høring til følgende:
 Advokatrådet, Arbejderbevægelsens Erhvervsråd, Branchen ForbrugerElektronik (BFE), Boligselskabernes Landsforening, Byggecentrum, Danmarks Naturfredningsforening, Dansk Byggeri, Dansk Energi, Dansk Fjernvarme, Dansk Erhverv, Dansk Industri, Dansk Standard, Dansk Varefakta Nævn, Danske Arkitektvirksomheder, Danske Regioner, De Danske Landboforeninger, DEFU, Danish Energy Group (DEG), DELTA Dansk Elektronik, Det Økologiske Råd, Dansk Gasteknisk Center (DGC), DONG Energy, DS Håndværk og Industri, Danmarks Tekniske Universitet (DTU), Energitjenesten, Erhvervsorganisationen HTSI, Foreningen af fabrikanter og importører af elektriske belysningsarmaturer (FABA), El-branchens leverandørforening (FAFGE), Foreningen af husholdningsapparatforhandlere i Danmark (FAHAF), FDB, Foreningen af fabrikanter og importører af elektriske husholdningsapparater (FEHA), Forbrugerrådet, Foreningen af Rådgivende Ingeniører, Foreningen Danske Kraftvarmeværker, Foreningen for Energi & Miljø, Greenpeace Danmark, Godkendt Teknologiske Service (GTS), HNG - Hovedstadsregionens Naturgas I/S, HTS- Handel Transport Service, Håndværksrådet, IT Brancheforeningen, Branchefællesskabet for IT, tele, elektronik og kommunikationsvirksomheder (ITEK), Kommunernes Landsforening, Landbrugsraadet, LCA center, Lysteknisk Selskab, Naturgas Midt-Nord I/S, Oliebranchens Fællesrepræsentation, Oplysning om atomkraft (OOA), Organisationerne for Vedvarende Energi (OVE), Risø, Statens Byggeforsknings Institut (SBI), TEKNIQ, Teknologisk Institut, Varmepumpefabrikantforeningen, VVS-Fabrikanterne, WWF Verdensnaturfonden og Ålborg Universitet.
 Høringssvarene er sendt til Folketingets Energipolitiske Udvalg ledsaget af de kommentarer, som udtalelserne måtte give anledning til.
 12. Sammenfattende skema.
Samlet vurdering af lovforslagets konsekvenser Bemærkninger til lovforslagets enkelte bestemmelser Til § 1 Til § 2 Til § 3 Til § 4 Til § 5 1) En nøjagtig definition af de omfattede produkter.
2) Krav til miljøvenligt design af de pågældende produkter, gennemførelsesdatoer, eventuelle indfasnings- eller overgangsforanstaltninger eller -perioder.
Kravene til produkterne kan være både specifikke og generiske, jf. nedenfor.
 3) De miljøaspekter for hvilke krav ikke er nødvendige.
 4) Krav vedrørende installering af produktet, hvis det har direkte betydning for produktets miljømæssige egenskaber.
 5) De målingsstandarder og/eller målemetoder, der skal anvendes.
 6) Nærmere oplysninger om overensstemmelsesvurderingen.
 7) Krav om de oplysninger, som producenterne skal stille til rådighed.
 8) Varigheden af den overgangsperiode, i hvilken medlemslandene skal tillade markedsføring og ibrugtagning af det pågældende produkt.
 9) Datoen for evaluering og eventuel revision af gennemførelsesforanstaltningen.
 1) Oplysninger fra designeren vedrørende fremstillingsprocessen.
2) Oplysninger til forbrugerne om vigtige miljømæssige kendetegn og egenskaber ved produktet.
Disse skal ledsage produktet, når det markedsføres, således at forbrugeren kan sammenligne disse aspekter ved produkterne.
 3) Oplysninger til forbrugerne om, hvordan produktet skal installeres, anvendes og vedligeholdes for at mindske dets miljøpåvirkning og for at sikre den længst mulige levetid, samt om, hvordan produktet skal returneres, når det er udtjent, og, når det er relevant, oplysninger om den periode, hvor der kan leveres reservedele, og om mulighederne for opgradering af produkter.
 4) Oplysninger til behandlingsanlæg vedrørende demontering, genanvendelse eller bortskaffelse, når produkterne er udtjente.
Til § 6 Til § 7 Til § 8 Til § 9 Til § 10 Til § 11 Til § 12 Til § 13 Til § 14 Til § 15 Til § 16 Til § 17 Til nr. 1 (§ 17 a) I medfør af lov nr. 450 af 31. maj 2000 om fremme af besparelser i energiforbruget er der udstedt et antal bekendtgørelser.
I medfør af lovens § 17 fører Energistyrelsen tilsyn med overholdelsen af disse regler.
Som led i tilsynet foretages der blandt andet kontrol af, om forhandlerne af apparaterne har foretaget energimærkning af de udstillede apparater i butikkerne i overensstemmelse med reglerne.
Der foretages endvidere kontrol af, om oplysningerne på de etiketter, der er udarbejdet af leverandørerne, er rigtige.
Denne kontrol gennemføres bl.a. ved hjælp af måling af udvalgte apparaters energiforbrug m.v.
Med stk. 1 tilvejebringes der en klar lovhjemmel til at offentliggøre resultaterne af den omtalte kontrol.
Der kan herunder fastsættes regler om adgang til at offentliggøre navnene på de juridiske og fysiske personer, over for hvem der er foretaget kontrol.
Tilsynsmyndighedens afgørelser om påbud i medfør af lov om fremme af besparelser i energiforbruget vil også kunne offentliggøres i medfør af lovforslagets § 17. Offentliggørelsen vil også kunne omfatte modelbetegnelser for de apparater, som er blevet kontrolleret.
I medfør af stk. 2 kan ministeren fastsætte regler om formen for og omfanget af offentliggørelse.
Offentliggørelse vil f.eks. kunne foregå ved udsendelse af en pressemeddelelse eller elektronisk på en relevant hjemmeside.
 Stk. 3 giver ministeren hjemmel til at fastsætte regler om videregivelse af oplysninger om resultater af tilsyn til andre danske eller udenlandske offentlige myndigheder eller private organisationer.
 Bestemmelserne svarer med fornødne tillempninger til bestemmelserne om offentliggørelse i lovforslagets § 12. Der henvises derfor til bemærkningerne til denne bestemmelse.
Til nr. 2 (§ 19, stk. 2) Ministeren har i medfør af den gældende § 19, stk. 2, haft hjemmel til at bemyndige en virksomhed eller en sagkyndig institution eller organisation til at udøve nærmere angivne beføjelser vedrørende kontrol, registrering m.v. i henhold til loven.
Det fremgår imidlertid direkte af bemærkningerne til den gældende § 19, stk. 2, at adgangen til at udtage stikprøver efter lovens § 17, stk. 2, ikke kan uddelegeres til private.
Det foreslås at ændre § 19, stk. 2, således, at der skabes hjemmel til at uddelegere nærmere angivne kontrolopgaver til sagkyndige institutioner, organisationer og virksomheder m.v.
Bestemmelsen svarer med fornødne tillempninger til forslagets § 13, stk. 4. Der henvises derfor til bemærkningerne til denne bestemmelse.
Til § 18 I lov nr. 585 af 24. juni 2005 om fremme af energibesparelser i bygninger indføres bestemmelser om offentliggørelse af resultater af energimærkninger og teknisk eftersyn af kedel- og varmeanlæg og ventilationsanlæg.
Til nr. 1 (§ 4, stk. 1) Ved ændringen udgår bestemmelserne i § 4, stk. 1, om, at ministeren kan fastsætte regler om indhentning, central registrering og videregivelse af oplysninger i forbindelse med energimærkningen.
Baggrunden er, at bestemmelserne om registrering, videregivelse m.v. af oplysninger samt nye bestemmelser om adgangen til offentliggørelse af oplysningerne ved dette lovforslag samles i § 25, stk. 1, som omfatter resultater fra både energimærkning og teknisk kontrol.
Til nr. 2 (§ 25, stk. 1) Resultaterne af energimærkningen og et tekniske eftersyn af kedel- og varmeanlæg og ventilationsanlæg indberettes efter de gældende regler i § 25, stk. 1, til et centralt register, der sikrer at oplysningerne fra energimærkningen og eftersynet kan nyttiggøres.
Der har været tvivl om rækkevidden af adgangen til at kunne offentliggøre oplysningerne fra energimærkninger og eftersyn.
Der foreslås derfor en indsat en tilføjelse om, at transport- og energiministeren kan fastsætte regler om offentliggørelse af de registrerede oplysninger i nærmere angivet omfang.
 Ved ændringen sikres det, at centrale oplysninger fra energimærkningen eller eftersynet om konkrete energibesparelsesmuligheder kan gøres tilgængelige for andre end ejeren af bygningen eller det pågældende anlæg.
Hovedformålet med præciseringen er at gøre disse oplysninger tilgængelige for energiforsyningsselskaberne, der har en central opgave med realiseringen af energibesparelser.
Adgangen til disse oplysninger vil gøre det muligt at målrette disse selskabers indsats i forhold til bygningsejerne med henblik på at realisere de energibesparelsesmuligheder, som der bliver peget på i energimærkningen eller eftersynsrapporten.
Derved vil forsyningsselskaberne i samarbejde med finansieringsselskaber, håndværkere og leverandører af byggematerialer eller energieffektivt udstyr m.fl. kunne tilbyde den enkelte boligejer en pakkeløsning med nærmere fremgangsmåde og tilbud på, hvordan de foreslåede energibesparelser i praksis kan gennemføres og evt. finansieres.
Et sådan markedsføring skal ske i overensstemmelse med markedsføringsloven og dørsalgsloven.
 Derudover vil informationerne også kunne anvendes af andre parter, herunder potentielle købere, lejere og andelshavere.
 Offentliggørelsen kan eksempelvis ske ved, at oplysningerne videregives fra det centrale register til den Offentlige informationsserver (OIS), hvor der i forvejen ligger andre ejendomsoplysninger om bygninger.
Behandlingen og videregivelsen af oplysninger i registeret vil ske i overensstemmelse med lov om behandling af personoplysninger (persondataloven), i det omfang der er tale om personoplysninger, der falder indenfor persondatalovens anvendelsesområde.
Ifølge § 6 i persondataloven kan der ske offentliggørelse (behandling i persondatalovens forstand) af oplysninger, hvis behandlingen er nødvendig af hensyn til blandt andet udførelsen af en opgave i samfundets interesse.
Da oplysninger i energimærker og eftersynsrapporter ventes at bidrage til at fremme energibesparelser, vurderes behandlingen at være nødvendig.
Afgrænsningen af, hvilke kategorier af oplysninger, som kan offentliggøres, vil blive fastlagt med udgangspunkt i persondatalovens bestemmelser.
Oplysninger, som må anses for at være undtaget fra offentliggørelse efter disse bestemmelser, vil kun kunne videregives med boligejerens samtykke eller eventuelt i anonymiseret form.
Herved sikres, at offentliggørelsen tager hensyn til behovet for beskyttelse af den enkelte boligejer.
 Kategorier af oplysninger, som kan offentliggøres, og betingelserne for offentliggørelse vil blive præciseret ved bekendtgørelse.
Til § 18 Loven gælder ikke for Færøerne og Grønland.
Bilag 1 Ændringsforslag til lov nr. 450 af 31. maj 2000 om fremme af besparelser i energiforbruget sammenholdt med gældende lov Bilag 2 Ændringsforslag til lov nr. 585 af 24. juni 2005 om fremme af energibesparelser i bygninger Bilag 3 EUROPA-PARLAMENTETS OG RÅDETS DIREKTIV 2005/32/EF af 6. juli 2005 om rammerne for fastlæggelse af krav til miljøvenligt design af energiforbrugende produkter og om ændring af Rådets direktiv 92/42/EØF og Europa-Parlamentets og Rådets direktiv 96/57/EF og 2000/55/EF Direktivet er ikke optrykt - Brug link 1) Loven indeholder bestemmelser, der gennemfører Europa-Parlamentets og Rådets direktiv 2005/32/EF af 6. juli 2005 om rammerne for fastlæggelse af krav til miljøvenligt design af energiforbrugende produkter og om ændring af Rådets direktiv 92/42/EØF og Europa-Parlamentets og Rådets direktiv 96/57/EF og 2000/55/EF, (EU-Tidende 2005 nr.
L 191, side 29).
