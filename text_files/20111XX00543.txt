Skriftlig fremsættelse (13. april 2012) Finansministeren (Bjarne Corydon) Herved tillader jeg mig for Folketinget at fremsætte:
Forslag til lov om Offentlig Digital Post (Lovforslag nr.
L 160) Lovforslaget er en del af udmøntningen af den fællesoffentlige digitaliseringsstrategi 2011-2015. Digitaliseringsstrategien er udarbejdet i samarbejde med KL og Danske Regioner.
Regeringen har tilsluttet sig den fællesoffentlige digitaliseringsstrategi i oktober 2011 som grundlag for det videre arbejde med digitalisering.
Lovforslaget er tillige et led i realiseringen af regeringens målsætning om, at al kommunikation mellem borgere, virksomheder og det offentlige skal foregå digitalt inden udgangen af 2015.
Lovforslaget gør det obligatorisk for borgere og virksomheder at modtage deres post fra det offentlige digitalt gennem den offentlige digitale postløsning.
Digital post, der modtages i postløsningen, har samme retsvirkning, som hvis det blev afleveret i den fysiske postkasse.
Lovforslaget sættes i kraft i tre tempi: fra 1. juli 2012 fastslår loven bl.a. retsvirkningen af at modtage sin post digitalt.
Det får betydning for de borgere, der tilmelder sig frivilligt frem til ordningen bliver obligatorisk.
Obligatorisk tilslutning forventes sat i kraft for virksomheder i løbet af 2013, og for borgere over 15 år forventes obligatorisk tilslutning sat i kraft i november 2014. Tilslutning vil ske automatisk, men alle borgere og virksomheder vil modtage forudgående information om overgangen til obligatorisk digital post.
Lovforslaget giver bemyndigelse til bl.a. at fastsætte regler om fritagelse for tilslutning af de borgere, der ikke er i stand til at modtage posten digitalt.
De vil fortsat kunne modtage deres post fra det offentlige som traditionel papirpost.
På grund af et ekstraordinært arbejdspres i centraladministrationen i første halvår 2012 og et betydeligt behov for koordinering, fremsættes lovforslaget efter den 1. april.
Lovforslaget ønskes vedtaget i indeværende folketingsår.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
