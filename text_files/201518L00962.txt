Ændringsforslag uden for tillægsbetænkning stillet den 27. maj 2016 Ændringsforslag til 3. behandling af Forslag til lov om ændring af registreringsafgiftsloven, brændstofforbrugsafgiftsloven, lov om registrering af køretøjer og lov om spil (Ændring af reglerne om forholdsmæssig registreringsafgift for leasingkøretøjer, ændring af reglerne om udbetaling af eksportgodtgørelse, fastsættelse af brændstofforbruget for særlig store biler, nedsættelse af pristillægget for ønskenummerplader m.v.) [af skatteministeren (Karsten Lauritzen)]:
Til § 1 Af skatteministeren:
 1) I den under nr. 25 foreslåede ændring af § 27, stk. 1, nr. 2, ændres »og stk. 8, 2. pkt.,« til: »og stk. 8, 1. pkt.,«.
[Ændring som følge af ændringsforslag nr. 5] Til § 6 2) I stk. 3, 1. pkt., ændres »personbiler« til: »biler«.
[Konsekvensændring som følge af ændringsforslag nr. 10] Bemærkninger Til nr. 1 I medfør af ændringsforslag nr. 5 i Skatteudvalgets betænkning over lovforslaget, som blev vedtaget ved lovforslagets 2. behandling, er der i § 3 b, stk. 8, indsat et nyt 1. pkt., der tydeliggør, at leasinggiveren har en særskilt pligt til at afmelde køretøjet fra Køretøjsregistreret og aflevere køretøjets nummerplader ved afgiftsperiodens udløb.
 Henvisningen til stk. 8, 2. pkt., i lovforslagets § 1, nr. 25, bør derfor ændres til stk. 8, 1. pkt., da det er den manglende afmelding og aflevering af køretøjets nummerplader, der sanktioneres i medfør af § 27, stk. 1, nr. 2.
Til nr. 2 I medfør af ændringsforslag nr. 10 i Skatteudvalgets betænkning over lovforslaget, som blev vedtaget ved lovforslagets 2. behandling, vil også varebiler m.v., der omfattes af brændstofforbrugsafgiftsloven, jf. denne lovs § 1, stk. 1, kunne få beregnet et teknisk brændstofforbrug efter stk. 9, hvis betingelserne herfor i øvrigt er opfyldt.
 Det er en konsekvens heraf, at henvisningen til »personbiler« i lovforslagets § 6, stk. 3, ændres til »biler«.
