Skriftlig fremsættelse (6. februar 2004) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om  

 ændring af lov om aktiv socialpolitik og  

 lov om  

 dagpenge ved sygdom eller fødsel (Hjælp til personer med visse former for  

 opholdsret og opfølgning i sygedagpengesager i udlandet) (Lovforslag nr.
L 153).
 Der er den 2. december 2003 indgået aftale mellem regeringen  

 (Venstre og Det Konservative Folkeparti), Socialdemokratiet, Socialistisk  

 Folkeparti, Det Radikale Venstre og Kristendemokraterne om adgangen til det  

 danske arbejdsmarked efter udvidelsen af EU pr. 1. maj 2004.
 Som led i aftalen er der bl.a. enighed om at foretage  

 målrettede justeringer af udvalgte sociale ydelser med henblik på at  

 forberede  

 de danske velfærdsydelser på EU-udvidelsen og åbningen af det danske  

 arbejdsmarked.
 Med lovforslaget udmøntes den del af aftalen, der vedrører  

 lov om aktiv socialpolitik og lov om dagpenge ved sygdom eller fødsel.
 Lovforslaget skal ses i sammenhæng med de øvrige tiltag som  

 følge af udvidelsen af EU og aftalen, herunder forslag L 157 om ændring af  

 udlændingeloven, der samtidigt er fremsat af ministeren for Flygtninge,  

 Indvandrere og Integration, og forslag L 118 om ændring af lov om  

 børnepasningsorlov, som er fremsat den 17. december 2003.
Lov om aktiv socialpolitik Regeringen foreslår en generel præcisering af reglerne,  

 således at der til personer og deres familiemedlemmer, som har ret til at  

 opholde sig her i landet i medfør af de fællesskabsretlige regler om ophold  

 for  

 førstegangsarbejdssøgende (6 måneder), og personer, der har ret til ophold i  

 op  

 til 3 måneder uden administrative betingelser, alene kan ydes hjælp i  

 forbindelse med hjemrejse.  

    

  

 Alle  

 EU-borgere og deres eventuelle familiemedlemmer kan opholde sig her i landet  

 i  

 op til 3 måneder, fx i forbindelse med ferie, familiebesøg m.v.
 Forslaget omfatter alene ovennævnte persongrupper og  

 indskrænker ikke de muligheder, der i øvrigt findes i loven om at tilbyde og  

 yde hjælp i forbindelse med hjemrejse efter kapitel 10 i lov om aktiv  

 socialpolitik.
Det præciseres endvidere, at EU-borgere, hvis opholdsret er  

 inddraget, alene har krav på hjælp til hjemrejse og eventuelt hjælp efter lov  

 om aktiv socialpolitik som hjælp til enkeltudgifter, indtil udrejsefristen er  

 udløbet.
Som hidtil kan der ikke ydes hjælp efter lov om aktiv socialpolitik  

 efter udløbet af en eventuel udrejsefrist.
Lov om dagpenge ved sygdom eller fødsel Kommunerne skal følge op på sygedagpengesager over for  

 sygemeldte efter de regler, der er fastsat i sygedagpengeloven og  

 bekendtgørelser udstedt i medfør heraf.
Der skal også ske opfølgning over for  

 EU-borgere, der under sygemeldingen tager ophold i et andet  

 EU/EØS-land/hjemlandet, herunder de nye EU-borgere fra 1. maj 2004, der  

 mister opholds-  

 og arbejdstilladelsen, hvis de afskediges.
 Til at bistå kommunerne med at opbygge et kendskab til og  

 etablere kontakt med især de nye EU-landes kompetente myndigheder med henblik  

 på at samarbejde om opfølgningen i den enkelte sag er aftalepartierne enige  

 om,  

 at der i en overgangsperiode er behov for, at en central enhed kan bistå  

 kommunerne med at gennemføre opfølgningen over for personer fra EU/EØS-lande,  

 der modtager danske sygedagpenge i udlandet.
 Der vil i første omgang blive fastsat regler om, at  

 kommunerne fra Beskæftigelsesministeriet vil kunne få rådgivning og  

 vejledning  

 i relation til alle sager, hvor den sygemeldte opholder sig i et andet  

 EU-land.  

 Der oprettes derfor en central enhed til at varetage denne opgave.
Økonomiske og administrative konsekvenser for  

 det offentlige Forslaget om gennemførelse af opfølgning i sygedagpengesager  

 vil medføre en mindre merudgift og meradministration for staten i forbindelse  

 med vejledning og rådgivning af kommunerne eller anden bistand til  

 kommunerne.
 Det er foreslået, at lovforslaget træder i kraft den 1. maj  

 2004.
 Idet jeg i øvrigt henviser til lovforslaget og  

 bemærkningerne hertil, skal jeg anbefale lovforslaget til Folketingets  

 velvillige behandling.
