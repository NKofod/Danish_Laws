Skriftlig fremsættelse (11. oktober 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af skatteforvaltningsloven og forskellige andre love (Begrænsning af SKATs mulighed for at tilbagekalde bindende svar ved værdiansættelse af aktiver, ensretning af værnetingsregler ved indbringelse af skattesager, udvidelse af skattefriheden for statslige godtgørelser til asbestofre m.fl., m.v.) (Lovforslag nr.
L 64) Regeringen har stor fokus på at forbedre retssikkerheden på skatteområdet og ønsker derfor, at borgere og virksomheder skal sikres klarere rammer for skattebetalingen.
Borgere og virksomheder skal således kunne stole på de tilsagn, som de får fra skattemyndighederne, når de anmoder om bindende svar.
I modsat fald svækkes borgernes og virksomhedernes retssikkerhed og tilliden til skattemyndighederne.
 Med lovforslaget, som er en del af regeringens Retssikkerhedspakke III  Klar og præcis lovgivning, foreslås det at ophæve SKATs mulighed for at tilbagekalde bindende svar om værdiansættelse af aktiver, når forudsætningerne for svaret er korrekte.
Med lovforslaget foreslås endvidere at ensrette værnetingsreglerne ved borgeres indbringelse af afgørelser for domstolene, som er truffet af en klagemyndighed på Skatteministeriets område.
Forslaget indebærer, at sådanne sager som udgangspunkt skal indbringes i den retskreds, hvor borgeren har hjemting.
Dermed styrkes borgerens retssikkerhed, idet det i geografisk henseende bliver lettere at indbringe en administrativ afgørelse på skatteområdet for domstolene.
 Derudover foreslås det at udvide skattefriheden for statslige godtgørelser til asbestofre og til deres efterladte, hvis asbestofrene selv er afgået ved døden under en offentlig myndigheds behandling af asbestofrets sag om godtgørelse.
 Endelig indeholder lovforslaget to mindre konsekvensrettelser af teknisk karakter i skatteforvaltningsloven og ligningsloven.
 Det bemærkes, at den del af lovforslaget, der vedrører ovennævnte konsekvensrettelser samt forslaget om en udvidelse af skattefriheden for asbestofre, ikke har været i ekstern høring.
 Lovforslaget skønnes samlet set kun at have begrænsede provenumæssige konsekvenser.
 Det foreslås, at loven træder i kraft den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
