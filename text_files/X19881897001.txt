Da Vesttyskland i henhold til Artikel 3 i den dansk- vesttyske  

 overenskomst har beskatningsretten til indkomst og fortjeneste, som en person  

 hjemmehørende i Danmark, oppebærer på en fast ejendom i Vesttyskland, er  

 dette ensbetydende med, at skatten i Danmark skal nedsættes efter  

 exceptionsprincippet.
Dette gælder såvel skat af ejendommens løbende overskud  

 som avancebeskatning, herunder genvundne afskrivninger.
 Ligningsrådet blev anmodet om forhåndsbesked om følgende:
 Hvilke skattemæssige konsekvenser vil investering i en erhvervsejendom  

 beliggende i Hamborg, Vesttyskland, få for S.
 Sagens omstændigheder var:
 S, der er fuld skattepligtig til Danmark, påtænker at investere i en  

 erhvervsejendom i Hamborg, Vesttyskland.
 Ejendommen er på 12.000 m2, hvoraf 7.160 m2 er udlejet til lettere  

 industri og 4.435 m2 er udlejet til engros lager.
 Ejendommens købspris andrager DM 16.200.000.
Købesummen finansieres ved optagelse af DM-lån og egenfinansiering.
Ved  

 optagelse af DM-lån regnes med et kurstab på 3%, der er fradragsberettiget i  

 den skattepligtige tyske indkomst det første år.
 Der regnes med afskrivninger på bygningerne på 2% p.a. i den tyske  

 indkomst.
Ejendommen vil blive ejet af S personligt.
Der ønskes således bindende  

 forhåndsbesked om, hvilke skattemæssige konsekvenser dette vil medføre for S.
 Det oplyses endvidere, at S i årene fremover påtænker yderligere  

 investeringer i fast ejendom i Vesttyskland.
 Ligningsrådet svarede følgende:
 Ifølge den dansk-tyske dobbeltbeskatningsaftale af 30. januar 1962,  

 artikel 3 har Tyskland beskatningsretten til indkomst og fortjeneste af fast  

 ejendom beliggende i Tyskland.
Imidlertid har Danmark ret til at medregne indkomst af fast ejendom  

 beliggende i udlandet ved opgørelsen af den skattepligtige indkomst, jf.  

 globalindkomstprincippet.
Over- eller underskud af udenlandske ejendomme skal  

 derfor opgøres efter nettoprincippet, d.v.s. fradragsberettigede udgifter,  

 herunder renteudgifter, der vedrører anskaffelsen eller driften af  

 ejendommen, skal fragå ved opgørelsen af den udenlandske indkomst.
Overskud af fast ejendom beliggende i Tyskland medregnes således ved  

 opgørelsen af den skattepligtige indkomst.
Dobbeltbeskatning vil herefter  

 blive ophævet efter lempelsesmetoden »excemption med  

 progressionsforbehold (ny metode)», jf. artikel 19, stk. 4 i den  

 dansktyske dobbeltbeskatningsaftale af 30. januar 1962, således at der gives  

 et nedslag i de pålignede skatter, svarende til den del af den danske skat,  

 som forholdsmæssigt falder på den tyske indkomst.
Det bemærkes, at underskud  

 af fast ejendom beliggende i Tyskland opgjort efter danske regler er  

 fradragsberettiget i den skattepligtige indkomst.
Ejendomme beliggende i udlandet indgår ligeledes ved opgørelsen af den  

 skattepligtige formue i Danmark.
Ifølge artikel 17, stk. 1, i den dansk-tyske  

 dobbeltbeskatningsaftale har Tyskland imidlertid beskatningsretten til  

 ejendommens formueværdi.
Danmark skal således lempe ved beregningen af den  

 danske formueskat efter samme princip som beskrevet ovenfor.
Fortjeneste ved salg af fast ejendom beliggende i Vesttyskland skal  

 opgøres efter reglerne i ejendomsavancebeskatningsloven og medregnes ved  

 opgørelsen af den skattepligtige særlige indkomst.
Fortjenesten vil endvidere  

 bestå af genvundne afskrivninger, jf. § 29 i lov om skattemæssige  

 afskrivninger m.v., idet »fortjeneste« i dobbeltbeskatningsaftalens  

 artikel 3 om salg af fast ejendom i overensstemmelse med den almindelige  

 terminologi i dansk skattelovgivning skal opfattes som omfattende både egentlige  

 ejendomsavance og genvundne afskrivninger.
Ifølge artikel 3, stk.
3, har Tyskland beskatningsretten til fortjenesten, hvorfor Danmark ved  

 beregningen af den særlige indkomstskat skal lempe i henhold til artikel 19, stk. 4.
