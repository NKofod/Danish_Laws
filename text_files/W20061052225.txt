Klage over, at anmodning om aktindsigt i afdød patients journal ikke blev håndteret korrekt Nævnet fandt ikke grundlag for at kritisere den ledende overlæge for hans håndtering af anmodningen om aktindsigt.
Nævnet oplyste, at helbredsoplysninger vedrørende afdøde patienter som udgangspunkt er omfattet af sundhedspersoners tavshedspligt efter § 23 i lov om patienters retsstilling.
Denne tavshedspligt gælder også overfor patientens nærmeste pårørende.
Nævnet oplyste videre, at det dog fremgår af lov om patienters retsstilling § 28, stk. 1, at en sundhedsperson kan videregive oplysninger om en afdød patients sygdomsforløb, dødsårsag og dødsmåde, hvis det må antages ikke at stride mod afdødes ønske og hensynet til afdøde eller andre private interesser ikke taler afgørende herimod.
Nævnet oplyste, at denne bestemmelse ikke giver de pårørende en ret til egentlig aktindsigt.
Dette forhold betyder, at de formelle regler vedrørende besvarelse af anmodninger om aktindsigt og gennemførelse af aktindsigt ikke finder anvendelse.
Nævnet oplyste således, at der ikke er pligt til at besvare en anmodning om videregivelse af helbredsoplysninger om en afdød patient inden 10 dage.
 På denne baggrund fandt nævnet det ikke kritisabelt, at datteren først den 4. august modtog svar på anmodningen om aktindsigt af 21. juli 2003.
 Nævnet fandt i øvrigt, at datteren den 4. august 2003 modtog tilstrækkelige oplysninger i henhold til § 28, stk. 1, i lov om patienters retsstilling, idet sygdomsforløbet fremgik af de udleverede journalkontinuationer, mens dødsårsagen og dødsmåden fremgik af patologirapporten.
