Nr BTB 28 Betænkning over Forslag til folketingsbeslutning om sikring af indflydelse  

 for modtagere efter bistandslovens § 58 af hjælpemidler af personlig art   

 Nr B 28 1994-95, 1. samling Afgivet af Socialudvalget Afgivet: 19950524 Udvalget har behandlet beslutningsforslaget i nogle møder og har herunder  

 stillet spørgsmål til socialministeren og sundhedsministeren, som disse har  

 besvaret dels skriftligt, dels i samråd.
 Et af udvalgets spørgsmål til socialministeren og dennes svar herpå er  

 optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Boysen, J., Danmarks Optikerforening, Ortopædiske Håndskomagermestre, Foreningen for Fodsundhed og Stomiforeningen COPA.
 Herefter indstiller et flertal (udvalget med undtagelse af  

 Fremskridtspartiets medlem) forslaget til folketingsbeslutning til  

forkastelse.
 Et mindretal inden for flertallet (Venstres og Det Konservative  

 Folkepartis medlemmer af udvalget) er enige med forslagsstillerne i, at  

 personer, der modtager støtte til hjælpemidler efter bistandslovens § 58, bør  

 sikres indflydelse, når det drejer sig om valg af hjælpemiddel og leverandør.
 Mindretallet mener, at en ordning kan indebære, at man i stedet for det  

 enkelte hjælpemiddel får refusion svarende til beløbsstørrelsen i den af  

 kommunen indgåede prisaftale.
 Mindretallet mener dog ikke, at der på nuværende tidspunkt kan vedtages en  

 midlertidig ordning, når der pågår et udvalgsarbejde omkring den nuværende  

 problemstilling, ligesom man efter det foreliggende skal have ændret  

 lovgivningen for at gennemføre det foreliggende beslutningsforslag.
Et andet mindretal indenfor flertallet (Enhedslistens medlem af udvalget)  

 understreger, at Enhedslisten principielt er enig i det generelle sigte med  

 beslutningsforslaget, og at der skal skabes grundlag for, at personer, som  

 modtager støtte til hjælpemidler efter bistandslovens § 58, sikres  

 indflydelse ved valg af hjælpemiddel og leverandør, men mindretallet finder  

 det ikke hensigtsmæssigt på nuværende tidspunkt at lave en kortvarig eller  

 midlertidig ordning, idet en permanent model skal behandles i starten af  

 næste folketingsår.
Mindretallet vil samtidig understrege, at mindretallet  

 ikke mener, at der skal laves en model, hvor et af elementerne er  

 brugerbetaling eller delvis brugerbetaling.
 Et mindretal (Fremskridtspartiets medlem af udvalget) indstiller  

 forslaget til folketingsbeslutning til vedtagelse uændret.
Mindretallet opfordrer socialministeren til hurtigst muligt at etablere en  

 midlertidig ordning, hvorefter personer, der modtager støtte til hjælpemidler  

 efter bistandslovens § 58, sikres indflydelse, når det drejer sig om  

 hjælpemidler af personlig art, indtil en permanent ordning kan etableres, når  

 det af ministeren igangsatte udvalgsarbejde er afsluttet.
En midlertidig  

 ordning kan indebære, at brugerne af personlige hjælpemidler, uanset om der  

 af en kommune måtte være indgået aftale om levering af hjælpemidler med  

 bestemte leverandører, i stedet for hjælpemidlet kan få udbetalt et kontant  

 tilskud svarende til beløbsstørrelsen i den prisaftale, som kommunen har  

 indgået.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Karen Højte Jensen  

 (KF) Jens Jørgensen (KF) Tom Behnke (FP) nfmd.  Bilag Et af udvalgets spørgsmål til socialministeren og dennes svar herpå Spørgsmål 13:
»Ministerens kommentar udbedes til, hvorvidt der kræves en lovændring  

 for at gennemføre en midlertid ordning, hvorefter personer, der modtager  

 støtte til hjælpemidler efter bistandslovens § 58, sikres indflydelse, når  

 det drejer sig om hjælpemidler af personlig art, indtil en permanent ordning  

 kan etableres, når det af ministeren igangsatte udvalgsarbejde er afsluttet.  

 En midlertidig ordning, som indebærer, at brugerne af personlige  

 hjælpemidler, uanset om der af en kommune måtte være indgået aftale om  

 levering af hjælpemidler med bestemte leverandører, i stedet for hjælpemidlet  

 kan få udbetalt et kontant tilskud svarende til beløbsstørrelsen i den  

 prisaftale, som kommunen har indgået.« Svar:
Efter bistandslovens § 58, stk. 2, fastsætter socialministeren regler om 1) afgrænsningen af de hjælpemidler, hvortil der kan ydes støtte, og  

 adgangen til genanskaffelse, 2) hvornår støtte til et hjælpemiddel ydes som lån, 3) i hvilket omfang modtageren selv skal bære en del af udgiften til et  

 hjælpemiddel, 4) hvorvidt der skal gælde særlige betingelser for støtte til visse  

 hjælpemidler, 5) hvorvidt visse hjælpemidler kan udleveres fra en institution.
 Spørgsmålet, om en midlertidig ordning som den foreslåede kan gennemføres  

 administrativt med hjemmel i bemyndigelsesbestemmelsen i § 58, eller om  

 gennemførelse af en sådan ordning kræver en lovændring, må vurderes dels ud  

 fra bestemmelsens ordlyd, dels ud fra baggrunden for bestemmelsen i  

 forarbejderne til bistandsloven.
Efter bestemmelsens ordlyd vedrører de regler, der kan fastsættes  

 administrativt, mere generelle spørgsmål vedr. afgrænsningen af hjælpemidler,  

 genanskaffelse, lån, egenbetaling, særlige betingelser og udlevering fra  

 institutioner.
Det fremgår derimod ikke af bemyndigelsesbestemmelsen, at  

 socialministeren kan fastsætte regler, hvorefter modtagere af personlige  

 hjælpemidler generelt har ret til at få udbetalt et kontant tilskud i stedet  

 for et hjælpemiddel.
 Af forarbejderne til bestemmelsen, herunder Socialreformkommissionens 2.  

 betænkning, fremgår det heller ikke, at det med bestemmelsen var sigtet, at  

 sådanne regler skulle eller kunne fastsættes.
De hensyn, der her er lagt til grund, er tværtimod, at de bistandydende  

 organer bør stå så frit som muligt, samt at det bør sikres, at de  

 hjælpemidler, der leveres på det offentliges regning, har en vis kvalitet  

 m.v.
Endvidere er der mere generelt lagt vægt på, at der i forbindelse med  

 ydelse af tilbud efter bistandsloven bør ske en medinddragelse af klienten  

 før valg af foranstaltning.
 Sidstnævnte princip gælder generelt på bistandslovens område og er udtryk  

 for, at der lægges vægt på god kvalitet i sagsbehandlingen, men ændrer ikke  

 ved, at beslutningskompetencen ligger hos den ansvarlige myndighed (i dette  

 tilfælde kommunalbestyrelsen).
 På baggrund af det ovenfor anførte er det Socialministeriets opfattelse,  

 at gennemførelse af en ordning som den foreslåede ikke ligger inden for  

 ordlyden af bemyndigelsesbestemmelsen i bistandslovens § 58 eller dennes  

 forarbejder, hvilket indebærer, at gennemførelse af en midlertidig ordning  

 som den foreslåede kræver en lovændring.
Afslutningsvis bemærkes det, at ud over spørgsmålet om rækkevidden af  

 bemyndigelsesbestemmelsen i § 58, stk. 2, har det været overvejet, hvorvidt  

 gennemførelse af en ordning som den foreslåede kan siges at medføre  

 ekspropriative indgreb over for eneleverandører efter eventuelle allerede  

 indgåede eneleverandøraftaler.
Sådanne indgreb kan kun gennemføres ved lov.  

 Spørgsmålet afventer for øjeblikket Justitsministeriets vurdering.
JUSTITSMINISTERIETDen 23. maj 1995 Lovafdelingen Slotsholmsgade 10 1216 København K.
Socialministeriet Holmens Kanal 22 1060 København K Vedrørende j. nr. 50151-210 Socialministeriet har anmodet om Justitsministeriets vurdering af, om en  

 gennemførelse af beslutningsforslag B 28 om sikring af indflydelse for  

 modtagere efter bistandslovens § 58 af hjælpemidler af personlig art vil  

 kunne indebære ekspropriation.
 I den anledning skal Justitsministeriet udtale følgende:
1. Efter grundlovens § 73 kan ingen tilpligtes at afstå sin ejendom, uden  

 hvor almenvellet kræver det.
Det kan kun ske ifølge lov og mod fuldstændig  

 erstatning.
En forudsætning for, at indgreb kan have karakter af ekspropriation, er,  

 at der er tale om et indgreb i en rettighed, der er beskyttet efter  

 grundlovens § 73. Bestemmelsen omfatter rettigheder, der efter deres  

 almindelige natur skaber grundlaget for personers økonomiske eksistens og  

 virke, jf.
Alf Ross, Dansk Statsforfatningsret, 3. udgave ved Ole Espersen,  

 1980, side 640 ff.
Som eksempler kan nævnes ejendomsrettigheder,  

 brugsrettigheder, panterettigheder, næringsrettigheder m.v.
 Endvidere gælder, at ikke ethvert indgreb i en rettighed, der er beskyttet  

 efter grundlovens § 73, vil udgøre ekspropriation.
Det er således almindeligt antaget, at lovgivningsmagten kan foretage en  

 ekspropriativ regulering af ejendomsrettens udnyttelse.
Lovgivningsmagten kan  

 således opstille almindelige regler om begrænsninger i borgernes handlefrihed  

 og i deres råden over, hvad de ejer, jf.
Max Sørensen, Statsforfatningsret  

 (2. udg. ved Peter Germer, 1973), side 405.
 Afgrænsningen mellem på den ene side de indgreb, der er tvangsafståelse i  

 grundlovens forstand, og for hvilke der derfor skal ydes ejeren erstatning,  

 og på den anden side de indgreb, der har karakter af en ikke ekspropriativ  

 regulering af ejendomsrettens udøvelse, og som ejeren derfor må affinde sig  

 med uden erstatning, kan give anledning til tvivl.
Det er i den statsretlige litteratur almindeligt antaget, at spørgsmålet  

 om, hvorvidt et indgreb har karakter af ekspropriation, må bero på et samlet  

 skøn over indgrebets beskaffenhed, jf.
Max Sørensen, a.st., side 412, og Alf  

 Ross, a.st., side 665 ff.
Som momenter, der må tillægges betydning ved  

 udøvelsen af dette skøn, peger man navnlig på indgrebets formål, i hvilken  

 grad indgrebet i ejendomsretten er generelt eller konkret (herunder om det  

 rammer mange eller få ejere), indgrebets intensitet, og om indgrebet angår en  

 fremtidig eller en aktuel råden.
 2. Spørgsmålet om, hvorvidt en regulering som foreslået i  

 beslutningsforslaget vil indebære et ekspropriativt indgreb i bestående  

 kontraktsrettigheder, må navnlig bero på en konkret fortolkning af det  

 enkelte kontraktsforhold.
Efter Justitsministeriets opfattelse er det ikke på det foreliggende  

 grundlag muligt at give noget sikkert og præcist svar på dette spørgsmål.
I  

 det omfang, et indgreb i en gyldig gensidigt bebyrdende kontrakt vil indebære  

 et økonomisk tab for den ene eller begge parter, kan Justitsministeriet ikke  

 udelukke, at der efter omstændighederne vil være tale om et ekspropriativt  

 indgreb.
 3. Det tilføjes, at ekspropriation kun kan foretages med hjemmel i lov og  

 mod fuldstændig erstatning, jf. grundlovens § 73, stk. 1.
