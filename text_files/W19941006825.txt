 Ej fornøden hjemmel efter lov nr. 886 af 21. september 1991 om ændring  

 af aktieselskabs- og anpartsselskabsloven til at afslå registrering af  

 nedsættelse af indskudskapital i ApS med 27.000 kr. og samtidig forhøjelse  

 med 26.000 kr. til 80.000 kr.
 Advokat A har på vegne K ApS i skrivelse af 28. september 1993 klaget  

 over, at Erhvervs- og Selskabsstyrelsen den 14. september 1993 (j.nr.  

 93-50.869) med henvisning til lov nr. 886 af 21. december 1991 om ændring af  

 lov om aktieselskaber og lov om anpartsselskaber nægtede at registrere en  

 anmeldelse fra selskabet om, at selskabet havde besluttet at nedsætte  

 indskudskapitalen med kr. 27.000 og samtidigt havde forhøjet kapitalen med  

 kr. 26.000 til kr. 80.000.
 Sagens omstændigheder:
På en generalforsamling i K ApS den 5. juli 1993 besluttede  

 generalforsamlingen at nedsætte indskudskapitalen - som var på kr. 81.000 -  

 med kr. 27.000 til kurs 3276,54 svarende til kr. 884.666 med henblik på  

 udbetaling til en anpartshaver.
Det blev samtidig besluttet at forhøje  

 indskudskapitalen med nominelt kr. 26.000 til kurs 100 til kr. 80.000 ved  

 udstedelse af fondsanparter.
Anmeldelse om kapitalændringen blev modtaget i  

 Erhvervs- og Selskabsstyrelsen den 3. august 1993.
 Det fremgår af protokollatet fra generalforsamlingen, at  

 kapitalændringerne er sket som led i, at den ene af de tre anpartshavere, B,  

 »ønsker at afvikle samtlige de af ham tilhørende anparter i selskabet i  

 forbindelse med, at han er fratrådt sin stilling som centerleder i selskabet  

 med virkning fra 1. marts 1993.« B er samtidig fratrådt som medlem af  

 selskabets bestyrelse, hvilket ligeledes blev anmeldt til styrelsen sammen  

 med kapitalændringen.
 I den påklagede afgørelse skrev Erhvervs- og Selskabsstyrelsen bl.a.:  

 »Styrelsen har den 3. august 1993 modtaget anmeldelse om, at det på  

 generalforsamling den 5. juli 1993 er besluttet at ...
 Mindstekapitalen for anpartsselskaber er nu kr. 200.000,-, jf.  

 anparts-selskabslovens § 1, stk. 3.
 Overgangsreglen giver de selskaber, som har en kapital under det nye  

 minimum en frist til den 1. januar 1997 til at bringe kapitalen op på det  

 krævede, men giver dem ikke mulighed for at nedsætte kapitalen.
 En evt. nedsættelse af indskudskapitalen kan derfor kun ske samtidig med  

 en forhøjelse af mindst samme størrelse.
 Anmeldelsen kan således ikke registreres.
 Der henvises til lov nr. 886 af 21. december 1991 om ændring af lov om  

 aktieselskaber og lov om anpartsselskaber.
Afgørelsen kan inden 4 uger efter meddelelsen indbringes for  

 Industriministeriets Erhvervsankenævn, Kampmannsgade 1, 1780 København V, jf.  

 anpartsselskabslovens § 129b, stk. 1. ...« Den overgangsregel Erhvervs- og Selskabsstyrelsen henviser til i sin  

 afgørelse er § 4, stk. 2, i lov nr. 886 af 21. december 1991 om ændring af  

 lov om aktieselskaber og lov om anpartsselskaber. § 4, stk. 2, 1. pkt. lyder  

 således:
» De selskaber, som senest den 6. december 1991 er anmeldt eller  

 registreret, og som ikke er under likvidation, konkurs og lign., skal inden  

 den 1. januar 1997 bringe deres aktie- eller indskudskapital op på det  

 mindstebeløb, der er fastsat i aktieselskabslovens § 1, stk. 3, 2. pkt.,  

 henholdsvis anpartsselskabslovens § 1, stk. 3, begge som affattet ved denne  

 lov.« I klageskrivelsen og i en supplerende skrivelse 5. november 1993 har  

 klageren gjort gældende, at der ikke i ændringsloven er hjemmel til at nægte  

 registrering, idet K ApS er anmeldt og registreret forud for den 6. december  

 1991. Der er således tale om et selskab, der er omfattet af de gamle regler,  

 og mindstekapitalkravet på kr. 200.000 skal derfor først opfyldes den 1.  

 januar 1997. Af lovændringen fremgår det, at det alene er selskaber i  

 likvidation m.v., der ikke er omfattet af overgangsordningen, og som derfor  

 skal opfylde det nye mindstekapitalkrav på kr. 200.000, såfremt sådanne  

 selskaber ønsker at træde i virksomhed på ny.
Overgangsreglerne i lov nr. 886  

 af 21. december 1991 indeholder ingen begrænsninger i henseende til  

 mulighederne for at gennemføre en kapitalnedsættelse.
Erhvervs- og  

 Selskabsstyrelsens afgørelse savner således hjemmel, idet en manglende  

 regulering af spørgsmålet om kapitalnedsættelser i en lovændring, der  

 indeholder overgangsregler for opfyldelse af et nyt mindstekapitalkrav, ikke  

 giver grundlag for at fravige eller indskrænke anpartsselskabslovens  

 almindelige regler om kapitalnedsættelser.
Klageren har endvidere anført, at det afgørende må være, at kravene i  

 anpartsselskabslovens § 29, stk. 2, om at der skal være fuld dækning for  

 anpartskapitalen samt de henlæggelser og reserver, der er bundne i henhold  

 til lov og selskabets vedtægter, er opfyldte.
Henvisningen i § 29, stk. 2,  

 til »i henhold til lov« må medføre, at overgangsreglen i § 4, stk.  

 2, i lov nr. 886 af 21. december 1991 er aktuel, hvorfor det hidtil gældende  

 mindstekrav på kr. 80.000 indtil 1. januar 1997 må være gældende for alle  

 selskaber, der var registreret den 6. december 1991. At det er muligt at  

 nedsætte anpartskapitalen til kr. 80.000 synes også at have støtte i § 1, nr.  

 2 i ændringsloven om opkøb af egne aktier.
Nævnte bestemmelse - der i  

 realiteten kan sammenlignes med en kapitalnedsættelse - træder netop i  

 henhold til ændringslovens § 4, stk. 3, først i kraft den 1. januar 1997.
 Endelig har klageren henvist til, at Erhvervs- og Selskabsstyrelsens  

 fortolkning af ændringsloven indebærer en efter klagerens opfattelse ganske  

 særpræget konsekvens, derved at et anpartsselskab med en anpartskapital på  

 eksempelvis kr. 190.000, og som realiserer et underskud på kr. 100.000,  

 hvorefter egenkapitalen udgør kr. 90.000, vil skulle tvangsopløses i medfør  

 af anpartsselskabslovens § 85a, idet det ikke vil være muligt at gennemføre  

 en kapitalnedsættelse til dækning af underskuddet.
 I den af Erhvervsankenævnet indhentede redegørelse for sagen af 15.  

 oktober 1993 fra Erhvervs- og Selskabsstyrelsen, har styrelsen fastholdt sin  

 afgørelse og bl.a. udtalt: »...
 Styrelsen er enig i, at selskabet er omfattet af overgangsreglen i § 4,  

 stk. 2, således at selskabet har frist indtil den 1. januar 1997 til at  

 bringe indskudskapitalen op på kr. 200.000. Styrelsen er dog uenig i  

 advokatens fortolkning af bestemmelsen.
Hverken bestemmelsens ordlyd eller forarbejderne til loven giver  

 holdepunkter for at antage, at de af bestemmelsen omfattede selskaber kan  

 nedsætte kapitalen, medmindre de samtidig forhøjer kapitalen med mindst samme  

 beløb som nedsættelsesbeløbet.
Det anføres således i bestemmelsen, at  

 selskaberne inden 1. januar 1997 skal »bringe deres aktie- eller  

 indskudskapital op« på det nye mindstebeløb.
Styrelsen fastholder derfor sin registreringsnægtelse ... ...' Ankenævnet udtaler:
 Efter Erhvervs- og Selskabsstyrelsens opfattelse følger det af ordlyden af  

 overgangsreglen i § 4, at den alene hjemler adgang for eksisterende selskaber  

 til faktisk at udskyde forhøjelsen af indskudskapitalen til den 1. januar  

 1997, medens nedsættelse af indskudskapitalen er udelukket.
Af lovens ordlyd kan man ved en naturlig læsning ikke udlede en så  

 vidtgående begrænsning i eksisterende selskabers bevægelsesfrihed.
Tværtimod  

 fremgår det af ministerens skriftlige bemærkninger ved lovens fremsættelse,  

 at der for allerede registrerede selskaber foreslås en overgangsperiode.
At  

 der i overgangsperioden for eksisterende selskaber skulle gælde forbud mod  

 kapitalnedsættelse synes heller ikke at være i overensstemmelse med  

 lovmotiverne i § 4 i de tidligere love om forhøjede kapitalkrav fra februar  

 1982. Det fremgår heraf, at de nye bestemmelser om indskudskapitalens  

 størrelse først blev foreslået »sat i kraft« på et senere tidspunkt  

 (1. januar 1985). Da formuleringen af overgangsreglen for eksisterende  

 selskaber i den nugældende lov er ganske identisk med overgangsreglen  

 vedrørende forhøjelse af kapitalkravene i lovene fra 1982, kan der ikke  

 udledes nogen ændret motivitation for lovgiver.
Ankenævnet finder derfor, at  

 Erhvervs- og Selskabsstyrelsens fortolkning af den nye kapitalkravslov ikke  

 har tilstrækkeligt grundlag i lovens ordlyd og dens motiver, og at den derfor  

 ikke har tilstrækkelig sikker lovhjemmel.
Fortolkningen vil også i sin  

 yderste konsekvens kunne medføre vanskeligheder ved anvendelsen af reglerne  

 om kapitaltab, hvilket kan medføre tvangslikvidation af selskaber uden sikker  

 lovhjemmel.
 Derfor pålægger ankenævnet Erhvervs- og Selskabsstyrelsen at registrere  

 den ansøgte kapitalændring.
