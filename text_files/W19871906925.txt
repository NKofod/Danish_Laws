I en sag om hjælp til personlig assistance efter bistandslovens § 48,  

 stk. 3, til en gift ansøger, der modtog højeste førtidspension og  

 plejetillæg, fandtes der ikke grundlag for at tilsidesætte udmålingen af den  

 hjælp, der blev ydet ansøgeren i de uger, hvor hustruen ikke havde arbejdet  

 uden for hjemmet.
Ankestyrelsen lagde vægt på, at det i betydeligt omfang  

 påhviler en ægtefælle at yde en syg ægtefælle personlig pleje i  

 overenstemmelse med vedkommendes behov.
 REDEGØRELSE FOR SAGEN:
En gift ansøger, som modtog højeste førtidspension og plejetillæg på grund  

 af lammelse i begge ben og kroppen og delvis lammelse i armene, søgte det  

 sociale udvalg om hjælp efter bistandslovens § 48, stk. 3, til personlig  

 assistance i hjemmet.
Ansøgeren var afhængig af el-kørestol og af hjælp til  

 alle personlige fornødenheder bortset fra spisning, barbering og  

 tandbørstning.
Ansøgeren boede på en landbrugsejendom, som blev passet af  

 ansøgerens ægtefælle. Ægtefællen havde oplyst, at hun havde arbejde i 4 timer  

 dagligt i bedriften.
Herudover havde hun ansættelse som sygehjælper -  

 aftenvagt på et plejehjem - 56 timer hver 14. dag.
Arbejdstiden var placeret  

 i tidsrummet kl. 15.00 - kl. 23.00.
Af færdighedsskema fra fysiurgisk hospital fremgik det, at ansøgeren selv  

 kunne færdes i el-kørestol både ude og inde.
Han var i stand til selv at  

 spise med særlige spiseredskaber, og han udførte selv en del af sin  

 påklædning og den personlige hygiejne, ligesom han var i stand til at betjene  

 en trykknaptelefon og til i øvrigt at kommunikere med omverdenen.
Om ansøgerens behov for personlig assistance var det i øvrigt oplyst, at  

 ansøgeren havde brug for et par timers hjælp om morgenen til badning,  

 påklædning og toiletbesøg.
I dagens løb kunne der opstå behov for hjælp til  

 at komme i seng og til at komme op igen, hvis ansøgeren fik brug for hvil.  

 Det fremtidige hjælpsbehov ville i øvrigt være afhængig af, om ansøgeren  

 fortsat ville få muskelkramper i det omfang, han havde det på  

 ansøgningstidspunktet.
Ansøgerens ægtefælle tog normalt af sted på arbejde  

 omkring kl. 14.30, og afhængig af, om det lykkedes at træne ansøgeren op til  

 selv at tage sin aftensmad, ville han først få brug for hjælp igen til at  

 komme i seng omkring kl. 23.00. I nattens løb havde ansøgeren behov for at  

 blive vendt.
Det sociale udvalg bevilgede hjælp således at der i den første uge, hvor  

 ægtefællen var på arbejde, ydedes 2 dagtimer før kl. 14.00, en dagtime efter  

 kl. 14.00 og inden kl. 17.00, en aftentime efter kl. 17.00 og inden kl.  

 23.00, og tre nattimer samt fem rådighedstimer i tidsrummet fra kl. 23.00 til  

 kl. 7.00. I den anden uge, hvor ægtefællen ikke arbejdede uden for hjemmet,  

 ydedes hjælp daglig med 3 dagtimer, og herudover ydedes der 8  

 aflastningstimer pr. uge.
Dette dækkede efter udvalgets opfattelse ansøgerens  

 behov for hjælp i fornødent omfang i alle døgnets 24 timer.
Det var herudover  

 oplyst, at det tilkendte plejetillæg indgik til delvis dækning af udgifterne  

 ved den personlige assistance.
Disse udgifter var i marts 1985 opgjort til at  

 udgøre ialt 14.178 kr. om måneden.
Over for amtsankenævnet anførte Statens Konsulentvirksomhed for Vanføre,  

 at ansøgerens ægtefælle ikke havde fri på de dage, hvor hun ikke arbejdede  

 uden for hjemmet, idet hun da var optaget af landbrugsbedriften og  

 almindelige huslige gøremål.
Det var endvidere konsulentens opfattelse, at  

 ansøgeren alt i alt havde behov for hjælp flere timer i døgnet end bevilget  

 af det sociale udvalg.
 AFGØRELSEN, DER KLAGES OVER:
Amtsankenævnet fandt ikke grundlag for at tilsidesætte socialudvalgets  

 afgørelse om omfanget af personlig assistance til ansøgeren.
Nævnet lagde  

 herved til grund, at den personlige assistance efter de foreliggende  

 oplysninger, herunder oplysningerne fra fysiurgisk hospital, måtte anses for  

 at være bevilget i et tilstrækkeligt omfang, ligesom nævnet havde lagt vægt  

 på, at det følger af reglerne om ægtefællers gensidige forsørgelsespligt, at  

 ansøgerens ægtefælle er forpligtet til i ret vidt omfang at yde ansøgeren  

 personlig assistance i overensstemmelse med hans behov herfor.
 KLAGEN TIL ANKESTYRELSEN:
 Statens Konsulentvirksomhed for Vanføre anførte bl.a, at efter  

 socialudvalgets og amtsankenævnets vurdering skulle ansøgerens ægtefælle  

 indgå i dækning af ansøgerens behov for personlig assistance i et sådant  

 omfang, at hendes muligheder for at bestride eget erhverv, herunder driften  

 af deres landbrug, blev bragt i fare.
 SUPPLERENDE OPLYSNINGER EFTER ANKEN:
Det sociale udvalg oplyste, at hustruen den 15. oktober 1985 fraflyttede  

 hjemmet og søgte separation.
Socialudvalget havde herefter forhøjet antallet  

 af hjælpetimer til 15 timer i døgnet.
 Socialstyrelsen udtalte over for Ankestyrelsen:
»Ved udmåling af hjælpen efter § 48, stk. 3, forudsætter såvel  

 kommunen som amtsankenævn, at hustruen indgår i plejen i et endog meget  

 væsentligt omfang.
Til trods for at hun har fuldtidsarbejde og et arbejde på  

 familiens gård af et ikke ringe omfang, forudsættes det, at hun kan indgå i  

 plejen med op til 12 timer i døgnet, muligvis mere.
Omfanget af hustruens  

 indsats kan direkte måles ved, at der, efter at hustruen har forladt hjemmet,  

 udmåles langt flere hjælpetimer.
 I argumentationen for, at der kan forlanges så stor en plejeindsats fra en  

 ægtefælles side, henvises til ægtefællers gensidige forsørgelsespligt samt  

 til, at dette princip skulle være knæsat ved tildeling af bistands- og  

 plejetillæg.
 Det er Socialstyrelsens opfattelse, at der ikke i bistandsloven gælder en  

 sådan udvidet forsørgerpligt, og at man i øvrigt ikke direkte kan sammenligne  

 med tildeling af bistands- og plejetillæg, idet forudsætningen for at få  

 hjælp efter § 48, stk. 3, til privat antagne hjælpere er, at der foreligger  

 et langt større pleje-og bistandsbehov, nemlig som udgangspunkt 24 timer i  

 døgnet, og den hjælp, der kan ydes efter § 48, stk. 3, er den del, som ikke  

 kan dækkes af plejetillægget til pensionen.
Hertil kommer, at kommunen tilsyneladende i forbindelse med tilkendelsen  

 af hjælp efter § 48, stk. 3, har inddraget plejetillægget.
Det bemærkes, at  

 dette synes at være en almindelig praksis i kommunerne i disse sager.
Socialstyrelsen mener, at konstruktionen bør være den, at der ved  

 udmålingen at hjælpen kun ydes så stort et beløb efter § 48, stk. 3, som er  

 nødvendigt for at dække de timer, som ikke kan dækkes af plejetillægget.  

 Dette får praktisk betydning i en del situationer f.eks. i den situation,  

 hvor en person ikke kan få hjælpere ansat i en periode, men alligevel er nødt  

 til at købe sig til de ydelser, som plejetillægget er beregnet til.
Desuden  

 er det et spørgsmål, om der under alle omstændigheder skal præsteres  

 dokumentation for udgifterne, også for den del af ydelsen, som i  

 virkeligheden hidrører fra plejetillægget«.
 LOVGRUNDLAG:
 Lov om social bistand, § 6 og § 48, stk. 3.
 ANKESTYRELSENS AFGØRELSE:
 Ankestyrelsen finder, at det i betydeligt omfang påhviler en ægtefælle at  

 yde en syg ægtefælle personlig pleje i overensstemmelse med vedkommendes  

 behov herfor.
 Ankestyrelsen finder ikke grundlag for at tilsidesætte amtsankenævnets  

 afgørelse, for så vidt angår udmålingen af den hjælp, der blev ydet ansøgeren  

 i de uger, hvor hustruen ikke havde arbejde uden for hjemmet.
 Ankestyrelsen har herved alene taget stilling til de forhold, der forelå  

 ved nævnets afgørelse.
