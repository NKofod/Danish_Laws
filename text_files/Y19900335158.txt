 En arbejdsformidling fremsender meddelelse om negativ forhandling i  

 forbindelse med et arbejdstilbud til en A-kasse og anfører at man har  

 begrænset mulighed for at formidle arbejde p.g.a. medlemmets ringe  

 danskkundskaber.
 Arbejdsformidlingen ønsker derfor oplyst, hvilke nærmere  

 omstændigheder, A-kassen har lagt til grund ved den rådighedsvurdering,  

 kassen har foretaget umiddelbart inden indberetning til arbejdstilbud.
 A-kassen ønsker ikke at besvare henvendelsen, ligesom A-kassen finder  

 at forespørgslen bør trækkes tilbage.
 Arbejdsmarkedsstyrelsen udtaler, at arbejdsformidlingen har pligt til  

 at give meddelelse om negativt formidlingsudfald samt at formidlingen kan  

 påpege formidlingsmæssige problemer vedrørende de ikke-dansktalende ledige.  

 Udtaler endvidere, at det alene påhviler A-kasserne at iværksætte en  

 rådighedsvurdering.
 AF-Esbjerg har i skrivelse af 13. februar 1990 anmodet  

 Arbejdsmarkedsstyrelsen om en vurdering af, hvorvidt kontorets fremgangsmåde  

 i forbindelse med forespørgsel til Kvindeligt Arbejderforbunds a-kasse  

 vedrørende rådighedsvurdering af 5 ikke-dansktalende medlemmer, er korrekt.
Kontoret har sendt den ovennævnte anmodning på baggrund af tvivl om,  

 hvorvidt de 5 ikke-dansktalende medlemmer opfylder de i DfA's bekendtgørelse  

 nr. 315 af 17.5.1989 anførte rådighedskrav.
Baggrunden herfor er kontorets  

 generelle vanskeligheder med at formidle job til de pågældende på grund af  

 disses sprogvanskeligheder.
Styrelsen anmodede den 5. marts 1990 telefonisk AF-Esbjerg om at indsende  

 sagens akter, herunder AF-kontorets skrivelse til a-kassen vedrørende de  

 pågældende 5 medlemmer.
Styrelsen modtog den 6. marts 1990 kopi af skrivelse  

 til a-kassen for eet af de pågældende medlemmer.
 Styrelsens vurdering af AF-Esbjergs fremgangsmåde bygger således på den  

 ovennævnte indberetning og forsåvidt de øvrige indberetninger adskiller sig  

 fra denne, må de fremsendes til konkret vurdering.
 De nærmere regler for AF's forpligtelser i forbindelse med de  

 arbejdssøgendes rådighedsforpligtelse er angivet i Arbejdsdirektoratets  

 skrivelse af 2. juni 1989 om nye formidlingsregler i henhold til rådigheds-  

 og vejledningsbekendtgørelserne af 17. og 18. maj 1989.
Det fremgår af denne skrivelse, at AF i de tilfælde, hvor man har kendskab  

 til, at pågældende ikke har ønsket et formidlet arbejde - uanset den  

 pågældendes begrundelse - skal give a-kassen meddelelse herom.
Efter  

 styrelsens opfattelse kan AF i den forbindelse medtage andre relevante  

 oplysninger til brug for kassens rådighedsvurdering.
Det er dog på den anden  

 side ikke AF's opgave at foretage rådighedsmæssig vurdering af det enkelte  

 tilfælde.
 Den skrivelse fra AF-Esbjerg til a-kassen, og som er tilsendt styrelsen i  

 kopi, er dels en indberetning vedrørende et konkret formidlingsudfald, og den  

 nærmere baggrund herfor, hvor den pågældende ikke ønskede det formidlede  

 arbejde, dels en anmodning om en udtalelse fra a-kassen vedrørende medlemmet  

 rådighed.
 Hvad angår det første følger skrivelsen de retningslinier, der er angivet  

 i ovennævnte skrivelse af 2. juni 1989, hvorimod det efter styrelsens  

 opfattelse må overlades til kassen at foretage rådighedsvurdering på baggrund  

 af de oplysninger, AF har afgivet.
 De problemer, som rejses af AF i forbindelse med de ikke-dansktalende  

 medlemmer er væsentlige i forbindelse med vejledning af de ledige  

 a-kassemedlemmer, og i denne forbindelse er AF og a-kasserne forpligtede til  

 at sikre en gensidig udveksling af informationer til brug for disses  

 vejledning, jf. omtalte skrivelse af 2. juni 1989.
Det er således styrelsens vurdering, at AF-Esbjerg har handlet korrekt ved  

 indberetning om negativt formidlingsudfald, samt i forbindelse med påpegning  

 af de formidlingsmæssige problemer vedrørende de ikke-dansktalende ledige.  

 Det er dog samtidig styrelsens opfattelse, at det ikke er AF's opgave i det  

 enkelte tilfælde at anmode a-kassen om at iværksætte en rådighedsvurdering  

 for det pågældende medlem.
Dette påhviler alene a-kassen at iværksætte en  

 sådan ud fra de i DfA's bekendtgørelse nr. 315 gældende regler.
 Det skal dog hertil bemærkes, at for så vidt det drejer sig om tilsynet  

 med a-kasserne, har dette kompetence til at foretage konkret undersøgelse af  

 a-kassernes rådighedsvurdering, hvorfor AF, Esbjerg, med dette som  

 udgangspunkt derfor ikke har overskredet sin kompetence.
 Med henblik på en tilfredsstillende løsning af den konkrete sag, vil  

 styrelsen afslutningsvis opfordre AF-Esbjerg til i samarbejde med den  

 pågældende a-kasse at tage initiativ til afhjælpning af medlemmernes  

 sprogproblemer eksempelvis via UTB-lovgivningen.
