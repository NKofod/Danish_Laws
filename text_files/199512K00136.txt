Nr LSF 136 Forslag til Lov om ændring af lov om buskørsel Fremsat af trafikministeren (Jan Trøjborg) den 13. december 1995 Vedtaget ved tredjebehandling den 31. maj 1996 Lov nr. 500 af 12/06/1996 § 1 I lov om buskørsel, jf. lovbekendtgørelse nr. 323 af 6. maj 1992,  

 foretages følgende ændringer:
 1. Overalt i loven ændres »Direktoratet for  

 Vejtransport« og »direktoratet« til:  

 »Færdselsstyrelsen«.
 2. Efter § 1 indsættes:
»§ 1 a.
Den, der udlejer et dansk indregistreret motorkøretøj  

 indrettet til befordring af flere end 9 personer føreren medregnet til  

 personbefordring, skal have tilladelse hertil af Persontrafikrådet.
Der kan  

 gives en ansøger flere tilladelser, der gælder for et tidsrum af indtil 8 år.  

 Trafikministeren bemyndiges til at fastsætte bestemmelser om tilladelsesfrit  

 udlån mellem ikkeerhvervsdrivende foreninger, klubber og lignende af de i 1.  

 pkt. nævnte motorkøretøjer.« 3. I § 12, stk. 1, indsættes efter »i henhold til § 1,  

 stk. 1,»: »og § 1 a«.
 4. I § 12, stk. 1, nr. 7, indsættes efter  

 »vognmandsvirksomhed,»: »eller busudlejning«.
 5. I § 12, stk. 1, nr. 8, indsættes efter  

 vognmandsvirksomhed': »eller busudlejning«.
 6. I § 13, stk. 1, indsættes efter »i henhold til § 1,  

 stk. 1,»: »og § 1 a«.
 7. I § 13, stk. 2, 1. pkt., indsættes efter  

 »buskørsel«: »eller busudlejning«.
 8. I § 14, stk. 2, 2. pkt., indsættes efter »i henhold  

 til § 1, stk. 1,» til: »og § 1 a,».
 9. I § 14, stk. 3, 2. pkt., indsættes efter »i henhold  

 til § 1, stk. 1,»: »og § 1 a«.
 10. I § 15, stk. 3, 2. pkt., indsættes efter  

 »vognmandsvirksomheden«: »eller busudlejningen«.
 11. I § 15, stk. 5, 1. pkt., indsættes efter »i  

 henhold til § 1, stk. 1,»: »og § 1 a«.
 12. § 18, stk. 1, nr. 2, affattes således:
 »2) undtagelse fra kravet om tilladelse, herunder afgrænsning mellem  

 erhvervsmæssig og ikkeerhvervsmæssig personbefordring,».
 13. I § 18, stk. 1, nr. 5, udgår »samt«.
 14. I § 18, stk. 1, nr. 6, ændres »tilladelse.«  

 til: »tilladelse samt«.
 15. I § 18, stk. 1, indsættes efter nr. 6 som nyt nummer:
»7) udnyttelse af tilladelse i henhold til § 1a.« 16. I § 18, stk. 3, indsættes efter »tilladelse«:  

 »til vognmandsvirksomhed«.
 17. § 22, stk. 1, nr. 1, affattes således:
 »1) overtræder § 1, stk. 1, 2, 3 og 5, § 1 a, § 13, stk. 2, 1. pkt.,  

 § 17, stk. 1, eller § 18, stk. 3 og 4,».
§ 2 Loven træder i kraft den 1. januar 1997. Erhvervelse af den i § 1, nr. 2,  

 nævnte tilladelse skal være foretaget senest den 1. juli 1997.
Oprindeligt fremsat forslag § 1 I lov om buskørsel, jf. lovbekendtgørelse nr. 323 af 6. maj 1992,  

 foretages følgende ændringer:
 1. Overalt i loven ændres »Direktoratet for  

 Vejtransport« og »direktoratet« til:  

 »Færdselsstyrelsen«.
 2. Efter § 1 indsættes:
»§ 1 a.
Den, der udlejer et dansk indregistreret  

 motorkøretøj, indrettet til befordring af flere end 9 personer, føreren  

 medregnet, til personbefordring, skal have tilladelse hertil af  

 Persontrafikrådet.
Der kan gives en ansøger flere tilladelser, der gælder for  

 et tidsrum af indtil 8 år.«.
 3. I § 12, stk. 1, indsættes efter »i henhold til § 1,  

 stk. 1,»: »og § 1 a«.
 4. I § 12, stk. 1, nr. 7, indsættes efter  

 »vognmandsvirksomhed,»: »eller busudlejning«.
 5. I § 12, stk. 1, nr. 8, indsættes efter  

 vognmandsvirksomhed': »eller busudlejning«.
 6. I § 13, stk. 1, indsættes efter »i henhold til § 1,  

 stk. 1,»: »og § 1 a«.
 7. I § 13, stk. 2, 1. pkt., indsættes efter  

 »buskørsel«: »eller busudlejning«.
 8. I § 14, stk. 2, 2. pkt., indsættes efter »i henhold  

 til § 1, stk. 1,» til: »og § 1 a,».
 9. I § 14, stk. 3, 2. pkt., indsættes efter »i henhold  

 til § 1, stk. 1,»: »og § 1 a«.
 10. I § 15, stk. 3, 2. pkt., indsættes efter  

 »vognmandsvirksomheden«: »eller busudlejningen«.
 11. I § 15, stk. 5, 1. pkt., indsættes efter »i  

 henhold til § 1, stk. 1,»: »og § 1 a«.
 12. § 18, stk. 1, nr. 2, affattes således:
 »2) undtagelse fra kravet om tilladelse, herunder afgrænsning mellem  

 erhvervsmæssig og ikke-erhvervsmæssig personbefordring,».
 13. I § 18, stk. 1, nr. 5, ophæves »samt«.
 14. I § 18, stk. 1, nr. 6, ændres »tilladelse.«  

 til: »tilladelse samt«.
 15. I § 18, stk. 1, indsættes efter nr. 6 som nyt nr.:
 »7) udnyttelse af tilladelse i henhold til § 1a.«.
 16. I § 18, stk. 3, indsættes efter »tilladelse«:  

 »til vognmandsvirksomhed«.
 17. § 22, stk. 1, nr. 1, affattes således:
 »1) overtræder § 1, stk. 1, 2, 3 og 5, § 1 a, § 13, stk. 2, 1. pkt.,  

 § 17, stk. 1, eller § 18, stk. 3 og 4,».
§ 2 Loven træder i kraft den 1. januar 1997.
Bemærkninger til lovforslaget Almindelige bemærkninger 1. Der er i forarbejderne (lovbemærkningerne 1977/78) til busloven  

 redegjort for afgrænsningen mellem den erhvervsmæssige og  

 ikke-erhvervsmæssige personbefordring i motorkøretøjer indrettet til  

 befordring af flere end 9 personer (føreren medregnet). Der er i  

 bemærkningerne til § 1 i loven anført følgende:
»Efter stk. 3 er personbefordring, der ikke udføres erhvervsmæssigt,  

 undtaget fra tilladelseskravet i stk. 1. Som nævnt i bemærkningerne til § 1 i  

 det samtidig forelagte forslag til lov om hyrekørsel skal afgrænsningen  

 mellem erhvervsmæssig kørsel og ikke-erhvervsmæsig kørsel foretages ud fra  

 trafikpolitiske hensyn.
Disse hensyn fører ikke til samme afgrænsning på bus-  

 som på hyrekørselsområdet.
På buskørselsområdet taler de trafikpolitiske hensyn for at skabe størst  

 mulig samling om passagergrundlaget for den kollektive trafik - jfr. det  

 herom anførte under de almindelige bemærkninger.
Bl.a. derfor gælder der  

 efter dette lovforslag en snævrere afgrænsning af den ikke-erhvervsmæssige  

 kørsel, d.v.s. den kørsel, der skal kunne udføres frit, end den der gælder på  

 hyrekørselsområdet, hvor en så snæver afgrænsning som den der anvendes på  

 buskørselsområdet, vil kunne komme til at virke urimelig.
Som personbefordring, hvortil der ikke kræves tilladelse efter dette  

 lovforslag, betragtes kørsel, hvor passagererne har en nærmere tilknytning  

 til den, der er registreret som ejer af motorkøretøjet.
Kørslen, for hvilken  

 der ikke må kræves vederlag, skal udføres som led i anden virksomhed af  

 ejeren af motorkøretøjet eller en hos denne ansat chauffør.
Udover, hvad man  

 i daglig tale forstår ved »privat kørsel«, d.v.s. kørsel med  

 familiemedlemmer o. lign., falder - på samme måde som efter forslaget til lov  

 om hyrekørsel - således også kørsel med busser, der tilhører f.eks. en skole  

 eller en fabrik, hvor der udelukkende sker befordring af skolens elever eller  

 fabrikkens personale, uden for tilladelseskravet.
Kørsel, hvorunder der sker befordring af kunder med en erhvervsvirksomheds  

 egne busser, falder derimod efter dette lovforslag - i modsætning til  

 forslaget til lov om hyrekørsel - ind under begrebet erhvervsmæssig  

 personbefordring.
Det gælder, hvad enten der svares vederlag eller ej.
Kørsel med busser, der tilhører foreninger, vil i almindelighed kræve  

 tilladelse, selv om der udelukkende sker befordring af foreningens medlemmer,  

 idet man her - på samme måde som i det ovenfor nævnte eksempel med en  

 virksomheds kørsel med kunder - ikke vil finde en sådan tilknytning mellem  

 ejeren af bussen og passagererne, som må være forudsætning for, at der på  

 buskørselsområdet kan blive tale om ikke-erhvervsmæssig personbefordring.
Der  

 vil dog for så vidt angår foreningsmedlemmer kunne findes undtagelser herfra.  

 Dette gælder f.eks. en sportsforenings kørsel med foreningens sportsudøvere  

 og andre aktive deltagere til et sportsstævne - derimod ikke kørsel med  

 passive medlemmer.
Den, der er registreret som bruger, kan - såfremt brugsretten hidrører fra  

 et normalt leasingforhold, det vil sige, at leasing er et normalt led i  

 leaserens erhverv - ligestilles med køretøjets ejer.' I henhold til den gældende lovs § 18, stk. 1, nr. 2, kan trafikministeren  

 fastsætte regler om undtagelse fra kravet om tilladelse til buskørsel i  

 henhold til § 1, stk. 1.
Af bemærkningerne til forslaget til lov om ændring af busloven (lov nr.  

 364 af 6. juni 1990) fremgår det, at ministeren kan fastsætte, at »visse  

 særlige former for erhvervsmæssig personbefordring undtages fra kravet om  

 tilladelse, idet afgørelsen vil bero på en konkret vurdering, herunder om  

 kørslen udføres i konkurrence med andre virksomheder.
Der kan endvidere  

 fastsættes regler om afgrænsning af erhvervsmæssig personbefordring.« Der er i overensstemmelse hermed fastsat nærmere retningslinjer vedrørende  

 afgrænsningen af den ikke-erhvervsmæssige personbefordring over for den  

 erhvervsmæssige buskørsel.
I henhold til disse anses kørslen for  

 ikke-erhvervsmæssig, såfremt 1) kørslen udføres vederlagsfrit, 2) af den registrerede ejer eller bruger af motorkøretøjet, eller en ansat  

 hos denne, 3) kørslen er led i anden virksomhed, idet der 4) udelukkende må befordres personer med en nærmere tilknytning til ejeren  

 eller brugeren.
 Ved en ændring den 1. juli 1992 af det nævnte regelsæt blev det tillige  

 muligt (under iagttagelse af betingelserne i øvrigt) at udføre  

 ikke-erhvervsmæssig personbefordring i lejede busser - dog kun inden  

 for Danmarks grænser.
 Det har imidlertid efterfølgende vist sig svært at kontrollere brugen af  

 lejede busser i forbindelse med udførelse af ikke-erhvervsmæssig  

 personbefordring, herunder overholdelse af lovgivningens krav vedrørende  

 køre- og hviletid, fartskrivere, uddannelse af chauffører m.v.
Hensigten med lovforslaget er at foretage en præcisering af adgangen til  

 at benytte lejede køretøjer til ikke-erhvervsmæssig buskørsel.
Det foreslås  

 således, at der, særligt ud fra færdselssikkerhedsmæssige hensyn, fastsættes  

 regler, der sikrer, at udlejning af busser sker på betryggende måde.
Forslaget indebærer, at der stilles samme krav vedrørende adgang til  

 erhvervet til den, der udlejer en bus til personbefordring, som til den, der  

 udfører erhvervsmæssig buskørsel.
Der vil endvidere blive stillet krav til  

 busudlejeren om, at denne skal stå inde for, at bussen er i en forsvarlig  

 stand, og at denne skal sikre sig, at reglerne om køre- og hviletid,  

 fartskrivere, uddannelse af chauffører m.v. bliver overholdt af den, der  

 lejer bussen med henblik på udførelse af ikke-erhvervsmæssig  

 personbefordring.
 Hensigten med lovforslaget er endvidere at foretage en nærmere præcisering  

 af kommuners og institutioners ret til at udføre ikke-erhvervsmæssig  

 buskørsel, herunder plejehjems befordring af hjemmeboende ældre, der er  

 visiteret til aktiviteter, som har til formål at vedligeholde den pågældende  

 fysiske og psykiske færdigheder.
 Efter de gældende regler kan et plejehjem ikke befordre ældre personer,  

 der bor i eget hjem, til behandlingscentre og lignende, som  

 ikke-erhvervsmæssig personbefordring, idet der ikke består den i de nævnte  

 retningslinjer krævede »nærmere tilknytning« mellem den, der  

 udfører kørslen, og dem, der bliver befordret.
Det er fra kommunernes side påpeget, at det er samfundsmæssigt  

 ønskværdigt, at kommunens borgere kan bo så længe som muligt i eget hjem i  

 stedet for at blive anbragt på plejehjem, såfremt forholdene i øvrigt  

 tillader dette.
I overensstemmelse med denne udvikling findes derfor rimeligt  

 at udvide plejehjemmenes ret til at udføre ikke-erhvervsmæssig  

 personbefordring til at omfatte den omhandlede kørsel af personer til/fra  

 eget hjem.
Det findes dog samtidig hensigtsmæssigt, under hensyn til at der ikke må  

 påføres busvognmandserhvervet unfair konkurrence, at præcisere, i hvilke  

 tilfælde kommunen i øvrigt kan udføre ikke-erhvervsmæssig buskørsel, og i  

 hvilke tilfælde den omhandlede personbefordring alene kan udføres som  

 tilladelsespligtig buskørsel.
Er der således ikke tale om ikke-erhvervsmæssig  

 buskørsel, må kommunen erhverve tilladelse til erhvervsmæssig buskørsel,  

 såfremt den ønsker at udføre den pågældende kørsel for andre.
 Det er i forbindelse med lovændringen hensigten, at Arbejdsministeriets  

 bekendtgørelser om arbejderbeskyttelse i vejtransport og om uddannelse af  

 visse førere af køretøjer i vejtransport ændres, således at alle førere af  

 motorkøretøjer indrettet til befordring af flere end 9 personer, føreren  

 medregnet, skal have erhvervet hvidt og blåt kvalifikationsbevis for  

 gennemført uddannelse i henhold til de to bekendtgørelser.
De nævnte bekendtgørelser er udstedt på grundlag af Rådets forordning nr.  

 3820/85 af 20. december 1985 om harmonisering af visse bestemmelser på det  

 sociale område inden for vejtransport og Rådets forordning nr. 3821/85 af 20.  

 december 1985 om kontrolapparatet inden for vejtransport, der gælder i det  

 omfang førstnævnte forordning finder anvendelse.
Forordning 3820/85 giver den  

 enkelte medlemsstat mulighed for at undtage nærmere angivne kategorier af  

 køretøjer fra enhver af bestemmelserne i de to forordninger, for så vidt  

 angår kørsel på medlemsstatens eget territorium.
Danmark har udnyttet denne  

 mulighed for køretøjer, der benyttes til ikke-erhvervsmæssig  

 personbefordring, såfremt køretøjet er indrettet til befordring af højst 17  

 personer, føreren medregnet.
Dette betyder, at kørsel i busser op til den  

 nævnte størrelse efter de eksisterende regler er undtaget fra forordningernes  

 krav om føreruddannelse, installering af fartskrivere og overholdelse af  

 køre- og hviletidsreglerne.
Ved den ovenfor nævnte ændring af de omhandlede  

 bekendtgørelser vil busser med plads til højst 17 personer således kun være  

 undtaget fra bestemmelserne vedr. fartskrivere og køre- og hviletid.
Det  

 bemærkes i denne forbindelse, at administrationen af køre- og  

 hviletidsreglerne m.v. med virkning fra den 1. januar 1994 er overgået fra  

 Arbejdsministeriet (Arbejdstilsynet) til Trafikministeriet  

 (Færdselsstyrelsen).
 2. Det er tillige hensigten med lovforslaget at fjerne nogle  

 »tekniske« begrænsninger i retten til at udføre turistkørsel med  

 bus, som fremgår af lovbemærkningerne (1977/78) til den gældende buslov,  

 under hensyntagen til, at der pr. 1. januar 1996 sker en udvidelse af retten  

 til at udføre cabotagekørsel med bus i henhold til EU's forordning nr.  

 2454/92 af 23. juli 1992 om betingelser for transportvirksomheders adgang til  

 at udføre personbefordring ad landevej i en medlemsstat, hvor de ikke er  

 hjemmehørende (buscabotageforordningen).
 En tilladelse til erhvervsmæssig personbefordring (EP-tilladelse), udstedt  

 af Persontrafikrådet eller Færdselsstyrelsen i henhold til rådets  

 bemyndigelse, giver ret til udførelse af turistkørsel (og bestillingskørsel).
Ved turistkørsel forstås i henhold til § 9, stk. 1, i busloven befordring  

 med samme køretøj af en gruppe personer fra et område og tilbage til dette,  

 således at køretøjet først, når hele turen er afsluttet, benyttes til  

 befordring af andre.
Der er i forarbejderne til busloven (lovbemærkninger  

 1977/78) anført følgende om turistkørsel:
»En forudsætning for, at der foreligger turistkørsel, er, at en  

 gruppe passagerer befordres fra et område og tilbage til dette.
Denne gruppe  

 passagerer kan være tilfældigt sammensat, men det skal være de samme  

 personer, der deltager i den enkelte tur, og de skal alle deltage i hele  

 turen fra det område, hvorfra turen udgik, og tilbage til dette.
Befordringen af gruppen skal ske med samme køretøj på hele turen.
Skal  

 gruppen gøre ophold undervejs, f.eks. ved et bestemt rejsemål, må køretøjet  

 ikke benyttes til befordring af andre passagerer, forinden gruppen er vendt  

 tilbage til det område, hvorfra kørslen udgik.
 Som nævnt skal samtlige passagerer optages inden for et bestemt område og  

 bringes tilbage til dette.
Det er ikke muligt generelt at fastslå, hvilken geografisk udstrækning et  

 sådant område skal have, idet dette må bedømmes i det konkrete tilfælde ud  

 fra flere momenter.
Først og fremmest spiller afstanden til det sted, der er  

 målet for rejsen, ind, men også befolkningstætheden og det kollektive  

 trafikrutenets tæthed må tillægges betydning.
Udtrykt generelt må det siges,  

 at et »område«, når der er tale om turistkørsel inden for landets  

 grænser i almindelighed ikke vil kunne gå ud over en kommunes grænser.
Hvor  

 kørslen udgår fra områder med stor befolkningstæthed og tæthed i det  

 kollektive trafikrutenet, som f.eks. inden for Storkøbenhavn og andre  

 lignende storbysamfund, må optagning henholdsvis afsætning af passagererne  

 kun ske på det sted (gade eller plads), hvorfra kørslen udgår.
Ved kørsel til udlandet, når der er en betydelig afstand mellem den danske  

 grænse og rejsemålet, er det område, inden for hvilket der kan optages  

 henholdsvis afsættes passagerer, betydeligt videre.
Ved turistkørsel, f.eks.  

 til et sydeuropæisk rejsemål, med udgangspunkt fra et sted i Jylland vil der  

 således kunne optages passagerer på hele kørselsstrækningen til den  

 dansk-tyske grænse.' Baggrunden for denne udfyldende - og samtidig indskrænkende - fortolkning  

 af buslovens § 9, stk. l, er hensynet til den kollektive trafik.
Der er herom  

 anført følgende i de generelle bemærkninger til busloven (1977/78):
»Nødvendigheden af en klar opgavefordeling mellem virksomheder, der  

 udfører forskellige former for erhvervsmæssig persontransport, gælder ikke  

 alene i forholdet mellem buskørslen på den ene side og hyrekørslen på den  

 anden side, men også i relation til de forskellige former for kørsel, der  

 findes inden for busområdet alene.
Der må i det omfang, det er muligt, skabes  

 en klar afgrænsning af de enkelte former for buskørsel for at beskytte den  

 kollektive bustrafik mod virksomheder, der driver anden form for buskørsel,  

 så disse ikke gør indhug i passagergrundlaget for den kollektive  

 bustrafik.« I EP-tilladelsen er der anført følgende med hensyn til optagning/afsætning  

 af passagerer ved udførelse af turistkørsel:
 »For optagning/afsætning af passagerer ved udførelse af turistkørsel  

 gælder følgende:
 1. Ved turistkørselsarrangementer i Danmark:
a.
Foregår kørslen (fra udgangspunkt til rejsemål) inden for en  

 primærkommune, må optagning/afsætning af passagerer kun ske et enkelt sted.
b.
Ligger rejsemålet uden for den kommune, hvorfra kørslen har sit  

 udgangspunkt, må der optages/afsættes passagerer fra flere steder i den  

 pågældende kommune.
 Dette gælder dog ikke kørsel med udgangspunkt i følgende kommuner:  

 København, Frederiksberg, kommunerne i Københavns Amt, Greve, Solrød, Køge,  

 Birkerød, Farum, Hørsholm, Karlebo, Odense, Århus, Ålborg.
 I disse kommuner må der kun optages/afsættes passagerer et enkelt sted.
 2. Ved turistkørselsarrangementer til udlandet må der optages/afsættes en  

 eller flere grupper af passagerer, der er organiseret på forhånd.
 Ved en gruppe, som er organiseret på forhånd, forstås en gruppe:
a. for hvem en ansvarlig organisation eller person i overensstemmelse med  

 hjemstedsstatens regler har påtaget sig at indgå aftalen eller forestå den  

 samlede betaling af ydelsen, eller fra hvem denne organisation eller person  

 har modtaget alle bestillinger og betalinger inden afrejsen, og b. som mindst består af - enten 12 personer - eller et antal personer, der svarer til 40% eller mere af køretøjets  

 kapacitet, føreren ikke indbefattet.« Disse regler svarer til beskrivelsen af turistkørsel i lovbemærkningerne  

 med undtagelse af reglerne om turistkørselsarrangementer til udlandet.
Indtil  

 1. juni 1992 indeholdt tilladelsen - i overensstemmelse med lovbemærkningerne  

 - en beskrivelse af buskørsel til udlandet, opdelt efter kørsel hvor der var  

 en »betydelig« afstand og en »ikke-betydelig« afstand  

 mellem den dansk-tyske grænse og bestemmelsesstedet.
Der forelå en »betydelig afstand«, når rejsemålet lå syd for en  

 linje gennem Bremerhafen-Hamburg-Neubrandenburg.
Som nævnt ændredes denne  

 udfyldende definition (i forhold til selve lovteksten) imidlertid i 1992 i  

 overensstemmelse med, at EU's forordning nr. 684/92 af 16. marts 1992 om  

 fælles regler for international personbefordring med bus trådte i kraft den  

 1. juni 1992.
Forordningen regulerer således den omhandlede internationale kørsel, der i  

 EU-regelsættet hører under kategorien »lejlighedsvis kørsel«, og  

 som indeholder den i pkt. 2 i tilladelsesformularen anførte definition af en  

 »gruppe«.
Forordningen tilsidesatte således lovbemærkningerne på  

 dette specifikke punkt.
 Det bemærkes i øvrigt, at tilladelse til turistkørsel (EP-tilladelsen) i  

 henhold til § 10 i busloven meddeles på nærmere af Persontrafikrådet  

 fastsatte vilkår.
I Rådets buscabotageforordning (2454/92) er det fastsat (art. 2), at det  

 pr. 1. januar 1996 er muligt at udføre al anden cabotagekørsel end rutekørsel  

 på en anden EU-stats territorium.
Retten til at udføre denne cabotagekørsel  

 gælder enhver transportvirksomhed, der er etableret i en medlemsstat, og som  

 i overensstemmelse med fællesskabslovgivningen har tilladelse til at udføre  

 international personbefordring ad landevej.
 Det fremgår tillige af forordningens præambel, at der skal fjernes enhver  

 restriktion mod den virksomhed, der udfører cabotage, på grundlag af  

 nationalitet eller som følge af, at virksomheden er hjemmehørende i en anden  

 medlemsstat end den, hvori tjenesteydelsen skal udføres.
Udførelsen af cabotagekørsel er i henhold til forordningen (art. 4)  

 undergivet værtsmedlemslandets love og administrative forskrifter på en række  

 nærmere angivne områder.
Et af disse er »forskrifter vedrørende  

 transport af visse kategorier af passagerer, nemlig skoleelever, børn og  

 bevægelseshæmmede«.
Nationale forskrifter vedrørende værtslandets  

 særlige former for buskørsel er derimod ikke medtaget i denne  

 oplistning.
 EU's regelsæt på buskørselsområdet opdeler buskørslen i kategorierne  

 rutekørsel (befordring efter faste tidsintervaller og i en bestemt  

 trafikforbindelse), pendulkørsel (befordring, der er tilrettelagt med henblik  

 på ved flere ud- og tilbageture at bringe en på forhånd organiseret gruppe  

 fra samme afgangsområde til samme bestemmelsesområde og efterfølgende retur  

 til afgangsstedet) og lejlighedsvis kørsel (befordring der falder udenfor de  

 to førstnævnte definitioner), medens dansk buslovgivning har opdelt  

 buskørslen efter følgende kategorier: rutekørsel, bestillingskørsel,  

 turistkørsel og restkørsel (§ 11kørsel). Den danske turistkørsel vil i denne  

 situation kunne rubriceres under EU-systemets »lejlighedsvis  

 kørsel«.
 Der kan således opstå den situation efter den 1. januar 1996, at en  

 udenlandsk virksomhed vil kunne udføre den form for kørsel, der svarer til  

 den danske turistkørsel, men uden de nævnte restriktioner med hensyn til  

 områdebegrænsning, som er beskrevet ovenfor, idet der ikke er hjemmel i  

 forordningen til at pålægge udenlandske busvirksomheder sådanne  

 indskrænkninger.
Dette rejser naturligt spørgsmålet, om de nævnte begrænsninger tilsvarende  

 bør ophæves for danske busvognmænd.
Det bør dog samtidig understreges, at  

 danske busvognmænd har samme ret til i udlandet at udføre  

 »cabotage-turistkørsel« uden hensyntagen til eventuelle nationale  

 begrænsninger heraf i de øvrige EU-lande.
Spørgsmålet har været behandlet i Persontrafikrådet, der udsteder  

 tilladelser til erhvervsmæssig buskørsel.
Det er rådets opfattelse, at det  

 ikke er holdbart af konkurrencemæssige grunde, at danske busvognmænd udsættes  

 for konkurrence fra udenlandske busvognmænd på en diskriminerende måde, og at  

 de nævnte begrænsninger i retten til at udføre turistkørsel derfor bør  

 ophæves.
 I overensstemmelse med det ovenfor anførte ophæves ved nærværende  

 lovbemærkninger de nævnte begrænsninger i retten til at udføre turistkørsel,  

 som fremgår af lovbemærkningerne (1977/78) til busloven.
Ophævelsen af de nævnte begrænsninger har virkning fra tidspunktet for  

 denne lovs vedtagelse.
Færdselsstyrelsen, der varetager  

 sekretariatsfunktionen for Persontrafikrådet, vil herefter så hurtigt som det  

 administrativt er muligt, foretage underretning af samtlige  

 tilladelsesindehavere om ophævelsen af de nævnte begrænsninger.
 3. Lovforslaget har som direkte erhvervsøkonomisk konsekvens, at  

 der stilles krav vedrørende økonomisk baggrund, faglige kvalifikationer og  

 vandel til personer og virksomheder, der udlejer busser til personbefordring.  

 Lovforslaget har endvidere den indirekte erhvervsøkonomiske konsekvens, at  

 der skabes klarere regler for afgrænsning mellem den ikke-erhvervsmæssige  

 buskørsel og den buskørsel, der udøves af de autoriserede busvognmænd i  

 henhold til lov om buskørsel.
 4. Lovforslaget vil ikke medføre øgede udgifter for staten.  

 Lovforslaget vil heller ikke medføre øgede udgifter for amtskommunerne og  

 kommunerne.
 5. Lovforslaget har ikke miljømæssige konsekvenser.
 6. Lovforslaget har ikke EU-retlige aspekter udover det ovenfor  

 anførte under pkt. 2 om, at danske busvognmænd ved ophævelsen af nævnte  

 begrænsninger i retten til at udføre turistkørsel ikke udsættes for  

 konkurrence på diskriminerende måde fra udenlandske busvognmænd.
 7. Lovforslaget er samtidig med fremsættelsen sendt til høring hos  

 de myndigheder og organisationer m.v., der berøres af forslaget.
Bemærkninger til lovforslagets enkelte bestemmelser Til § 1 Til nr. 1 Forslaget indeholder en bestemmelse om, at »Direktoratet for  

 Vejtransport« og »direktoratet« samtlige steder i loven  

 erstattes med »Færdselsstyrelsen«, der er oprettet med virkning fra  

 1. april 1994 som ny styrelse under Trafikministeriet, og som har overtaget  

 Direktoratet for Vejtransports tidligere opgaver og funktioner.
Til nr. 2 I henhold til de gældende retningslinjer af 1. juli 1992 vedrørende  

 afgrænsning mellem erhvervsmæssig og ikke-erhvervsmæssig personbefordring,  

 der er udstedt af trafikministeren i henhold til § 18, stk. 1, nr. 2, i  

 busloven, kan ikke-erhvervsmæssig personbefordring inden for landets grænser  

 udføres i en lejet bus i overensstemmelse med retningslinjerne, jf. det i  

 lovforslagets almindelige bemærkninger anførte herom.
Efter de gældende regler sondres der ikke mellem leje og lån.
Der er i  

 busloven ikke stillet krav til udlejeren eller udlåneren.
Enhver kan således  

 leje eller låne en bus ud til en forening, sportsklub eller lignende med  

 henblik på udførelse af ikke-erhvervsmæssig personbefordring.
Såfremt der er tale om erhvervsmæssig udlejning af busser, er der i  

 ministeriets bekendtgørelse nr. 172 af 8. maj 1963 (med efterfølgende  

 ændringer) om motorkøretøjer, der udlejes uden fører - udstedt i medfør af  

 færdselsloven - fastsat bestemmelser vedrørende syn af udlejningskøretøjer,  

 forsikring (ansvar og kasko) af disse køretøjer, protokolføring over  

 stedfundne udlejninger i henhold til skriftlig lejekontrakt m.v.
Det fremgår  

 endvidere af den nævnte bekendtgørelse, at en udlejningsbus ikke må benyttes  

 til erhvervsmæssig befordring af personer.
Som nævnt i de almindelige bemærkninger ændredes reglerne vedrørende  

 afgrænsning af den ikkeerhvervsmæssige personbefordring i 1992, således at  

 det blev muligt at udføre denne befordring i en lejet bus.
Som ligeledes  

 anført har det efterfølgende vist sig vanskeligt at kontrollere, om brugen af  

 udlejningsbusser sker efter reglerne.
Dette gælder bl.a. bestemmelsen om, at lejede busser ikke må benyttes i  

 forbindelse med udførelse af ikke-erhvervsmæssig buskørsel i udlandet.
Denne  

 bestemmelse svarer til reglerne om personbefordring for egen regning (artikel  

 2,4) i Rådets forordning nr. 684/92 om fælles regler for international  

 personbefordring med bus.
Der gælder tillige det forhold, at førere af busser indrettet til  

 befordring af flere end 17 personer, føreren medregnet, i henhold til Rådets  

 forordning nr. 3820/85 af 20. december 1985 (med senere ændringer) om  

 harmonisering af visse bestemmelser på det sociale område inden for  

 vejtransport skal overholde de i forordningen fastsatte køre- og  

 hviletidsbestemmelser.
Busserne skal endvidere, i overensstemmelse med Rådets  

 forordning nr. 3821/85 af 20. december 1985 om kontrolapparatet inden for  

 vejtransport, være forsynet med fartskriver.
Endelig skal chaufføren have  

 erhvervet såkaldt blåt og hvidt kvalifikationsbevis i henhold til førstnævnte  

 forordning og de nærmere fastsatte bestemmelser herom, jf.  

 Arbejdsministeriets bekendtgørelse nr. 1018 af 15. december 1993 om  

 arbejderbeskyttelse i vejtransport og bekendtgørelse nr. 930 af 21. december  

 1987 om uddannelse af førere i vejtransport.
Det er i forbindelse med  

 lovændringen hensigten, at de nævnte bekendtgørelser ændres, således at alle  

 førere af motorkøretøjer indrettet til befordring af flere end 9 personer,  

 føreren medregnet, skal have erhvervet de omhandlede blå og hvide  

 kvalifikationsbeviser.
Der ligger først og fremmest færdselssikkerhedsmæssige hensyn bag de  

 nævnte krav til chaufføren og busmateriellet - der gælder uanset om den  

 pågældende kørsel udføres som erhvervsmæssig eller ikkeerhvervsmæssig kørsel.  

 Der ligger imidlertid også indirekte i reglerne et hensyn til de autoriserede  

 busvognmænd, idet disse tilladelsesmæssigt er underlagt et kontrolsystem, der  

 skulle sikre, at disse vognmænd overholder de nævnte regler.
Overholdes  

 f.eks. køre- og hviletidsreglerne rent faktisk ikke af en vognmand eller  

 dennes chauffør, indebærer dette en risiko for vognmanden, idet han kan miste  

 sin tilladelse til buskørsel, såfremt Persontrafikrådet finder, at der er  

 grundlag for at tilbagekalde denne i tilfælde af grove eller gentagne  

 overtrædelser af reglerne.
 Der synes, af hensyn til færdselssikkerheden og med henblik på at sikre  

 fair konkurrencevilkår, at være et stort behov for at bringe den eksisterende  

 praksis, hvorefter udleje og udlån af busser til ikke-erhvervsmæssig  

 buskørsel reelt kan ske helt frit, ind under et tilsvarende tilladelses- og  

 kontrolsystem, som det, der gælder for den erhvervsmæssige buskørsel.
Hensigten med denne bestemmelse i lovforslaget er således at indføre en  

 autorisationsordning for busudlejningserhvervet, der svarer til  

 autorisationsordningen for busvognmændene.
Forslaget indebærer nærmere, at  

 der vil blive stillet samme krav med hensyn til økonomisk baggrund, faglige  

 kvalifikationer og vandel m.v. over for udlejere og udlejningsbureauer som  

 for busvognmænd, der har tilladelse til buskørsel i henhold til busloven.
Forslaget indebærer, at der vil blive krævet en tilladelse for hver bus,  

 der er omfattet af busudlejerens virksomhed.
Dette medfører tillige, at  

 kravet til økonomisk baggrund skærpes i takt med antallet af busser, der er  

 omfattet af virksomheden.
Som det fremgår af bemærkningerne til forslaget til ændring af § 18, stk.  

 1, nr. 2 og 7, vil der samtidig blive fastsat regler vedrørende den  

 ikke-erhvervsmæssige buskørsel, der indebærer, at det alene er tilladt at  

 leje busser af autoriserede busudlejere/busudlejningsbureauer.
Det vil  

 således ikke i fremtiden være muligt - som hidtil - at kunne leje eller låne  

 busser af foreninger, institutioner eller privatpersoner (uden tilladelse  

 hertil).
 Der er i bemærkningerne til de foreslåede § 18, stk. 1, nr. 2 og 7  

 foreslået fastsættelse af nærmere bestemmelser vedrørende udøvelse af  

 busudlejningsvirksomhed.
Til nr. 3-11 Der er tale om konsekvensændringer i lovens bestemmelser vedrørende  

 betingelserne for at meddele tilladelse til fysiske og juridiske personer  

 (selskaber m.v.), herunder godkendelse af ansvarlig leder i et selskab, samt  

 tilbagekaldelse af tilladelse til buskørsel, således at disse bestemmelser  

 tillige omfatter busudlejning.
Det er efter de gældende regler Persontrafikrådet - eller rådets  

 sekretariat, Færdselsstyrelsen, såfremt sagerne ikke giver anledning til  

 tvivl - der meddeler tilladelse i henhold til busloven og træffer afgørelse  

 om, hvorvidt godkendelse af ansvarlig leder skal gives, samt hvorvidt  

 tilladelse og godkendelse skal tilbagekaldes.
Det vil derfor være naturligt,  

 at Persontrafikrådets (og Færdselsstyrelsens) kompetence på disse områder  

 udvides til også at omfatte busudlejning.
Til nr. 12 Der henvises til de almindelige bemærkninger, hvori er redegjort for  

 eksisterende regler vedrørende afgrænsningen af den ikke-erhvervsmæssige over  

 for den erhvervsmæssige buskørsel, herunder forudsætningerne herfor i lovens  

 tidligere forarbejder (lovbemærkningerne).
I overensstemmelse med det i de almindelige bemærkninger og bemærkningerne  

 til den foreslåede § 1 a anførte vedrørende afgrænsningen af den  

 ikke-erhvervsmæssige buskørsel vil der af trafikministeren blive udstedt  

 nærmere regler herom.
Det findes formålstjenligt, at disse regler indarbejdes  

 i en revideret busbekendtgørelse - i stedet for som hidtil i form af  

 retningslinjer (og før disse i cirkulæreskrivelse).
 Det reviderede regelsæt vedrørende afgrænsningen mellem erhvervsmæssig og  

 ikke-erhvervsmæssig buskørsel vil som hidtil indeholde følgende grundlæggende  

 krav til den ikke-erhvervsmæssige kørsel:
1) kørslen skal udføres vederlagsfrit 2) af den registrerede ejer eller bruger af motorkøretøjet, eller en ansat  

 hos denne, 3) kørslen skal være led i anden virksomhed, idet der 4) udelukkende må befordres personer med en nærmere tilknytning til ejeren  

 eller brugeren.
Herudover vil det blive præciseret, at der, for så vidt angår  

 ikke-erhvervsmæssig buskørsel i Danmark, tillige kan benyttes lejede busser,  

 såfremt disse er lejede hos autoriserede busudlejere, jf. forslaget til § 1  

 a.
Der vil blive krævet en tilladelse for hver bus, der er omfattet af  

 busudlejerens virksomhed.
Denne tilladelse skal af kontrolmæssige hensyn  

 følge udlejningsbussen i forbindelse med udlejning, jf. bemærkningerne til  

 forslaget til ny § 18, stk. 1, nr. 7.
 Det vil endvidere blive præciseret i det reviderede regelsæt - i  

 overensstemmelse med det i de almindelige bemærkninger anførte - at  

 institutioner i kommunerne alene kan udføre ikke-erhvervsmæssig  

 personbefordring for den personkreds, der er tilknyttet institutionen som  

 patienter, elever eller lignende, idet det dog skal være muligt for plejehjem  

 at befordre hjemmeboende ældre, der er visiteret til aktiviteter, som har til  

 formål at vedligeholde den pågældende fysiske og psykiske færdigheder.
 Såfremt kommunen (som sådan) er registreret som ejer eller bruger af en  

 bus, kan kommunen alene udføre ikke-erhvervsmæssig buskørsel for den  

 overordnede administrative enhed i kommunen.
I tilfælde af, at en kommune eller en institution ønsker at udføre  

 buskørsel for (andre) institutioner i kommunen eller andre i øvrigt, kræver  

 dette tilladelse i henhold til busloven.
Tilladelse kan meddeles, såfremt den  

 godkendte ansvarlige leder opfylder kravene til faglige kvalifikationer og  

 vandel i henhold til busloven.
Med henblik på at skabe så lige forhold som  

 muligt i forhold til busvognmændene vil det endvidere blive krævet, at  

 kommunen stiller sikkerhed, eller lader et pengeinstitut eller  

 forsikringsselskab stille sikkerhed, for det i buslovgivningen krævede  

 egenkapitalkrav.
Til nr. 13-14 Der er alene tale om konsekvensændringer.
Til nr. 15 I forbindelse med gennemførelsen af de foreslåede regler vedrørende  

 udstedelse af tilladelse til busudlejning, jf. forslaget til § 1a i loven,  

 vil der blive udstedt regler, der fastsætter nærmere vilkår til  

 udlejningsvirksomheden.
Det vil således være et vilkår, at udlejeren,  

 forinden der indgås aftale om busudlejningen, sikrer sig, at den, der skal  

 leje bussen, opfylder lovgivningens krav til føreren, herunder krav om blåt  

 og hvidt kvalifikationsbevis.
Udlejeren skal endvidere indskærpe lejeren  

 reglerne om køre- og hviletid og i den forbindelse udlevere et eksemplar af  

 disse regler til lejeren.
 Ved busudlejning skal der i bussen forefindes tilladelsen til busudlejning  

 samt en erklæring fra busudlejeren om, at han over for den pågældende lejer  

 har sikret sig/indskærpet, at de ovenfor nævnte forhold er opfyldt.
 Ved grove eller gentagne tilsidesættelser af denne pligt kan busudlejeren  

 få sin tilladelse til busudlejning tilbagekaldt.
Til nr. 16 Der er tale om en konsekvensændring, idet bestemmelsen kun skal gælde for  

 vognmandsvirksomhed, og ikke for busudlejning.
Til nr. 17 Ved den foreslåede bestemmelse gøres det strafbart at udleje busser,  

 såfremt den pågældende ikke har tilladelse til busudlejning i henhold til den  

 foreslåede bestemmelse i § 1a.
Til § 2 Det foreslås, at loven træder i kraft den 1. januar 1997. Herved vil de  

 eksisterende busudlejere få tilstrækkelig tid til at opfylde de fastsatte  

 adgangskrav, herunder kursuskravene, til busudlejningsvirksomhed.
Endvidere  

 vil de, der skal føre en bus i ikke-erhvervsmæssig personbefordring, få tid  

 til at erhverve hvidt og blåt kvalifikationsbevis.
Der vil med virkning fra  

 denne dato blive udstedt en revideret bekendtgørelse om buskørsel.  

 Bekendtgørelserne vedrørende arbejderbeskyttelse i vejtransport og uddannelse  

 af visse førere af køretøjer i vejtransport vil tillige blive revideret.
 Der vil blive udarbejdet en vejledning til politiet vedrørende de ændrede  

 bestemmelser i loven og bekendtgørelserne.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om buskørsel, jf. lovbekendtgørelse nr. 323 af 6. maj 1992,  

 foretages følgende ændringer:
 1. Overalt i loven ændres »Direktoratet for  

 Vejtransport« og »direktoratet« til:  

 »Færdselsstyrelsen«.
 2. Efter § 1 indsættes:
» § 1 a.
Den, der udlejer et dansk indregistreret  

 motorkøretøj, indrettet til befordring af flere end 9 personer, føreren  

 medregnet, til personbefordring, skal have tilladelse hertil af  

 Persontrafikrådet.
Der kan gives en ansøger flere tilladelser, der gælder for  

 et tidsrum af indtil 8 år.«.
 3. I § 12, stk. 1, indsættes efter »i henhold til § 1,  

 stk. 1,»: »og § 1 a«.
 4. I § 12, stk. 1, nr. 7, indsættes efter  

 »vognmandsvirksomhed,»: »eller busudlejning«.
 5. I § 12, stk. 1, nr. 8, indsættes efter  

 »vognmandsvirksomhed«: »eller busudlejning«.
§ 12. Tilladelse i henhold til § 1, stk.1, kan meddeles personer,  

 der 1) har dansk indfødsret, 2) har bopæl her i landet, 3) ikke er umyndiggjort eller under lavværgemål, 4) hverken har anmeldt betalingsstandsning eller er under konkurs, 5) ikke har betydelig forfalden gæld til det offentlige, hvorved forstås  

 beløb i størrelsesordenen 50.000 kr. og derover, 6) har økonomisk grundlag for at drive virksomheden forretningsmæssigt  

 forsvarligt, 7) ikke er dømt for strafbart forhold, der begrunder en nærliggende fare  

 for misbrug af adgangen til at udføre vognmandsvirksomhed, jf. borgerlig  

 straffelovs § 78, stk. 2, 8) i faglig henseende er kvalificeret til at drive vognmandsvirksomhed og  

 gør det antageligt, at de vil kunne udøve denne på forsvarlig måde og i  

 overensstemmelse med god skik inden for branchen.
- - - 6. I § 13, stk. 1, indsættes efter »i henhold til § 1,  

 stk. 1,»: »og § 1 a«.
 § 13. Tilladelse i henhold til § 1, stk. 1, kan meddeles  

 aktieselskaber eller anpartsselskaber, når selskabet opfylder betingelserne i  

 § 12, stk. 1, nr. 4, 5, 6 og 8, 2. led.
- - - 7. I § 13, stk. 2, 1. pkt., indsættes efter  

 »buskørsel«: »eller busudlejning«.
§ 13. - - - Stk. 2. Selskabet skal have ansat en godkendt ansvarlig leder, der  

 faktisk og vedvarende skal forestå virksomhedens buskørsel.
Denne skal  

 opfylde betingelserne i § 12, stk. 1, nr. 1-5, 7 og 8.
- - - 8. I § 14, stk. 2, 2. pkt., indsættes efter »i henhold  

 til § 1, stk. 1,»: »og § 1 a,».
§ 14. - - - Stk. 2. Det samme gælder, såfremt betingelsen i § 12, stk. 1, nr.  

 8, 2. led, eller § 13, jf. § 12, stk. 1, nr. 8, 2. led, for meddelelse af  

 tilladelse ikke længere er til stede.
For så vidt tilladelsen er udstedt i  

 henhold til § 1, stk. 1, kan den tilbagekaldes på tid fra 1-5 år eller indtil  

 videre.
- - - 9. I § 14, stk. 3, 2. pkt., indsættes efter »i henhold  

 til § 1, stk. 1,»: »og § 1 a«.
§ 14. - - - Stk. 3. En tilladelse kan endvidere tilbagekaldes, såfremt  

 indehaveren eller den, der optræder i virksomhedens interesse, har betydelig  

 forfalden gæld til det offentlige, hvorved forstås beløb i størrelsesordenen  

 100.000 kr. og derover.
For så vidt tilladelsen er udstedt i henhold til § 1,  

 stk. 1, kan den tilbagekaldes på tid fra 1-5 år eller indtil videre.
- - - 10. I § 15, stk. 3, 2. pkt., indsættes efter  

 »vognmandsvirksomheden«: »eller busudlejningen«.
§ 15. - - - Stk. 3. Anmodning om sagsanlæg vedrørende tilbagekaldelse eller  

 nægtelse af fornyelse ifølge § 14, stk. 3, og § 15, stk. 2, jf. § 12, stk. 1,  

 nr. 5, har ikke opsættende virkning, men retten kan ved kendelse bestemme, at  

 den pågældende under sagens behandling skal have adgang til at udøve den  

 virksomhed, tilladelsen eller godkendelsen vedrører.
Ankes en dom, hvorved  

 tilbagekaldelse ikke findes lovlig, kan den ret, der har afsagt dommen, eller  

 den ret, hvortil sagen er indbragt, bestemme, at vognmandsvirksomheden ikke  

 må udøves under ankesagens behandling.
- - - 11. I § 15, stk. 5, 1. pkt., indsættes efter »i  

 henhold til § 1, stk. 1,»: »og § 1 a«.
§ 15. - - - Stk. 5. En tilbagekaldelse efter § 14, stk. 2 og 3, og § 14, stk.  

 4, jf. stk. 2 og 3, kan for så vidt tilladelsen er givet i henhold til § 1,  

 stk. 1, til enhver tid efter ansøgning ophæves af den myndighed, der har  

 truffet afgørelsen.
En ansøgning herom kan dog kun indgives med 1 års  

 mellemrum.
Hvis ansøgningen afslås, kan ansøgeren forlange afgørelsen prøvet  

 ved domstolene, såfremt tilbagekaldelsen er sket indtil videre og der er  

 forløbet mindst 5 år efter tilbagekaldelsen og mindst 2 år efter, at  

 ophævelsen senest er nægtet ved dom.
Stk. 1, 2. og 3. pkt., finder  

 tilsvarende anvendelse.
 12. § 18, stk. 1, nr. 2 , affattes således:
 »2) undtagelse fra kravet om tilladelse, herunder afgrænsning mellem  

 erhvervsmæssig og ikke-erhvervsmæssig personbefordring,».
 13. I § 18, stk. 1, nr. 5, ophæves »samt«.
 14. I § 18, stk. 1, nr. 6, ændres »tilladelse.«  

 til: »tilladelse samt«.
 15. I § 18, stk. 1 , indsættes efter nr. 6 som nyt nr.:
»7) udnyttelse af tilladelse i henhold til § 1 a.« § 18. Trafikministeren kan fastsætte regler om - - - 2) undtagelse fra kravet om tilladelse, 3) - - - 4) - - - 5) gebyr for behandling af ansøgninger og for meddelelse af tilladelse og  

 godkendelse samt 6) afmærkning af køretøjer og kontrolforanstaltninger, herunder for den  

 kørsel, der er undtaget for kravet om tilladelse.
 16. I § 18, stk. 3, indsættes efter »tilladelse«:  

 »til vognmandsvirksomhed«.
§ 18. - - - Stk. 3. Indehaveren af en tilladelse skal følge de bestemmelser om  

 løn- og arbejdsvilkår for chauffører, der findes i de pågældende kollektive  

 overenskomster.
- - - 17. § 22, stk. 1, nr. 1, affattes således:
 »1) overtræder § 1, stk. 1, 2, 3 og 5, § 1 a, § 13, stk. 2, 1. pkt.,  

 § 17, stk. 1, eller § 18, stk. 3 og 4,».
§ 22. Medmindre højere straf er forskyldt efter anden lovgivning,  

 straffes med bøde den, der 1) overtræder § 1, stk. 1, 2, 3 og 5, § 13, stk. 2, 1. pkt., § 17, stk. 1,  

 eller § 18, stk. 3 og 4, - - - § 2 Loven træder i kraft den 1. januar 1997.
Efter 2. behandling den 21. maj 1996 § 1 I lov om buskørsel, jf. lovbekendtgørelse nr. 323 af 6. maj 1992,  

 foretages følgende ændringer:
 1. Overalt i loven ændres »Direktoratet for  

 Vejtransport« og »direktoratet« til:  

 »Færdselsstyrelsen«.
 2. Efter § 1 indsættes:
»§ 1 a.
Den, der udlejer et dansk indregistreret motorkøretøj  

 indrettet til befordring af flere end 9 personer føreren medregnet til  

 personbefordring, skal have tilladelse hertil af Persontrafikrådet.
Der kan  

 gives en ansøger flere tilladelser, der gælder for et tidsrum af indtil 8 år.  

 Trafikministeren bemyndiges til at fastsætte bestemmelser om tilladelsesfrit  

 udlån mellem ikkeerhvervsdrivende foreninger, klubber og lignende af de i 1.  

 pkt. nævnte motorkøretøjer.« 3. I § 12, stk. 1, indsættes efter »i henhold til § 1,  

 stk. 1,»: »og § 1 a«.
 4. I § 12, stk. 1, nr. 7, indsættes efter  

 »vognmandsvirksomhed,»: »eller busudlejning«.
 5. I § 12, stk. 1, nr. 8, indsættes efter  

 vognmandsvirksomhed': »eller busudlejning«.
 6. I § 13, stk. 1, indsættes efter »i henhold til § 1,  

 stk. 1,»: »og § 1 a«.
 7. I § 13, stk. 2, 1. pkt., indsættes efter  

 »buskørsel«: »eller busudlejning«.
 8. I § 14, stk. 2, 2. pkt., indsættes efter »i henhold  

 til § 1, stk. 1,» til: »og § 1 a,».
 9. I § 14, stk. 3, 2. pkt., indsættes efter »i henhold  

 til § 1, stk. 1,»: »og § 1 a«.
 10. I § 15, stk. 3, 2. pkt., indsættes efter  

 »vognmandsvirksomheden«: »eller busudlejningen«.
 11. I § 15, stk. 5, 1. pkt., indsættes efter »i  

 henhold til § 1, stk. 1,»: »og § 1 a«.
 12. § 18, stk. 1, nr. 2, affattes således:
 »2) undtagelse fra kravet om tilladelse, herunder afgrænsning mellem  

 erhvervsmæssig og ikkeerhvervsmæssig personbefordring,».
 13. I § 18, stk. 1, nr. 5, udgår »samt«.
 14. I § 18, stk. 1, nr. 6, ændres »tilladelse.«  

 til: »tilladelse samt«.
 15. I § 18, stk. 1, indsættes efter nr. 6 som nyt nummer:
»7) udnyttelse af tilladelse i henhold til § 1a.« 16. I § 18, stk. 3, indsættes efter »tilladelse«:  

 »til vognmandsvirksomhed«.
 17. § 22, stk. 1, nr. 1, affattes således:
 »1) overtræder § 1, stk. 1, 2, 3 og 5, § 1 a, § 13, stk. 2, 1. pkt.,  

 § 17, stk. 1, eller § 18, stk. 3 og 4,».
§ 2 Loven træder i kraft den 1. januar 1997. Erhvervelse af den i § 1, nr. 2,  

 nævnte tilladelse skal være foretaget senest den 1. juli 1997.
