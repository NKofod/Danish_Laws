 I medfør af § 5 i lov nr. 468 af 30. juni 1993 om fordeling mellem staten,  

 kommunerne og amtskommunerne af skattenedslaget som følge af  

 personskattelovens skatteloft fastsættes:
 § 1.  Det indkomstskattegrundlag, der er nævnt i § 3,  

 stk. 1 og 2, i lov om fordeling mellem staten, kommunerne og amtskommunerne  

 af skattenedslaget som følge af personskattelovens skatteloft, anvendes  

 således som det er opgjort af Told- og Skattestyrelsen pr. 31. december 1993.
 Stk. 2.  Indkomstskattegrundlaget opgøres som den del af  

 de skattepligtige indkomster, jf. personskattelovens § 5, nr. 3, der  

 overstiger personfradragets grundbeløb efter personskattelovens § 10. Ved  

 opgørelsen korrigeres der for nedslag for udenlandsk indkomst efter  

 ligningslovens § 33 og nedslag efter ligningslovens § 33 A og § 33 C.
 § 2.  Beløb opgjort efter lov om fordeling mellem  

 staten, kommunerne og amtskommunerne af skattenedslaget som følge af  

 personskattelovens skatteloft opgøres i hele tusind kr. og afrundes til et  

 med 12 deleligt beløb.
 § 3.  Afregningen af beløb opgjort efter lov om  

 fordeling mellem staten, kommunerne og amtskommunerne af skattenedslaget som  

 følge af personskattelovens skatteloft sker ved, at 1/3 af beløbet for den  

 enkelte kommune og amtskommune fratrækkes det månedlige beløb, som udbetales  

 fra Told- og Skattestyrelsen til kommuner og amtskommuner i henhold til  

 kildeskattelovens § 64 i månederne oktober - december i det år, beløbet  

 vedrører.
 § 4.  Bekendtgørelsen træder i kraft den 31. marts  

 1994, og har virkning fra og med indkomståret 1994.
