Skriftlig fremsættelse (23. oktober  

 2002) Trafikministeren Herved tillader jeg mig for Folketinget at  

 fremsætte:
 Forslag til lov om Bornholmstrafikken A/S.
(Lovforslag nr.
L 35).
 Lovforslaget indeholder de overordnede rammer for en  

 kommende gennemførelse af en to-leddet proces, der består i,  

 dels at statsvirksomheden Bornholmstrafikken etableres som aktieselskab, dels  

 at den samfundsbegrundede færgebetjening af Bornholm udbydes.
Samtidig med, at staten i 1973 overtog ansvaret for  

 sejladsen Rønne-København og Rønne-Ystad, blev  

 Bornholmstrafikken oprettet som statsvirksomhed.
Mens organiseringen af den  

 kollektive trafik på langt de fleste områder har undergået  

 væsentlige ændringer de senere år, har de institutionelle  

 rammer for færgebetjeningen af Bornholm stort set været  

 uændret.
En stor del af den øvrige kollektive trafik har i  

 de senere år været i udbud.
Det gælder f.eks. andre  

 samfundsbegrundede færgeoverfarter og busdrift.
Det sker bl.a. for at  

 sikre en effektiv, kundeorienteret og billig transport.
Færgebetjeningen af Bornholm er i en lignende  

 situation.
Derfor ønskes der udbud af den samfundsbegrundede  

 færgebetjening af Bornholm.
Ved et udbud vil kravene til den  

 samfundsbegrundede serviceforpligtelse blive præciseret, og  

 markedsprisen herfor vil blive testet.
Dette vil være med til at  

 optimere forholdet mellem kvalitet og pris.
Lovforslaget bemyndiger trafikministeren til efter  

 forelæggelse for Folketingets Finansudvalg at stifte et aktieselskab  

 ved navn Bornholmstrafikken A/S, hvis aktiekapital tegnes af staten.
Ved  

 forelæggelsen for Folketingets Finansudvalg vil der blive forelagt et  

 udkast til åbningsbalance og en redegørelse for selskabets  

 økonomiske grundlag.
 Lovforslaget indebærer endvidere, at der  

 indsættes en bestemmelse i færgeloven, hvorefter trafikministeren  

 sikrer den samfundsbegrundede færgebetjening af Bornholm.
 Indtil det vindende rederi starter sin sejlads, sikrer  

 trafikministeren uden afholdelse af udbud, at den samfundsbegrundede  

 færgebetjening videreføres.
 Trafikministeren bemyndiges til efter forelæggelse  

 for Folketingets Finansudvalg at afhænde aktierne i det i henhold til  

 lovforslaget stiftede selskab.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
