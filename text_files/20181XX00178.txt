Skriftlig fremsættelse (7. november 2018) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om Familieretshuset (Lovforslag nr.
L 90) Lovforslaget udmønter sammen med forslaget til lov om ændring af forældreansvarsloven, lov om ægteskabs indgåelse og opløsning og forskellige andre love (Ændringer som følge af lov om Familieretshuset og skærpet fokus på beskyttelsen af barnet i sager efter forældreansvarsloven) aftalen mellem Regeringen (Venstre, Liberal Alliance og Det Konservative Folkeparti) og Socialdemokratiet, Dansk Folkeparti, Enhedslisten, Alternativet, Radikale Venstre og Socialistisk Folkeparti om ét samlet familieretligt system.
Hensigten med aftalen er at skabe ét samlet familieretligt system, hvor der gøres en egentlig forskel for børnene, hvor hensynet til barnet sættes over alle andre hensyn, og hvor familierne mødes med en helhedsorienteret tilgang.
Med forslaget til Familieretshusloven nedlægges Statsforvaltningen, og der etableres i stedet en ny myndighed, Familieretshuset, der har fokus på varetagelsen af opgaver på det familieretlige område.
Familieretshuset skal indgå i et nyt og sammenhængende familieretligt system sammen med familieretten.
Familieretshuset er børnenes indgang til at få støtte og familiernes indgang til et enstrenget forløb.
Familieretshuset foreslås med lovforslaget at indgå i en ramme med tydelig domstolsinddragelse, hvor indgribende afgørelser træffes af familieretten, og hvor Familieretshusets afgørelser kan indbringes for familieretten til prøvelse.
Det foreslås med lovforslaget, at tilrettelæggelsen af behandlingen af den enkelte families sag sker på baggrund af en konkret visitation af sagen og familiens behov.
Familieretshuset skal i sagsbehandlingen møde familierne med en helhedsorienteret og konflikthåndterende tilgang og en overordnet målsætning om at styrke forældrenes samarbejde med henblik på at understøtte barnets trivsel.
I det nye familieretlige system sættes hensynet til barnet over alle andre hensyn både i behandlingen af sagen og i afgørelsen.
Dette understreges af, at der med lovforslaget foreslås etableret en Børneenhed i Familieretshuset.
Børneenheden skal sikre barnet sin egen indgang til et helle i systemet, hvor der allerede fra sagens start primært er fokus på barnet og barnets trivsel i processen, og hvor barnets kontakt med det familieretlige system begrænses til én eller meget få personer.
Med lovforslaget styrkes barnets stemme og barnets deltagelse i processen også gennem tilbud om en kontaktperson og ret til en bisidder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
