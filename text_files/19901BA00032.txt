Nr BSF 32 Forslag til folketingsbeslutning om retningslinier for prioritering inden  

 for sundhedsvæsenet Fremsat af Birgitte Husmark (SF) Agerschou (SF) Ingerlise Koefoed (SF)  

 Ebba Strange (SF) den 21. november 1990 Folketinget pålægger regeringen at nedsætte et udvalg, der har til opgave at udarbejde retningslinier for sundhedspolitiske prioriteringer, der skal anvendes - som forudsætning for sundhedsministerens oplæg til de kommunale  

 redegørelser og den amtskommunale planlægning, - som forudsætning for kommunalbestyrelsers redegørelser for kommunernes  

 betjening af kommunens borgere, kommunernes forebyggende og sundhedsfremmende  

 foranstaltninger og kommunernes sundhedsberedskab og - som forudsætning for amtskommunernes planer for tilrettelæggelse af  

 amtskommunernes virksomhed på sundhedsområdet.
Udgangspunktet for prioriteringsudvalgets arbejde er  

 Verdenssundhedsorganisationens (WHO) strategi »Sundhed for alle i år  

 2000« og WHO's sundhedspolitiske mål for den europæiske region.
Det  

 overordnede formål for udvalgets arbejde er WHO's overordnede målsætning, som  

 er - lighed i sundhed, - at lægge liv til årene, - at føje sundhed til livet, - at lægge år til livet.
Bemærkninger til forslaget I forslag til lov om det offentlige sundhedsvæsen (lovforslag nr.
L 37 af  

 10. oktober 1990) fremgår det af kapitel 12 om planlægning og samarbejde, at  

 »Sundhedsministeren afgiver ved hver kommunal valgperiodes begyndelse en  

 redegørelse som oplæg til de kommunale redegørelser i henhold til § 50  

 (kommunernes forpligtelser) og den amtskommunale planlægning i henhold til §  

 51 (amtskommunale forpligtelser).« Det pålægges endvidere  

 sundhedsministeren at udarbejde en vejledning for sundhedsplanlægningen.  

 Herefter fortsætter lovens tekst med de forpligtelser, der påhviler såvel  

 kommunalbestyrelser som amtsråd.
 Inden en sådan vejledning udarbejdes, er det nødvendigt, at Folketinget  

 har retningslinier at prioritere ud fra.
 Opgaverne for udvalget er følgende:
- at etablere enighed om, hvad det vil sige at prioritere, - at sikre, at prioriteringen kan omsættes i praktisk politik, - at udarbejde et prioriteringssystem, hvor sundhedsvæsenets opgaver er  

 placeret i indbyrdes rangorden, - at »fremtidssikre« prioriteringssystemet, så det kan tilpasses  

 faglig udvikling, samfundsmæssige behov og ændrede sundhedspolitiske mål og - at være initiativtager til offentlig debat om samfundsøkonomiske  

 prioriteringer, så både fagfolk, brugere af sundhedsvæsenet og befolkningen  

 som helhed kan deltage.
I de nærmeste år fremover vil den største udfordring i sundhedspolitikken  

 være at udvikle og modernisere det danske sundhedsvæsen i retning af lighed  

 og retfærdighed og med hensyntagen til de svagest stillede patientgrupper,  

 herunder ikke mindst fysisk og psykisk funktionshæmmede mennesker og  

 mennesker med psykiske lidelser.
Det er derfor vigtigt, at det lykkes at  

 udvikle styringsredskaber, som på een gang fortsat udvikler  

 sundhedspersonalets faglige kvalifikationer, forhindrer bivirkninger ved  

 sundhedsvæsenets ydelser, tager hensyn til en helhedsbetragtning i forhold  

 til de økonomiske ressourcer og forøger brugertilfredsheden.
Alle fire  

 forhold er vigtige i forhold til udvikling af kvalitet i sundhedsvæsenet.
At rangordne de sundhedspolitiske opgaver er vanskeligt, men det kan lade  

 sig gøre.
I Norge er der foretaget et sådant udredningsarbejde i form af  

 »Retningslinier på prioriteringer innen norsk helsetjeneste (NOU  

 1987:23), som bl.a. viser, at det er muligt at belyse processer, som ligger  

 bag prioritering i sundhedsvæsenet, samt at vurdere og foreslå forskellige  

 kriterier og retningslinier, som kan tænkes lagt til grund for fremtidige  

 prioriteringer.
WHO's program »Sundhed for alle i år 2000« er et visionært og  

 sammenhængende program med et langsigtet mål.
Det er velegnet til at danne  

 grundlag for sundhedsprioritering i mange år fremover.
I september 1984  

 underskrev daværende indenrigsminister Britta Schall Holberg på Danmarks  

 vegne WHO's sundhedspolitiske målsætning »Sundhed for alle i år  

 2000«.
I WHO-strategien er målsætningen:
- lighed i sundhed, - at lægge liv til årene, - at føje sundhed til livet, - at lægge år til livet.
Desværre bringer den nye sundhedslov ikke dansk sundhedslovgivning i  

 overensstemmelse med WHO's målsætning.
Tværtimod har Folketingets flertal  

 afvist et forslag om en målsætning, hvor det primære er lighed og  

 retfærdighed (beslutningsforslag nr.
B 31, folketingsåret 1989-90, jf.  

 Folketingstidende, tillæg A, sp. 1749, og forhandlingerne, sp. 1572 og 4410).  

 Et udvalg til udarbejdelse af retningslinier for prioritering kan medvirke  

 til en bredere offentlig debat om grundlaget for en prioritering og sikre en  

 synlig og demokratisk beslutningsproces.
Et af de vigtige områder i WHO-strategien er, at sundhedsfremme og  

 forebyggelse skal indtage en fremtrædende rolle.
Der bliver lagt vægt på, at  

 samarbejde om sundhed mellem alle sektorer er nødvendigt, idet forudsætningen  

 for et sundt liv oftest må findes uden for sundhedssektoren.
En sund politik  

 på andre områder end sundhedsvæsenet kan gøre en stor del af både social- og  

 sundhedssektoren overflødig.
F.eks. har miljøet i bred forstand stor  

 indflydelse på sundheden.
Vores helbred hænger i stor udstrækning sammen med  

 det arbejde, vi udfører eller har udført, ligesom den samfundsmæssige og  

 menneskelige katastrofe ved Danmarks store arbejdsløshed er medvirkende til  

 forøget træk på sundhedssektoren.
Det er både nødvendigt at ofre  

 arbejdsløsheden og arbejdsmiljøet stor opmærksomhed.
Det er nødvendigt med en  

 opprioritering her, hvis vi om 10-20 år skal have sundhed for den  

 erhvervsaktive del af den danske befolkning.
Sygehusvæsenet har ekspanderet kraftigt de sidste 40 år.
Det gælder både  

 omkostningerne totalt og antallet af ansatte i sundhedsvæsenet.
Ekspansionen  

 er sket i hele den vestlige verden.
På trods af ekspansionen har Danmark et  

 billigt sundhedsvæsen sammenlignet med de andre OECD lande.  

 Sundhedsudgifterne - beregnet som andel af bruttonationalproduktet - er på  

 under 7 pct. sammenlignet med USA's næsten 11 pct.
Det er ikke noget mål i  

 sig selv at have store eller små udgifter til sundhedsvæsenet, men det er et  

 mål, at sundhedsvæsenet skal yde den bedst mulige forebyggelse, behandling,  

 rehabilitering og omsorg over for de mennesker, der er blevet syge.
Det er  

 nu, vi skal sikre den enkeltes sundhed, lægge liv til årene, føje sundhed til  

 livet og lægge år til livet.
Vi har behov for en sund opvækst for vores børn,  

 en sund arbejdskraft og en sund samfundsøkonomi.
Det vil være umoralsk at  

 forringe kvaliteten af behandling og rehabilitering ved at overføre  

 ressourcer til forebyggelse.
I stedet er det nødvendigt at øge  

 investeringerne i forebyggelse samtidig med, at der sikres en effektiv  

 ressourceudnyttelse ved bedre planlægning, bevidst prioritering - også af  

 forskningen - kvalitativt bedre sundhedsuddannelse, tværfaglig efter- og  

 videreuddannelse, engageret ledelse og opprioritering omkring forebyggelse.  

 Herved kan vi fremme kvaliteten, effektiviteten samtidig med, at vi  

 opprioriterer hensynet til de svagest stillede.
