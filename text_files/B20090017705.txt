Bilag 1 Bilag 2 Bilag 3 Bilag 4 Bilag 5 Bilag 6 Bilag 7 Bekendtgørelse om bevaring og kassation af Rigspolitichefens og politikredsenes arkivalier I medfør af § 5, stk. 1, i bekendtgørelse nr. 591 af 26. juni 2003 om offentlige arkivalier og om offentlige arkivers virksomhed fastsættes:
Område § 1. Bestemmelserne gælder for arkivalier, som er skabt eller tilvejebragt af Rigspolitichefen og politikredsene indtil 31. december 2006.
 Stk. 2. Bestemmelserne gælder ikke for arkivalier, der er lagret på elektronisk medium.
Bevaring og kassation § 2. Rigspolitichefens journalsagsarkiv 1982-2006 bevares som angivet i bilag 1-4.
 Stk. 2. Rigspolitichefen kan efter væsentlighedskriteriet bevare enkeltsager, herunder sager af særlig eller principiel karakter, der ikke er anført til bevaring i bilag 1-4.
 Stk. 3. For Rigspolitichefens enkelte afdelinger bevares desuden følgende arkivalier, der ikke er registreret i Rigspolitichefens journalsagsarkiv:
 1) Fra Personaleafdelingen alle sager om ansatte, som er født den 1. i en måned, samt om ansatte i chefstillinger.
 2) Fra den tidligere Dataafdeling mikrofilm af Det centrale Motorkøretøjsregister for perioden 27. marts 1986 til 31. december 1991.
 3) Fra den tidligere Udlændingeafdeling journalssagsarkivet 1984-1993 som angivet i bilag 5.
 4) Fra Politiskolen arkivalierne som angivet i bilag 6.
 5) Rigspolitichefens Cypernarkiv 1964-1974.
 6) Arkivalier, som Færdselsafdelingen har overtaget fra Færdselsstyrelsen, bevares og kasseres efter retningslinjerne i Statens Arkivers Bevarings- og Kassationsbestemmelser for arkivalier i varetægt hos Færdselsstyrelsen af 10. december 2001.
 § 3. Bevaring af arkivalier i politikredsene, dog undtaget de tidligere politikredse Hjørring og Gråsten, sker ud fra tre udvalgskriterier, efter gerningskoder baseret på væsentlighedskriterier, efter fødselsdag, eller frit skøn.
Stk. 2. Bevaring og kassation efter væsentlighedskriterier fastlægges af Statens Arkiver med udgangspunkt i journalplanens gerningskoder.
Journalplanen føres ajour med hensyn til gerningskoders placering på stam- eller kassationsarkiv efter godkendelse af Statens Arkiver.
 Stk. 3. Fødselskriteriet fastlægges således, at der indenfor journalplanens gerningskoder bevares alle sager, hvor en af de sigtede er født den første i måneden.
 Stk. 4. Bevaring efter frit skøn tilsigter bevaring af sager af særlig interesse, som ellers ville kasseres, og bygger på politikredsens eget skøn.
 § 4. Politikredsenes stamarkiv bevares som angivet i bilag 7.
 Stk. 2. Dog kasseres vidneafhøringer og bevismateriale på audiovisuelt medium.
 § 5. Alle arkivalier, der inden 31. december 2006 er skabt eller tilvejebragt af de tidligere politikredse Hjørring og Gråsten, bevares, jf. dog stk. 2.
 Stk. 2. I de i stk. 1 nævnte politikredse bevares regnskabsmateriale efter Statens Arkivers nærmere bestemmelse.
 § 6. Arkivalier, som ikke skal bevares i henhold til §§ 2-5, kasseres, når opbevaringspligt efter andre bestemmelser er opfyldt, og når de efter myndighedens egen vurdering i øvrigt ikke længere har retlig eller administrativ betydning.
 Ikrafttrædelse m.v.
 § 7. Bestemmelserne træder i kraft den 16. marts 2009.
 Stk. 2. Følgende bevarings- og kassationsbestemmelser ophæves: Rigsarkivarens bestemmelser af 10. marts 1999 om arkivering i politikredsene.
