Skriftlig fremsættelse (29. marts 2006) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov  

 om ændring af lov om opkrævning og  

 inddrivelse af visse fordringer og forskellige andre love (Ét Fælles  

 Inddrivelsessystem  

 mv.) (Lovforslag nr.
L 209).
Lovforslaget er et led i regeringens samlede målsætning om  

 en mere effektiv inddrivelse af gæld til det offentlige.
Forslaget skal ses i  

 sammenhæng med de allerede gennemførte ændringer af organiseringen og  

 regelgrundlaget  

 på inddrivelsesområdet.
 Som en del af regeringens aftale med Dansk Folkeparti om en  

 kommunalreform blev al inddrivelse af gæld til det offentlige samlet under  

 Skatteministeriet pr. 1. november 2005. Samtidig blev der gennemført en række  

 forenklinger og harmoniseringer af reglerne for inddrivelse af gæld til det  

 offentlige.
 De planlagte effektiviseringer af restanceinddrivelsen  

 forudsætter, at de gennemførte ændringer følges op af yderligere  

 regelforenklinger og etablering af ét fælles inddrivelsessystem for alle  

 restancer  

 til det offentlige.
 Grundpillerne i Ét Fælles Inddrivelsessystem (EFI) er, at  

 alle fordringer, der overdrages til inddrivelse hos  

 restanceinddrivelsesmyndigheden,  

 samles på en konto for den enkelte skyldner, samt at de inddrivelsesskridt,  

 der  

 iværksættes, foretages med udgangspunkt i den samlede saldo på kontoen  

 (saldoprincippet).
 Med lovforslaget foreslås en række harmoniseringer og  

 forenklinger, der er nødvendige for etableringen af det fælles  

 inddrivelsessystem, og for en sammenhængende restanceinddrivelse, der  

 afspejler  

 samlingen af inddrivelsen hos en myndighed.
 Forslaget består af følgende hovedelementer:
 Det foreslås, at der fastsættes objektiverede og  

 harmoniserede kriterier for, i hvilken rækkefølge fordringer under  

 inddrivelse  

 dækkes (dækningsrækkefølgen). Forslaget indebærer, at der vil gælde en  

 dækningsrækkefølge for alle krav under inddrivelse, der omtrent svarer til  

 den,  

 der i dag gælder for krav, der inddrives ved lønindeholdelse.
Det foreslås, at renter og gebyrer på inddrivelsesområdet  

 harmoniseres.
Forslaget indebærer, at alle krav under inddrivelse med  

 undtagelse af bøder forrentes med renten ifølge renteloven fra den 1. i  

 måneden  

 efter modtagelsen af kravet hos restanceinddrivelsesmyndigheden  

 (Nationalbankens udlånsrente plus 7 pct., der pt. udgør 9,75 pct. p.a.).  

 Renten  

 tillægges fradragsret.
Ligeledes stilles forslag om harmoniserede gebyrer for  

 alle krav under inddrivelse hos restanceinddrivelsesmyndigheden.
Gebyrerne  

 pålægges oprettelse af ny fordring (100 kr.), rykkere (140 kr.),  

 lønindeholdelse (200 kr.) og udlæg (250 kr.).
 Endelig foreslås det, at restanceinddrivelsesmyndigheden  

 gives adgang til at foretage udlæg samt iværksætte lønindeholdelse for  

 statens  

 regreskrav mod skadevolder for erstatning til ofre for forbrydelser.
Etableringen af det fælles inddrivelsessystem vil give  

 skyldnerne et bedre overblik over deres gældforhold, herunder hvilke  

 inddrivelsesskridt, der iværksættes.
Endvidere vil skyldnerne som følge af  

 saldoprincippet modtage færre henvendelser fra inddrivelsesmyndigheden.  

 Forslaget indebærer ikke i øvrigt administrative konsekvenser for  

 erhvervslivet  

 eller borgerne.
 Inddrivelsessystemet vil betyde væsentlige administrative  

 lettelser for restanceinddrivelsesmyndigheden, da behandlingen af fordringer  

 under inddrivelse i langt videre omfang end i dag vil kunne ske maskinelt.  

 Desuden vil det fælles inddrivelsessystem betyde, at flere fordringer mod den  

 samme skylder systemmæssigt kan behandles samlet, f.eks. i relation til  

 udsendelse af rykkerskrivelser i modsætning til i dag, hvor  

 inddrivelsesmyndigheden betjenes af 5 forskellige IT-systemer, der ikke er  

 indbyrdes forbundet.
De foreslåede regler for dækningsrækkefølgen for krav under  

 inddrivelse vil betyde mindre forskydninger mellem fordringshaverne have  

 konsekvenser for den indbyrdes fordeling mellem fordringshaverne i forhold  

 til  

 i dag.
Forslaget medfører engangsudgifter for SKAT på ca. 550.000 kr. til  

 information, samt 500.000 kr. til edb-tilretning.
Endvidere skønnes forslaget  

 at medføre udgifter til tilretning af opkrævningssystemet KOBRA, og  

 kontrollen  

 af regler om fradragsret vil betyde, at ligningsmyndigheden vil blive påført  

 et  

 merårsværksforbrug.
Forslaget har ingen miljømæssige eller EU-retlige  

 konsekvenser.
Forslaget om harmonisering af renten indebærer et  

 nettoprovenutab på ca. 25 mio. kr.
Tabet dækker over øgede renteindtægter på  

 ca. 295 mio. kr., mens ændret fradragsret giver et tab på 320 mio. kr.  

 Provenuvirkningen skønnes under stor usikkerhed fordelt med et tab for  

 kommunerne på ca. 170 mio. kr., mens staten skønnes at vinde ca. 145 mio. kr.  

 For erhvervslivet skønnes forslaget at indebære en lettelse på 80 mio. kr.  

 årligt.
Det skønnes, at harmoniseringen af gebyrerne isoleret set vil være  

 provenuneutral.
Lovforslaget har ikke i øvrigt provenumæssige konsekvenser.
 Dette lovforslag vil blive fulgt op af forslag om yderligere  

 harmoniseringer/forenklinger af reglerne for inddrivelse af gæld til det  

 offentlige og samling af reglerne i en samlet lov med henblik på at realisere  

 målsætningen om et fælles regelsæt for hele inddrivelsesområdet.
 De harmoniserede regler for rente, gebyr og  

 dækningsrækkefølge skal træde i kraft i forbindelse med, at Ét Fælles  

 Inddrivelsessystem sættes i drift, hvilket forventes at ske senest i 2009.  

 Forslaget om adgang til at foretage udlæg og lønindeholdelse for statens  

 regreskrav mod skadevolder for erstatning til ofre for forbrydelser skal  

 træde  

 i kraft den 1. juli 2006.
 Idet jeg henviser til lovforslaget og bemærkningerne hertil,  

 skal jeg anbefale lovforslaget til Folketingets velvillige behandling.
