Fremsat den 10. oktober 2007 af beskæftigelsesministeren (Claus Hjort Frederiksen) Forslag til Lov om ændring af lov om Arbejdsmarkedets Tillægspension (Optjeningsrente, tarifgrundlag og fuldstændigt formuefællesskab) § 1 I lov om Arbejdsmarkedets Tillægspension, jf. lovbekendtgørelse nr. 848 af 21. juli 2006 som ændret bl.a. ved lov nr. 1537 af 20. december 2006 og § 1 i lov nr. 1587 af 20. december 2006, senest ændret ved § 5 i lov nr. 577 af 6. juni 2007, foretages følgende ændringer:
 1. § 5 ophæves.
 2. § 8 b ophæves, og i stedet indsættes:
»§ 8 b.
Af bidrag, der vedrører tiden fra den 1. januar 2002 og indtil den 1. januar 2008, med fradrag af beløb efter § 16, ydes pension som angivet i bilag A.
Pensionen fastsættes på grundlag af en rentesats på 2 pct. p.a.
§ 8 c.
Bidrag, der vedrører tiden fra den 1. januar 2008, med fradrag af beløb efter § 16, opdeles i et garantibidrag og et bonusbidrag.
Medlemmer erhverver pension af garantibidrag i overensstemmelse med den tarif, der fastsættes en gang årligt for det følgende år.
Stk. 2. Beskæftigelsesministeren fastsætter efter indstilling fra bestyrelsen for Arbejdsmarkedets Tillægspension nærmere regler om principperne for fastsættelse af den årlige tarif, jf. stk. 1. Beskæftigelsesministeren fastsætter tariffen efter indstilling fra bestyrelsen for Arbejdsmarkedets Tillægspension.
Den indstillede årlige tarif fastsættes på grundlag af en af bestyrelsen for Arbejdsmarkedets Tillægspension fastsat markedsværdibaseret optjeningsrente i overensstemmelse med pensionsgrundlaget, jf. § 18.
Stk. 3. Beskæftigelsesministeren fastsætter efter indstilling fra bestyrelsen for Arbejdsmarkedets Tillægspension og efter forhandling med Finanstilsynet det maksimale garantibidrags andel af et årsbidrag samt regler om principperne for fastsættelse af det faktisk anvendte årlige garantibidrag.
Beskæftigelsesministeren fastsætter efter anmodning fra bestyrelsen for Arbejdsmarkedets Tillægspension det faktisk anvendte garantibidrags størrelse.« 3. § 9 ophæves og i stedet indsættes:
»§ 9. Tillægspension i form af egenpension ydes efter anmodning fra den 1. i måneden efter opnået folkepensionsalder, og udbetales månedsvis forud.
Fremsættes anmodning om udbetaling ikke, udskydes udbetalingstidspunktet, og pensionen reguleres efter reglerne i § 9 a.
Bestyrelsen for Arbejdsmarkedets Tillægspension kan dog bestemme, at mindre pensionsbeløb med tillæg af bonuspension udbetales enten for længere perioder ad gangen eller som kapitaliserede engangsbeløb.
Bestyrelsen for Arbejdsmarkedets Tillægspension fastsætter regler om kapitaliseringsværdier, jf. § 18. Ved kapitaliseringen anvendes samme forventede restlevetid for mænd og kvinder.
 Stk. 2. Den beregnede årlige pension med tillæg af bonuspension afrundes til det nærmeste med 12 delelige kronebeløb.
 Stk. 3. For tiden inden anmodningen kan der højest ydes 6 måneders tillægspension.
§ 9 a.
Udbetaling af tillægspensionen kan udskydes regnet fra folkepensionsalderen.
Udbetalingen kan dog ikke udskydes til ud over det fyldte 75. år.
Tillægspensionen forhøjes for hver måned udbetalingen udskydes.
Den forhøjede pension erhverves i overensstemmelse med den tarif, der fastsættes en gang om året for det følgende år af beskæftigelsesministeren efter indstilling fra bestyrelsen for Arbejdsmarkedets Tillægspension.
Den indstillede årlige tarif fastsættes på grundlag af en af markedsværdibaseret optjeningsrente, jf. § 8 c, stk. 2.
Stk. 2. For medlemmer født før 1. januar 1943, der vælger at udskyde pensionen, forhøjes pensionen, for så vidt angår pension optjent før 1. januar 2002, med en forhøjelsesprocent på 0,8 pr. måned for hver måned pensionen udskydes efter folkepensionsalderen, jf. § 9, stk. 1, og indtil det fyldte 70. år.
For så vidt angår pension optjent i perioden fra 1. januar 2002 og indtil 1. januar 2008 forhøjes pensionen med en forhøjelsesprocent på 0,6 pr. måned for hver måned pensionen udskydes efter folkepensionsalderen, jf. § 9, stk. 1, og indtil det fyldte 70. år.
Udsættelse fra det fyldte 70. år men ikke ud over det fyldte 75. år sker efter stk. 1.« 4. § 11, stk. 2, affattes således:
 5. § 11 a, stk. 2, affattes således:
 6. § 12, stk. 4, affattes således:
 7. § 13, stk. 5, affattes således:
 8. I § 14, stk. 3, udgår »og 2«.
 9. § 15, stk. 6, affattes således:
 10. I § 16 ændres »§ 8 b« til: »§ 8 c«.
 11. I § 16, stk. 1, nr. 1 og stk. 1, nr. 2, indsættes efter »§ 14 b«: »og § 14 e«.
 12. I § 17 s, stk. 1, ændres »§ 8 b« til: »§ 8 c«.
13. I § 18, stk. 1, nr. 1, ændres »egenpensionsoptjening« til: »pension, herunder renteforudsætninger, optjeningsrenter, tariffer, opdelingen i garanti- og bonusbidrag m.v.« 14. I § 18, stk. 2, udgår »om beregningselementerne«.
§ 2 Loven træder i kraft den 1. januar 2008.
§ 3 Stk. 1. Uanset lov om Arbejdsmarkedets Tillægspension § 9, stk. 1, som affattet ved denne lovs § 1, nr. 3, ydes tillægspension i form af egenpension i perioden fra den 1. januar 2008 til den 30. juni 2009 efter anmodning fra den 1. i måneden, efter medlemmet har opnået sin folkepensionsalder og udbetales månedsvis forud.
Uanset lov om social pension § 12, er folkepensionsalderen i relation til beregning af tillægspensionen i perioden fra den 1. januar 2008 til den 30. juni 2009:
1) 65 år for medlemmer, der er født før den 1. januar 1959, 2) 65 ½ år for medlemmer, der er født i perioden fra den 1. januar 1959 til den 30. juni 1959, 3) 66 år for medlemmer, der er født i perioden fra den 1. juli 1959 til den 31. december 1959, 4) 66 ½ år for medlemmer, der er født i perioden fra den 1. januar 1960 til den 30. juni 1960, 5) 67 år for medlemmer, der er født efter den 30. juni 1960.
 Stk. 2. Beskæftigelsesministeren fastsætter efter indstilling fra bestyrelsen for Arbejdsmarkedets Tillægspension nærmere regler om konvertering af pensionstilsagn fra det fyldte 67. år til folkepensionsalderen, jf. stk. 1.
 Stk. 3. Uanset lov om Arbejdsmarkedets Tillægspension § 9 a, stk. 1, som affattet ved denne lovs § 1, nr. 3, kan udbetaling af tillægspension indtil den 31. december 2008 ikke udskydes til ud over det fyldte 70. år.
Bemærkninger til lovforslaget Almindelige bemærkninger 1. Indledning Lovforslaget har til formål at sætte ATP i stand til også fremadrettet bedst muligt at udfylde sin rolle som livslangt væsentligt supplement til folkepensionen for den helt overvejende del af befolkningen.
Der er to overordnede mål med at ændre loven.
For det første at gøre op med utilsigtede omfordelinger, hvorved der samtidig tilvejebringes en mere enkel og gennemskuelig sammenhæng mellem det betalte bidrag og den opnåede pension.
For det andet at sikre en løbende og stabil regulering af alle pensioner i ATP.
 1.1. Lovforslagets hovedindhold.
Med lovforslaget foreslås pensionsoptjeningsgrundlaget i ATP ændret, således at der for fremtiden vil blive optjent pension på grundlag af den aktuelle markedsrente og på baggrund af en årligt fastsat tarif, der også fastsættes ud fra aktuelle prognoser om fremtidig dødelighedsudvikling.
Det foreslås endvidere som led i den ændrede optjeningsmodel, at fremtidige bidragsindbetalinger deles i et fast garantibidrag, for hvilket der optjenes garanteret pension, og et bonusbidrag, som tilgår bonuspotentialet.
Bonusbidraget forventes over tid at vende tilbage til medlemmerne i form af bonus, og det kan derfor betragtes som en betaling for fremtidig regulering af den optjente pension. Ændringen betyder, at der optjenes garanteret pension for en højere andel af bidraget end i dag.
Yderligere foreslås der etableret et fuldstændigt formuefællesskab i stedet for det nuværende begrænsede formuefællesskab.
ATP har således siden 2002 været indrettet med et begrænset formuefællesskab mellem rettigheder optjent før 2002 (gamle ATP-ordning) henholdsvis rettigheder optjent fra og med 2002 (nye ATP-ordning). Dette begrænsede formuefællesskab omfatter fælles investeringsstrategi for den samlede formue, således at de to ordninger i fællesskab kan påtage sig en større investeringsmæssig risiko, end de hver for sig ville kunne, og derved opnå et tilsvarende større afkast.
På det meget lange sigt var det forudsat, at den nye ordning ville opnå en økonomisk styrke, der ville være en fordel for den gamle ordning under afvikling.
Indførelsen af de markedsværdibaserede regnskabsregler har imidlertid ændret på dette perspektiv, hvorfor det eksisterende formuefællesskab foreslås udvidet til også at omfatte et bonusfællesskab med ét fælles bonuspotentiale for den samlede ordning.
Dette indebærer, at formue, investeringer, afkast, risici, og bonuspotentiale er fælles for alle rettigheder i ATP.
Der kan således fremadrettet føres én fælles bonuspolitik omfattende alle pensionsrettigheder i ATP.
ATP-loven er senest ændret i forbindelse med velfærdsreformen.
En række af de bestemmelser, der er ændret eller ophævet i den forbindelse, berøres også af dette lovforslag.
Der er derfor indsat særlige overgangsbestemmelser i forslagets § 3.
 1.2. Baggrund for lovforslaget.
Det nuværende optjeningsgrundlag i ATP trådte i kraft pr. 1. januar 2002 i medfør af en omfattende lovændring.
Lovændringen indebar en nedsættelse af ATPs grundlagsrente og en overgang fra det hidtidige aldersneutrale grundlag til et aldersdifferentieret tarifgrundlag  det vil sige et grundlag, hvor pensionens pris beregnes særskilt for hver fødselsårgang ud fra en bestemt rentefod (grundlagsrente). Ændringerne omfattede den fremtidige pensionsoptjening, hvorimod allerede optjente pensionsrettigheder ikke blev berørt.
Med ændringen etableredes en ny ordning, således at ATP herefter i realiteten bestod af to ordninger.
Samtidig etableredes et begrænset formuefællesskab, så de to ordninger fik mulighed for at føre en fælles investeringspolitik, men med separat bonuspolitik.
Den nuværende indretning af ATP er imidlertid udviklet før indførelsen af de nye regnskabsregler i 2002, som indebar, at ATPs pensionsforpligtelser for fremtiden skulle opgøres til markedsværdi.
Det nuværende pensionsoptjeningsgrundlag blev således udviklet, før der var klarhed over de nye regnskabsprincippers endelige udformning og konsekvenser.
Indførelsen af markedsværdibaserede regnskabsprincipper satte nye præmisser for, hvad det vil sige at administrere pensionsordninger, og det har etableret markant ændrede rammer for de pensionsprodukter, som »produceres«.
I forlængelse heraf har der vist sig en række uhensigtsmæssigheder i ATP-ordningens nuværende indretning.
 Disse uhensigtsmæssigheder samler sig om fire hovedtemaer:
 Systematiske, men utilsigtede aldersbetingede omfordelinger  Samspillet mellem den nuværende gamle henholdsvis nye ATP-ordning  Levetid og levetidsudvikling  Realværdisikringen af pensioner i ATP.
Med lovforslaget sikres bedre muligheder for at regulere ATP-pensionerne, ligesom de utilsigtede omfordelinger mellem generationerne bringes til ophør.
Dertil kommer, at der sikres et fleksibelt udgangspunkt i forhold til fremtidige ændringer.
 1.3. Hovedlinierne i lovforberedelsen, herunder udvalgsarbejde.
 På baggrund af en henvendelse fra ATPs bestyrelse nedsatte regeringen i marts 2007 et udvalg med deltagelse af repræsentanter fra Beskæftigelsesministeriet, Økonomi- og Erhvervsministeriet, Finansministeriet, Finanstilsynet og ATP.
 Udvalget skulle vurdere konsekvenserne af et forslag fra ATP om:
1) etablering af en ny optjeningsmodel og 2) ændringer i formuefællesskabet.
 Udvalget afsluttede sit arbejde med afgivelse af betænkningen: »Betænkning fra udvalget om ændring af ATP-ordningens optjeningsmodel og formuefællesskab« af 11. juni 2007.
 Om det af ATP udarbejdede oplæg til ændring af optjeningsmodel, der blev forelagt for udvalget, fremgår bl.a. følgende af udvalgets betænkning, jf. betænkningens side 13:
»Efter udvalgets opfattelse, vil den ovenfor skitserede model være egnet til at sikre, at der skabes en klar og veldefineret sammenhæng mellem den enkeltes bidragsbetaling og den herved erhvervede pensionsret.
Der ligger også heri, at den fælles dækning af en række sociale og finansielle risici, som er kernen i ATP-ordningen, på den ene side bevares intakt, men at den samtidig på den anden side målrettes mod sit egentlige sigte og gøres mere veldefineret.
Optjeningsmodellen indebærer på den ene side optjening efter en tarif, som varierer fra år til år, og på den anden side et ens bidrag til bonuspotentialet  over tid såvel som på tværs af alder.
I og med at optjeningen af ATP efter den ovenfor beskrevne model fremover vil ske til markedsrente, vil prisen på pension svinge fra år til år, og den vil altid indrette sig efter de faktiske økonomiske vilkår.
Det er udvalgets vurdering, at den ændrede optjeningsmodel vil bidrage til at den utilsigtede omfordeling mellem generationer bringes til ophør.
Det skal understreges, at allerede optjente pensionsrettigheder  nuværende såvel som fremtidige ligger fast uanset fremtidige renteændringer.
 Udvalget finder endvidere anledning til at bemærke, at der til stadighed sættes fokus på at forbedre mulighederne for pensionskundernes indsigt i diverse pensionsordninger.
Udvalget finder, at den foreslåede enstrengede pensionsmodel generelt vil give større gennemsigtighed og derigennem forbedre det enkelte medlems indsigt i ATP-ordningen.
Selve omlægningen af ATP vil dog i sig selv fordre en målrettet medlemsinformation.« Udvalget konkluderede endvidere følgende med hensyn til forslaget om at etablere et fuldstændigt formuefællesskab mellem rettighedsgenerationerne i ATP-ordningen, jf. betænkningens s. 16:
»Udvalget finder, at det i lyset af de ovenfor beskrevne problemstillinger og konsekvenser af det delvise formuefællesskab samt af de markedsværdibaserede regnskabsprincipper, jf. beskrivelsen i kapitel 2, vil være hensigtsmæssigt at etablere et fuldstændigt formuefællesskab i ATP-ordningen.
Etablering af et fuldstændigt formuefællesskab vil betyde, at der fremover ikke blot skal deles investeringsrisiko, afkast og solvens, men også deles risici i forhold til levetid og realværdisikring.
Fællesskabet omfatter dermed også bonus og bonuspotentiale.
Efter udvalgets opfattelse vil etablering af et fuldstændigt formuefællesskab bidrage til at øge ATP-ordningens fleksibilitet og dens evne til at modstå mulige risici.« Udvalget tilkendegav endvidere, at der burde lægges vægt på konklusionerne i de for udvalget præsenterede analyser om effekterne af at ophæve den nuværende, bonusmæssige adskillelse af den eksisterende gamle henholdsvis nye ATP-ordning og oprette et fuldstændigt formuefællesskab med fælles bonus politik.
Analyserne viste:
 at den separate bonuspolitik er uden pensionsmæssig betydning i den eksisterende ATP-ordning,  at opretholdelsen af en separat bonuspolitik er uden pensionsmæssig betydning for de ældste og for de midaldrende, hvis der indføres et nyt markedsværdibaseret optjeningsgrundlag for den fremtidige pensionsoptjening,  at en fælles bonuspolitik vil have forholdsvis stor og positiv betydning for de yngste, hvis der indføres et nyt markedsværdibaseret optjeningsgrundlag,  samt at denne positive betydning for de yngste ikke fremkommer på bekostning af andre generationer, men i stedet fremkommer på baggrund af, at det markedsværdibaserede optjeningsgrundlag i sammenhæng med en fælles bonuspolitik giver et bedre samspil mellem den gamle og den ny ATP-ordning, og dermed et mere optimalt investeringsmæssigt råderum.
Udvalget drøftede desuden muligheden for at adskille de enkelte generationer af pensionsrettigheder helt og nedlægge det eksisterende formuefællesskab.
I den sammenhæng tilkendegav udvalget følgende, jf. betænkningens s. 17:
»Udvalget finder derimod ikke, at det vil være hensigtsmæssigt helt at opgive et formuefællesskab mellem ATPs rettighedsgenerationer og betragte de to generationer af rettigheder  og en eventuel ny tredje generation - som selvstændige bestande, med egne reserver, egen investeringspolitik, egen risiko og egen bonuspolitik.
Dette vil bl.a. betyde, at de fordele, der for ATPs medlemmer er knyttet til formuefællesskabet, sættes over styr.
Det vil endvidere ikke kunne lade sig gøre at fordele det nuværende bonuspotentiale i ATP på de enkelte medlemmer/pensionister givet ATPs historik og opbygning.« Udvalget har således anbefalet, at ATP-loven ændres med hensyn til optjeningsmodel og formuefællesskab.
Beskæftigelsesministeriet kan tilslutte sig udvalgets overvejelser og anbefalinger.
Lovforslaget svarer derfor til det i udvalgsbetænkningen optrykte lovforslag.
2. Lovforslagets indhold 2.1. Ændret pensionsoptjeningsgrundlag Forslaget til ændring af optjeningsmodellen indeholder følgende 4 centrale elementer:
 Pensionsrettigheder optjenes fremadrettet med aktuel markedsrente  Prisen for at erhverve pensionsrettigheder fastsættes for ét år ad gangen  Pensionsbidraget opdeles i et garantibidrag og et bonusbidrag  Dynamisk tilpasning af de forsikringstekniske forudsætninger vedrørende levetid.
Pensionsrettigheder optjenes fremadrettet med aktuel markedsrente Det eksisterende optjeningsgrundlag er et aldersdifferentieret tarifgrundlag med en grundlagsrente på 2 pct.
Det betyder, at der optjenes pension under en fast renteforudsætning på 2 pct. uanset, hvordan renteudviklingen og den øvrige økonomiske udvikling i samfundet tegner sig.
Når ATP skal hensætte midler som sikkerhed for de optjente pensioner, skal det ske ud fra nutidsværdien af de tilsagn om pension, ATP har givet.
Som følge af de markedsværdibaserede regnskabsregler, som blev indført i 2002, anvendes en anden rente til denne opgørelse - markedsrenten.
Hvis de to rentesatser - grundlagsrenten på 2 pct. og markedsrenten - er sammenfaldende, vil hensættelsen netop svare til de indbetalte bidrag.
Er de derimod forskellige, vil den nødvendige hensættelse være forskellig fra de indbetalte bidrag.
Hvis markedsrenten er højere end grundlagsrenten vil det resultere i, at hensættelsen er mindre end det betalte bidrag.
Med det aktuelle markedsrenteniveau er de pensionsmæssige hensættelser således markant lavere, end de ville være, hvis de blev opgjort på et 2 pct. grundlag.
Markedsrenten vil svinge med markedsudviklingen over tid, og eftersom grundlagsrenten er en fast forsigtigt fastsat rentesats, vil der som altovervejende hovedregel være tale om bidragsoverskud.
Jo større spændet er mellem de to rentesatser, desto mere vil den nødvendige hensættelse afvige fra det indbetalte bidrag.
Bidragsoverskuddets størrelse afhænger således af og svinger med markedsrenten, men samspillet mellem grundlagsrente og markedsrente resulterer samtidig i aldersafhængige forskelle med hensyn til bidragsoverskuddenes størrelse.
Jo yngre medlemmet er, desto større vil bidragsoverskuddet være, og jo højere markedsrenten er, desto stærkere vil omfordelingen mellem generationer være.
De unge optjener dermed pension for en mindre del af det løbende bidrag end de ældre, og de betaler tilsvarende en større andel til det kollektive bonuspotentiale, end de ældre gør.
Dette forhold  som er en følge af de markedsværdibaserede regnskabsregler - indebærer i realiteten en omfordeling af midler fra de yngre til ældre medlemmer.
 Forholdet kan illustreres med følgende tabel, der ligeledes er udarbejdet af ATP til brug for udvalget:
Tabellen viser bidraget til bonuspotentialet i den eksisterende ATP-ordning pr. indbetalte 100 kroner i bidrag.
Tabellen belyser denne andel afhængig af indbetalers alder og af den faktiske markedsrente, idet andelen er beregnet for de udvalgte aldre i hvert af årene 2002 til 2006 ud fra den faktiske markedsrente primo de pågældende år.
Tabellen viser, at der er endog meget store aldersbetingede forskelle i det enkelte år og betydelige årsvise variationer indenfor én og samme aldersgruppe med hensyn til den andel af det indbetalte bidrag, som tilgår bonuspotentialet.
Det er ikke i sig selv problematisk, at der overføres en andel af de indbetalte bidrag til bonuspotentialet.
Det problematiske består alene i, at overførslerne varierer over tid og i øvrigt indebærer en systematisk, men utilsigtet omfordeling mellem generationer.
Det foreslås derfor, at modellen for optjening af pension i ATP ændres.
Med forslaget baseres pensionsoptjeningen fremadrettet på markedsrenten.
Det foreslås således, at pensionstariffen, som fastlægger forholdet mellem bidragsindbetaling og garanteret pensionsret for en given alder, baseres på den til enhver tid værende markedsrentekurve.
Herved opnås, at der på indbetalingstidspunktet er overensstemmelse mellem bidragsindbetalinger og hensættelser, og at de utilsigtede omfordelinger mellem generationer, som præger den nuværende model, elimineres.
Hertil kommer, at eftersom der efter den nye model optjenes pension på grundlag af markedsrenten, vil medlemmerne i gennemsnit optjene garanteret pension for en større andel af bidraget end i dag.
Tariffen foreslås fastlagt forud for ét år ad gangen, således at optjeningsvilkårene er kendte, når der betales bidrag til ATP, jf. nedenfor.
Prisen for at erhverve alderspensionsrettigheder (tariffen) fastsættes for ét år ad gangen Tariffen, dvs. prisen der kan erhverves pension for, foreslås fastlagt forud for ét år ad gangen, således at optjeningsvilkårene er kendte, når der indbetales bidrag til ATP.
Det foreslås, at renteforudsætningen for tariffen fastsættes ud fra en på forhånd defineret model og med inddragelse af kendte parametre.
På grundlag af modellen og ajourførte parametre vil tariffen årligt blive beregnet af ATPs ansvarshavende aktuar.
 Tariffen fastlægges af beskæftigelsesministeren efter indstilling fra ATPs bestyrelse og offentliggøres i form af en bekendtgørelse.
Opdeling af pensionsbidrag i et garantibidrag og et bonusbidrag Det foreslås, at fremtidige bidragsindbetalinger deles i et »garantibidrag« og et »bonusbidrag«.
Garantibidraget udgør en fast, høj andel af det løbende bidrag, som umiddelbart resulterer i optjening af garanteret pension, mens bonusbidraget overføres til bonuspotentialet.
Derved sikres, at bonusbidraget bliver ens for alle.
Opdelingen i et garantibidrag og et bonusbidrag svarer principielt til den eksisterende optjeningsmodel, hvor en del af bidraget tilgår bonuspotentialet på grund af forskellen mellem grundlagsrente og markedsrente.
I den foreslåede model vil alle medlemmer uanset alder og uanset markedsrente bidrage til bonuspotentialet med den samme procentuelle andel af deres indbetalte bidrag, i modsætning til i dag hvor deres bidrag til bonuspotentialet varierer med både alder og markedsrente.
Dynamisk tilpasning af de forsikringstekniske forudsætninger vedrørende levetid Med henblik på at øge robustheden i forhold til levetidsudviklingen foreslås det, at den årlige tarif tager udgangspunkt i en opdateret prognose for den fremtidige udvikling i levetiden.
Det betyder, at der altid optjenes pensionsret ud fra et grundlag, som baserer sig på det bedste skøn for, hvordan levetiden vil udvikle sig for fremtiden.
I og med at tariffen foreslås ajourført én gang årligt i forhold til udviklingen i markedsrenten, vil der i den nye tarif indgå en opdateret prognose for den fremtidige udvikling i levetiden.
Målet er at sikre, at der kun undtagelsesvis er behov for at anvende bonuspotentialet til at finansiere levetidsændringer vedrørende tilsagn under den nye pensionsoptjeningsmodel.
2.2. Fuldstændigt formuefællesskab mellem alle rettighedsgenerationer Med etablering af et nyt optjeningsgrundlag for de bidrag, der modtages fra og med 2008 etableres en ny generation af pensionsrettigheder.
Dermed vil ATP-ordningen indeholde tre generationer af pensionsrettigheder:
 pensionsrettigheder optjent på grundlag af bidrag for årene før 2002,  pensionsrettigheder optjent på grundlag af bidrag for årene 2002-2007 og  pensionsrettigheder optjent på grundlag af bidrag for årene fra og med 2008.
I mange år frem vil det store flertal af ATP-medlemmer opleve at have rettigheder fra mere end en af de tre generationer.
I årtier frem vil det enkelte medlems ATP-pension typisk være sammensat af tre bestanddele, der har hver sit optjeningsgrundlag.
Det foreslås, at der nu etableres et fuldstændigt formuefællesskab mellem alle generationer af pensionsrettigheder i ATP.
Ved fuldstændigt formuefællesskab forstås et fællesskab, hvor der føres en fælles investeringspolitik på tværs af alle rettighedsgenerationerne, hvor risici vedrørende investeringer, afkast, solvens, levetid og realværdisikring deles og bæres i fællesskab, og hvor der føres én fælles bonuspolitik med udgangspunkt i ét fælles bonuspotentiale.
 Deling af ensartede risici giver ud fra almindelige forsikringsmæssige principper større sikkerhed og øget stabilitet. Øget risikodeling inden for et fuldstændigt formuefællesskab vil helt generelt gøre ATP-ordningen mere robust i forhold til fremtidige risici i almindelighed, ligesom det i særdeleshed vil styrke ATPs værn i forhold til fortsat forøgelse af medlemmernes levetid.
 Udvidelsen af det eksisterende begrænsede formuefællesskab til et fuldstændigt formuefællesskab vil forenkle samspillet mellem gammel, ny og fremtidig ordning, samtidig med, at risikoen generelt set reduceres og mulighederne for realsikring af pensionerne forbedres.
Udvalgets konklusioner er baseret på en række analyser af de fordelingsmæssige konsekvenser af et fuldstændigt formuefællesskab.
Det anføres i udvalgets betænkning s. 16, at det bl.a. kan udledes af analyserne, at en fælles bonuspolitik vil have forholdsvis stor positiv betydning for de yngste, hvis der indføres et nyt markedsværdibaseret optjeningsgrundlag, samt at denne positive betydning for de yngste ikke fremkommer på bekostning af andre generationer.
Det fremgår sammesteds af betænkningen, at den positive betydning i stedet fremkommer »på baggrund af, at det markedsværdibaserede optjeningsgrundlag i sammenhæng med en fælles bonuspolitik giver et bedre samspil mellem den gamle og den ny ATP-ordning og dermed et mere optimalt investeringsmæssigt råderum, dvs. derved højere forventede pensioner«.
 Endelig vil det fuldstændige formuefællesskab samlet set gøre ATP-ordningen betydelig mere fleksibel i forhold til eventuelle tilpasninger, som der måtte blive behov for i fremtiden.
3. Økonomiske og administrative konsekvenser for stat, kommuner og regioner Forslaget har ingen administrative eller økonomiske konsekvenser for staten, kommunerne og regionerne.
4. Økonomiske og administrative konsekvenser for erhvervslivet Lovforslaget har ikke økonomiske konsekvenser eller administrative konsekvenser for erhvervslivet, idet forslaget ikke berører ATP-bidragets størrelse, indberetnings-, indbetalingsform og persongruppen, der skal betales ATP for.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgere Lovforslaget har ingen administrative konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget har været sendt i høring i Dansk Arbejdsgiverforening, Landsorganisationen i Danmark, FTF, Akademikernes Centralorganisation, Sammenslutningen af Landbrugets Arbejdsgiverforeninger, Finanssektorens Arbejdsgiverforening, Ledernes Hovedorganisation, Kristelig Arbejdsgiverforening, Kristelig Fagforening, KL, Danske Regioner, Advokatrådet, ATP, Forsikring og Pension og Foreningen af Firmapensionskasser.
