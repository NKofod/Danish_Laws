Begrundelser i forbindelse med afgørelser I forvaltningsloven er der i kapitel 6, §§ 22 - 24, givet regler for,  

 hvornår en afgørelse skal ledsages af en begrundelse, hvad en sådan  

 begrundelse skal indeholde m.m.
Loven trådte i kraft den 1. januar 1987, dog  

 trådte reglerne i kapitel 6 for kommunernes vedkommende først i kraft den 1.  

 januar 1989.
Baggrunden for, at afgørelser skal begrundes er, at den, der er part i en  

 forvaltningssag får en fyldestgørende forklaring på, hvorfor afgørelsen har  

 fået netop det indhold, den har.
Men det har også andre værdier, at  

 afgørelser er ledsaget af en begrundelse.
Folketingets Ombudsmand har bl.a. udtalt, at en ordning, hvorefter  

 afgørelser skal begrundes, må antages i almindelighed at give øget garanti  

 for afgørelsernes rigtighed, herunder for at afgørelsesgrundlaget er sagligt  

 og fyldestgørende, og at en begrundelse kan hjælpe ansøgeren til bedre at  

 forstå afgørelsen og kan få afgørende betydning for hans accept af en  

 (rigtig) afgørelse, der går ham imod.
Den giver typisk ansøgeren bedre  

 mulighed for at overveje, hvorvidt der er grundlag for at søge om  

 genoptagelse eller for at klage over afgørelsen.
Begrundelser fra overordnede  

 myndigheder kan tjene som vejledning for underordnede myndigheder om den  

 praksis, der bør følges og begrundelse af afgørelser er en forudsætning for,  

 at offentlighed med hensyn til disse afgørelser kan medføre en  

 tilfredsstillende belysning af den pågældende forvaltningsmyndigheds  

 virksomhed. (Jf.
Folketingets Ombudsmand, beretning 1979, side 132 ff,  

 navnlig side 134).
Nedenfor vil der blive givet en gennemgang af reglerne i  

 forvaltningslovens §§ 22 - 24 med udgangspunkt i Justitsministeriets  

 vejledning om forvaltningsloven fra 1986, i Forvaltningsloven med kommentarer  

 (John Vogter, Jurist- og Økonomforbundets Forlag 1992), og i udtalelser fra  

 Folketingets Ombudsmand fra to egen-drift undersøgelser, Ombudsmanden har  

 foretaget af afgjorte og afviste principielle sager i Ankestyrelsen.
Desuden  

 vil området blive belyst ved eksempler fra Ankestyrelsens praksis.
Forvaltningslovens § 22 Efter forvaltningslovens § 22 skal en afgørelse, når den meddeles  

 skriftligt, være ledsaget af en begrundelse, med mindre afgørelsen fuldt ud  

 giver den pågældende part medhold.
Hvis der er flere parter i sagen, skal den part, der ikke eller ikke fuldt  

 ud får medhold, have en begrundelse for afgørelsen.
Alle parter skal have  

 underretning om afgørelsen.
Det er alene afgørelser med hensyn til sagens realitet, der skal  

 begrundes.
Beslutninger om sagens behandling og andre dispositioner i  

 forbindelse med tilrettelæggelsen af sagsbehandlingen er således ikke  

 omfattet af begrundelsespligten, med mindre der er adgang til særskilt  

 påklage.
 Det sidste er f.eks. tilfældet med afgørelser om aktindsigtsspørgsmål, jf.  

 forvaltningslovens § 16, stk. 4.
Desuden vedrører beslutning om, at en sag ikke kan tages under behandling,  

 f.eks. på grund af en særlig klagefrist, sagens realitet og skal derfor også  

 begrundes.
Det samme gælder afgørelser om afvisning af genoptagelse.
I SM O-76-97 om tilbagebetaling af kontanthjælp, har Ankestyrelsen bl.a.  

 udtalt, at tilbagebetalingserklæringer måtte anses for at være skriftlige  

 afgørelser, som skal opfylde formkravene i forvaltningsloven.
Den  

 omstændighed, at der eventuelt var givet en mundtlig begrundelse, fritog ikke  

 forvaltningen for samtidig at meddele en skriftlig begrundelse.
Forvaltningslovens § 23 Efter forvaltningslovens § 23, stk. 1, 1. pkt., kan den, der har fået en  

 afgørelse meddelt mundtligt, forlange at få en skriftlig begrundelse for  

 afgørelsen, medmindre afgørelsen fuldt ud giver den pågældende part medhold.
Der er ikke i forvaltningsloven nogen generel regel, om at afgørelser skal  

 være skriftlige.
Det følger dog af god forvaltningsskik, at den, der er part  

 i en sag, hvori der træffes afgørelse af en forvaltningsmyndighed i  

 almindelighed har krav på at få afgørelsen meddelt skriftligt.
Dette gælder  

 også, selv om fristen i forvaltningslovens § 23 for at få en begrundelse er  

 udløbet, eller afgørelsen giver den pågældende fuldt ud medhold.
Efter forvaltningslovens § 23, stk. 1, 2. pkt. og stk. 2, skal en begæring  

 om begrundelse fremsættes over for myndigheden inden 14 dage efter, at parten  

 har modtaget underretning om afgørelsen.
Begæringen skal besvares snarest  

 muligt.
Hvis begæringen ikke er besvaret inden 14 dage efter begæringens  

 modtagelse, skal parten underrettes om grunden hertil samt om, hvornår  

 begæringen kan forventes besvaret.
 Det bemærkes, at reglerne om efterfølgende skriftlig begrundelse af  

 afgørelser, der er meddelt mundtligt, ikke medfører, at afgørelsens  

 retsvirkninger udsættes.
 Ankestyrelsen har dog i SM O-35-94 i en sag om afslag på ansøgning om  

 bruttorevalideringsydelse, med hensyn til ankefrist fundet, at det i  

 henseende til overvejelse af anke måtte være af væsentlig betydning for  

 parten at have en skriftlig afgørelse med begrundelse at forholde sig til.  

 Ankefristen blev derfor regnet fra meddelelsen af den skriftlige afgørelse,  

 selv om kommunen forud havde meddelt mundtlig afgørelse med ankevejledning på  

 samme ydelse.
Forvaltningslovens § 24 I denne bestemmelse er der opstillet krav til indholdet af begrundelsen.  

 Begrundelsen skal fremtræde som en forklaring på, hvorfor afgørelsen har fået  

 det pågældende indhold.
Efter forvaltningslovens § 24, stk. 1, skal en begrundelse for en  

 afgørelse indeholde en henvisning til de retsregler, i henhold til hvilke  

 afgørelsen er truffet.
I det omfang, afgørelsen efter disse regler beror på  

 et administrativt skøn, skal begrundelsen tillige angive de hovedhensyn, der  

 har været bestemmende for skønsudøvelsen.
Hvis der findes en entydig, almindelig betegnelse for loven, som er kendt  

 af parten, vil det normalt være tilstrækkeligt at henvise til loven ved denne  

 betegnelse.
I andre tilfælde bør lovens (lovbekendtgørelsens) nr. og dato  

 samt lovens rigtige betegnelse anføres, tillige med eventuelle ændringslove  

 af betydning for den pågældende afgørelse.
Dette bør også ske, hvor den  

 almindelig kendte lov er afløst af en ny lov på området.
Her må det  

 præciseres, hvilken af lovene afgørelsen er truffet efter.
Det er ikke tilstrækkeligt til opfyldelse af kravet om en henvisning til  

 retsreglerne, at der henvises til hele loven.
Der skal herudover være en  

 præcis henvisning til den eller de bestemmelser (paragraf, stykke og  

 eventuelt nummer eller litra), der er anvendt.
Det er ikke et krav, at den retsregel, der anvendes, skal citeres i  

 begrundelsen.
Ofte vil en begrundelse dog være lettere forståelig, hvis  

 lovbestemmelsens indhold skrives ind i selve begrundelsen, eller f.eks.  

 optrykkes på bagsiden eller vedlægges.
 Hvor den trufne afgørelse beror på en fortolkning af de anvendte  

 bestemmelser, må der tillige redegøres for indholdet af den anlagte  

 fortolkning, men en egentlig argumentation herfor vil i almindelighed ikke  

 være nødvendig.
Såvel i henseende til fortolkningspraksis som til angivelse af  

 hovedhensynene for en skønsudøvelse vil det efter omstændighederne kunne være  

 tilstrækkeligt at henvise til en foreliggende praksis, som er offentlig  

 tilgængelig, eller må anses for helt almindeligt kendt.
I så fald bør  

 begrundelsen også indeholde oplysning om, hvor denne praksis kan findes.
Er  

 praksis beskrevet i en kortfattet pjece eller lignende, bør denne eventuelt  

 vedlægges.
I andre tilfælde må kravet om angivelse af hovedhensyn opfattes mere  

 konkret som et krav om angivelse af de hensyn, der netop i det foreliggende  

 tilfælde har været afgørende.
Det er således ikke tilstrækkeligt at anføre  

 f.eks. »på baggrund af en samlet bedømmelse« eller »efter alt  

 foreliggende«.
 Et eksempel på en begrundelse af en skønsmæssig afgørelse:
 I en førtidspensionssag til en person, som havde arbejdet som  

 kontorassistent i 19 år, som blev fyret i 1991 grundet nedskæringer, og som  

 siden september 1993 havde været sygemeldt grundet dårlig ryg, ørelidelse,  

 astma og allergi fandt Ankestyrelsen, at hun ikke var berettiget til mere end  

 forhøjet almindelig førtidspension efter § 14, stk. 3, nr. 1, i lov om social  

 pension.
 Ankestyrelsen begrundede afgørelsen således:
 »Begrundelsen er, at Ankestyrelsen skønner, at Deres erhvervsevne er  

 varigt nedsat med mindst halvdelen, men ikke med omkring 2/3, hvilket er en  

 betingelse for at få tilkendt mellemste førtidspension.
Ankestyrelsen er opmærksom på, at der i erklæring af 28. juli 1994 fra NN  

 findes en anden vurdering af Deres erhvervsevne.
Denne vurdering er vi ikke  

 enig i, sådan som Deres helbred er beskrevet i sagen.
Ankestyrelsen har lagt vægt på de lægelige oplysninger i sagen.
Deres  

 primære lidelse er en udtalt højresidig rygskævhed (juvenil scoliose) med  

 moderat bevægeindskrænkning og belastningssmerter i ryggen til følge.
Der er  

 ingen tegn til neurologiske udfald.
De lider herudover af en venstresidig morbus Meniere med  

 svimmelhedsanfald, øresusen og let nedsat hørelse på venstre øre til følge.  

 Desuden lider De af en ret svær, men velbehandlet astma, ligesom De har  

 overfølsomhed overfor visse kostfaktorer og stærke lugte.
De har slidgigt i  

 knæene og tendens til hævede led.
 Efter beskrivelsen vurderer Anestyrelsen, at Deres sygdom ikke er af en  

 sådan sværhedsgrad, at forudsætningen for at få tilkendt mellemste  

 førtidspension er opfyldt.
Ankestyrelsen finder, at lidelserne ikke skulle forhindre Dem i  

 deltidsbeskæftigelse.« Et eksempel på begrundelse af en regelfortolkende afgørelse:
Sagen drejede sig om, hvilken kommune, der havde  

 bopælskommuneforpligtelsen i relation til pensionslovens § 57 vedrørende en  

 mand, som frem til 1. februar 1996 boede på et psykiatrisk plejehjem,  

 beliggende i A kommune.
B kommune refunderede udgifter efter bistandsloven  

 til A kommune og udbetalte hans pension.
Den 1. februar indgik han ægteskab  

 med en kvinde, bosiddende i C kommune.
I den forbindelse flyttede han til C  

 kommune og meddelte flytning til folkeregistret i samme kommune.
I slutningen  

 af februar anmodede ægtefællen ham om at flytte, og han opholdt sig siden  

 begyndelsen af marts 1996 i sin mors ældrebolig, hvor han sov på sofaen i  

 stuen. Ældreboligen var beliggende i B kommune.
Han blev i slutningen af  

 marts indlagt på psykiatrisk afdeling.
 Ankestyrelsen traf afgørelse om, at C kommune havde  

 bopælskommuneforpligtelsen i relation til ansøger, jf. lov om social pension,  

 § 57, stk. 1.
 Afgørelsen havde følgende begrundelse:
»Ankestyrelsen har lagt til grund, at manden på eget initiativ den 1.  

 februar 1996 i forbindelse med indgåelse af ægteskab flyttede fra §  

 112-institutionen X beliggende i A Kommune til C Kommune med henblik på  

 permanent ophold.
Det kan i den forbindelse ikke tillægges afgørende vægt, at  

 bopælstiden i C kommune ikke var længere end ca. 1 måned.
 Ankestyrelsen har endvidere lagt til grund, at manden ikke kan anses for  

 at have haft fast bolig i perioden mellem samlivsophævelsen og indlæggelsen  

 på Y Sygehus Psykiatrisk Afdeling.
 Der er herved lagt vægt på, at manden havde ophold hos sin mor i dennes  

 ældrebolig, hvor han sov på en sofa i stuen.
 Ankestyrelsen finder på dette grundlag ikke, at manden kan anses for at  

 have haft bopæl i B Kommune, mens han har opholdt sig hos sin mor, men må  

 anes for at have været husvild.
 Som følge heraf finder Ankestyrelsen, at C Kommune må anses for  

 bopælskommune i relation til pågældende.
Der henvises i den forbindelse til Socialministeriets vejledning om social  

 pension, pkt. 227, hvoraf fremgår, at den faktiske opholdskommune som  

 hovedregel er den kommune, som personen er bosiddende i.
Det fremgår også, at  

 hvis personen er uden bopæl anses den seneste bopælskommune for fortsat at  

 have bopælskommuneforpligtelsen.« Efter forvaltningslovens § 24, stk. 2, skal begrundelsen endvidere om  

 fornødent indeholde en kort redegørelse for de oplysninger vedrørende sagens  

 faktiske omstændigheder, som er tillagt væsentlig betydning for  

 skønsudøvelsen.
Bestemmelsen har sin særlige relevans i de situationer, hvor partens  

 kendskab til myndighedens beslutningsgrundlag er usikkert, samt i de  

 situationer, hvor det faktiske beslutningsgrundlag er omtvistet.
Foreligger  

 der i sagen modstridende sagkyndige erklæringer, indebærer  

 begrundelsespligten, at myndigheden angiver, hvilken erklæring, der er  

 tillagt vægt ved afgørelsen og begrundelsen herfor.
Hvis parten under sagens behandling er fremkommet med anbringender, bør  

 afgørelsen forholde sig til sådanne.
Dette gælder især for anbringender, der  

 er væsentlige og relevante.
Irrelevante eller uvæsentlige anbringender fra  

 parten bør også besvares, således at parten kan konstatere, at myndigheden  

 har været opmærksom på disse.
Dette gælder især, hvis myndigheden må forstå,  

 at parten selv har tillagt disse anbringender stor vægt.
Besvarelsen af  

 sådanne kan ske ved, at myndigheden kort angiver, at anbringenderne ikke er  

 af betydning for afgørelsen.
Efter forvaltningslovens § 24, stk. 3, kan begrundelsens indhold begrænses  

 i det omfang, partens interesse i at kunne benytte sit kendskab til denne til  

 varetagelse af sit tarv findes at burde vige for afgørende hensyn til den  

 pågældende selv eller til andre private eller offentlige interesser.
F.eks.  

 kan den, der er part i en sag, ikke ved at fremsætte begæring om en  

 begrundelse forlange at blive gjort bekendt med oplysninger mv., som ville  

 være omfattet af undtagelsesbestemmelsen i forvaltningslovens § 15, hvis  

 parten i stedet havde fremsat begæring om aktindsigt.
 Det kan afslutningsvis vedrørende begrundelsernes indhold nævnes, at  

 Ombudsmanden i en af sine egen-driftundersøgelser har angivet følgende  

 stikord til karakteristik af en god begrundelse:
- En god begrundelse indeholder en kort redegørelse for sagens faktum - En god begrundelse skal indeholde en henvisning til relevante retsregler - En god begrundelse er konkret - En god begrundelse skal afspejle afgørelsens realitet.
Konsekvenser af manglende begrundelse Retsvirkningerne af manglende begrundelse eller ufyldestgørende  

 begrundelse vil normalt alene medføre forlængelse af en eventuel klagefrist,  

 indtil der er meddelt parten en begrundelse, der opfylder kravene i  

 forvaltningslovens § 24.
I SM O-76-97 var der således i kommunens afgørelse alene ved afkrydsning  

 henvist til lovbestemmelsen.
Dette fandtes at være en utilstrækkelig  

 begrundelse.
Dette medførte en forlængelse af klagefristen.
Skal afgørelsen efter forvaltningslovens § 22 være ledsaget af en  

 begrundelse kan en afgørelse dog efter omstændighederne blive ugyldig.
Dette  

 gælder i tilfælde, hvor begrundelsen helt mangler eller på afgørende punkter  

 ikke er fyldestgørende.
 I tilfælde hvor der gives en efterfølgende begrundelse efter § 23 vil det  

 ikke kunne påvirke afgørelsens gyldighed, selv om den efterfølgende  

 begrundelse er ufyldestgørende.
Ankestyrelsens kvalitetsmålingsprojekt og begrundelser Ankestyrelsen har siden 1993 gennemført kvalitetsmåling af styrelsens  

 afgørelser.
Dette gøres ved at udtage et antal sager, der nærmere gennemgås  

 bl.a. med henblik på måling af begrundelsernes kvalitet.
Der skelnes ved denne måling mellem ufyldestgørende, acceptable og fuldt  

 ud dækkende begrundelser.
I denne forbindelse foretages også måling af, om  

 der i afgørelsen er taget stilling til relevante anbringender, og om  

 lovhenvisningen er korrekt.
Kvalitetsmålingsprojektet har bl.a. til formål at øge bevidstheden om  

 elementerne i en god begrundelse.
Resultaterne heraf har igennem årene da  

 også vist en forbedring af afgørelsernes kvalitet sammenholdt med de  

 fastsatte målingspunkter.
