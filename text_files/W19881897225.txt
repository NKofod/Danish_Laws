 Ved en bindende forhåndsbesked blev fastslået, at avancen - anslået  

 til ca. 6,4 mio. kr. - for hovedaktionæren var maskeret udbytte ved et  

 arrangement, hvor selskabet udbød nom. 2 mio. kr. i konvertible obligationer,  

 hvor hovedaktionæren skulle have fortegningsret til nom. 1.998.000 kr. til  

 kurs 100. Landsskatteretten stadfæstede forhåndsbeskeden, idet der bl.a. var  

 tale om meget gunstige bestemmelser om forrentning og indløsning af  

 obligationerne, således at arrangementet var uden forretningsmæssig  

 begrundelse.
 A klagede over den af Ligningsrådet afgivne bindende forhåndsbesked,  

 hvorefter avance indvundet ved salg af tegningsretten til konvertible  

 obligationer i et af hende domineret aktieselskab, B Holding A/S, ville blive  

 beskattet som maskeret udlodning fra selskabet.
 Det var oplyst, at klageren var hovedaktionær i det nævnte aktieselskab.  

 Selskabet påtænkte at udbyde nominelt 2 mio. kr. konvertible obligationer,  

 hvortil klageren havde fortegningsret til nominelt 1.998.000 kr. til en  

 tegningskurs på 100.
De konvertible obligationer kunne efter tre år enten forlanges indfriet  

 til kurs 500 eller konverteres til nominelt 1 mio. kr.
C-aktier med reduceret  

 stemmeret.
Obligationerne skulle forrentes med halvt udbytte, dog minimum 50%  

 af den gennemsnitlige udbytteprocent de seneste tre år forud for optagelsen  

 af lånet.
Denne forventedes at blive 25%, idet der de seneste år var udbetalt  

 et udbytte på 50%.
Det var oplyst, at selskabets aktiekapital, hvoraf klageren ejede  

 hovedparten, var opdelt i nominelt 2 mio. kr.
A-aktier med en stemme pr. 1000  

 kr. og nominelt 4 mio. kr.
B-aktier, der i almindelighed var uden stemmeret,  

 men som i visse situationer havde en stemme pr. 1.000 kr.
I forbindelse med  

 optagelsen af det konvertible lån skulle stemmeretten ændres, således at  

 A-aktierne ville få 10 stemmer pr. 50 kr., B-aktierne skulle i almindelighed  

 ikke have stemmeret, men i visse situationer 10 stemmer pr. 50 kr.
De  

 C-aktier, der fremkom ved en eventuel konvertering af obligationer til  

 aktier, skulle have en stemme pr. 50 kr.
Om aktieselskabet var det endvidere oplyst, at skattekursen på selskabets  

 aktier pr. 1. januar 1988 var 865. Pr. 31. januar 1987 udgjorde selskabets  

 regnskabsmæssige egenkapital ca. 57,9 mio. kr. og dets aktiver i alt ca. 62,8  

 mio. kr.
Heraf var ca. 54,4 mio. kr. i værdipapirer, ca. 1,8 mio. kr. i  

 likvider, ca. 2,6 mio. kr. i øvrige omsætningsaktiver og ca. 4 mio. kr. i  

 anlægsaktiver, væsentligst et aktionærlan til klageren.
 Klageren havde ejet sine aktier i selskabet i mere end 10 år.
Tegningsretten ville blive udbudt i frit salg og ville ikke blive  

 overdraget til nærtstående.
Salget forventedes at indbringe klageren ca. 6,4  

 mio. kr.
 Det fulgte således af de foreliggende oplysninger, at selskabet - mod at  

 få stillet 2 mio. kr. til rådighed i tre år - dels skulle forrente dette  

 beløb med i alt ca. 1,5 mio. kr. og dels ville være forpligtet til at indløse  

 lånet med op til 10 mio. kr.
Klagerens revisor gjorde gældende, at avance opnået ved salg af  

 tegningsretter, herunder også til konvertible obligationer, i skattemæssig  

 henseende var omfattet af aktieavancebeskatningsloven.
Der var derfor ikke  

 hjemmel til at henføre avancen til almindelig indkomstbeskatning som maskeret  

 udlodning.
Til støtte herfor anførte revisoren, at der var tale om en helt  

 sædvanlig disposition, der ikke havde mindre erhvervsmæssig begrundelse end  

 f.eks. udstedelse af fondsaktier.
Endvidere anførte revisoren, at et selskabs  

 dispositioner til fordel for dets aktionærer dels var dets formål og dels pr.  

 definition altid ville være til fordel for selskabet selv.
 Landsskatteretten fandt imidlertid at måtte være enig med Ligningsrådet i,  

 at de forpligtelser, aktieselskabet skulle påtage sig i forbindelse med det  

 påtænkte arrangement med hensyn til tegning af de konvertible obligationer  

 dels til en fikseret lav kurs og dels med hensyn til forrentning og  

 indløsning, måtte anses for ganske usædvanlige og uden forretningsmæssig  

 begrundelse.
Retten var derfor enig med Ligningsrådet i, at formålet med de beskrevne  

 dispositioner måtte anses for at være at tilføre klageren midler, der  

 hidrørte fra det af hende dominerede aktieselskab.
Retten var derfor enig i,  

 at klageren ved det påtænkte arrangement måtte anses for at modtage en  

 maskeret udlodning fra dette selskab, svarende til handelsværdien af  

 tegningsretten til de omhandlede konvertible obligationer.
 Den påklagede bindende forhåndsbesked blev herefter stadfæstet.
 LV 1987, K 2.2.
