Betænkning afgivet af Uddannelsesudvalget den 8.  

 december 1998 Betænkning over Forslag til lov om ændring af lov om  

 almen voksenuddannelse (Justering af fagrækken, hjemler vedrørende  

 undervisning, prøver og administration af tilskud til efter- og  

 videreuddannelse, klage og oplysningspligt m.v.) Udvalget har behandlet lovforslaget i nogle møder  

 og har herunder stillet spørgsmål til undervisningsministeren,  

 som denne har besvaret skriftligt.
 Endvidere har udvalget modtaget  

 en skriftlig og mundtlig henvendelse fra Marianne Vidriksen og Hans K.  

 Vedersø.
 Herefter indstiller udvalget lovforslaget til vedtagelse  

 uændret.
Et flertal (Venstres, Det Konservative Folkepartis, Dansk Folkepartis,  

 Centrum-Demokraternes og Kristeligt Folkepartis medlemmer af udvalget)  

 forudsætter dog, jf. lovforslagets § 4, stk. 6, at ministeren, for  

 så vidt angår regler om undervisningens indhold, alene vil  

 fastsætte regler om undervisningens formål og faglige indhold  

 på de enkelte moduler, mens det overlades til dialogen mellem  

 lærer(e) og kursister på det enkelte hold at beslutte  

 tilrettelæggelsen af undervisningen, herunder at vurdere, i hvilket  

 omfang man eventuelt vil bruge en emneorienteret metode, og hvilke emner det  

 i givet fald findes relevant at inddrage for at nå de faglige  

 mål.
Det forudsættes således, at hjemmelen ikke på  

 dette punkt udvides i forhold til de politiske intentioner bag eksisterende  

 lovgivning.
 I forbindelse med § 5, stk. 3, kan flertallet tilslutte  

 sig, at beslutning om at indføre centralt stillede, skriftlige  

 prøver på matematik 1 afventer den af undervisningsministeren i  

 svaret på spørgsmål 7 omtalte undersøgelse, som DPI  

 vil gennemføre i 1999, idet det dog forudsættes, at  

 undervisningsministeren snarest derefter med rimelig hensynstagen til  

 ønsket om fleksibilitet foranlediger en skriftlig prøveform,  

 som på landsplan sikrer prøvernes troværdighed og  

 garanterer et homogent niveau såvel i undervisningen som ved  

 prøven.
Et mindretal (Enhedslistens medlem af udvalget) ønsker at  

 sikre lærernes metodefrihed ved den almene voksenuddannelse.  

 Mindretallet er skeptisk over for ministerens hjemmel til at røre ved  

 metodefriheden, og mindretallet havde foretrukket en formulering af § 4, stk.  

 6, lydende: »Undervisningsministeren fastsætter regler om  

 undervisningens indhold, omfang og varighed.
Derudover kan ministeren  

 fastsætte regler om undervisningens fysiske tilrettelæggelse,  

 herunder om fjernundervisning eller andre fleksible  

 tilrettelæggelsesformer.« Peder Sass (S)    Hans Peter Baadsgaard (S) fmd.  

    Jeppe Kofod (S)    Frode Sørensen (S)    Carsten Hansen (S)    Aage  

 Frandsen (SF)    Susanne Clemensen (CD)    Elisabeth Arnold (RV)  

  Søren Kolstrup (EL)    Anders Mølgaard (V) nfmd.  

  Hanne Severinsen (V)    Else Winther Andersen (V)    Kristian Jensen (V)  

  Brian Mikkelsen (KF)    Knud Erik Kirkegaard (KF)    Klaus Kjær (DF)  

  Tove Videbæk (KRF) Fremskridtspartiet havde ikke medlemmer i udvalget.
