 I henhold til § 17 i undervisningsministeriets bekendtgørelser nr. 319-323  

 af 8. september 1966 om de forskellige studieretninger ved teknika fastsættes  

 herved følgende nærmere regler om eksamenskommissionens og censorkollegiets  

 virksomhed:
I.
Eksamenskommissionen.
 § 1.  Medlemmerne af den i bekendtgørelsernes § 15  

 omhandlede fælles eksamenskommission for samtlige teknika, der efter  

 indstilling fra teknikumrådet beskikkes af undervisningsministeriet for 3 år  

 ad gangen, beskikkes for perioder gældende fra en 1. maj, første gang for den  

 3-årige periode 1. maj 1968-30. april 1971.
 Stk. 2.  Såfremt et medlem af eksamenskommissionen inden  

 for en 3-årig periode måtte få forfald, kan undervisningsministeriet efter  

 indstilling fra teknikumrådet beskikke et nyt medlem for tiden indtil den  

 pågældende periodes udløb.
 § 2.  Eksamenskommissionen fastsætter selv sin  

 forretningsorden.
§ 3.  I henhold til bekendtgørelsernes § 15, stk. 2,  

 har eksamenskommissionen til opgave at overvåge eksaminernes niveau.
Til  

 støtte herfor påhviler det teknika samtidig med eksaminernes afholdelse at  

 indsende de skriftlige eksamensopgaver til eksamenskommissionen.
§ 4.  I henhold til bekendtgørelsernes § 15, stk. 2,  

 er det endvidere eksamenskommissionens opgave at modtage indberetninger fra  

 censorerne om særlige forhold under eksaminerne.
Eksamenskommissionen tager  

 stilling i anledning af de indberettede forhold og redegør for disse i den  

 beretning til teknikumrådet, som eksamenskommissionen i henhold  

 tilbekendtgørelsernes § 15, stk. 3, efter hver eksamenstermin skal afgive til  

 teknikumrådet.
 Stk. 2.  Eksamenskommissionen forelægger om fornødent  

 sådanne spørgsmål for undervisningsministeriet.
 § 5.  Efter hver eksamenstermin udarbejder teknika  

 efter retningslinier fra undervisningsministeriet en indberetning til dette  

 til brug for en talmæssig behandling af eksaminens forløb.  

 Undervisningsministeriet foranlediger indberetningen forelagt  

 eksamenskommissionen til støtte for kommissionens udarbejdelse af beretningen  

 til teknikumrådet.
II.
Censorkollegiet.
 § 6.  Medlemmerne af det i bekendtgørelsens § 16  

 omhandlede fælles censorkollegium for samtlige teknika, der beskikkes af  

 undervisningsministeriet for 3 år ad gangen, beskikkes for perioder gældende  

 fra en 1. maj, første gang for den 3-årige periode 1. maj. 1968-30. april  

 1971.
§ 7.  I henhold til bekendtgørelsernes § 16, stk. 1,  

 er de af eksamenskommissionens medlemmer, der er udpeget for de enkelte  

 studieretninger, medlemmer af censorkollegiet.
For så vidt angår de øvrige  

 medlemmer af censorkollegiet afgiver teknika i forening indstilling om  

 beskikkelse af det fornødne antal censorer, fordelt på studieretninger og  

 fag, eventuelt faggrupper.
 Stk. 2.  Såfremt det inden for en 3-årig periode måtte  

 vise sig ønskeligt at forøge antallet af censorer i en eller flere af  

 grupperne, kan undervisningsministeriet efter indstilling fra teknika i  

 forening beskikke yderligere et antal censorer for tiden indtil den  

 pågældende periodes udløb.
 § 8.  Teknika i forening træffer bestemmelse om  

 fordelingen af censorerne til de enkelte teknika.
 Stk. 2.  Meddelelse om, hvilke censorer der i en  

 eksamentermin skal virke ved et teknikum afgives til vedkommende teknikum  

 senest 1. maj for teknika, der afholder efterårseksamen, og senest 1.  

 november for teknika, der afholder forårseksamen.
 § 9.  Censorerne virker i hold på 2, således at 2  

 censorer i fællesskab foretager bedømmelsen af de skriftlige eksamensopgaver  

 og i fællesskab censurerer ved de mundtlige prøver.
 Stk. 2.  Et sådant censorhold består normalt af en  

 censor, der ikke har noget tilhørsforhold til teknika , og en censor, der er  

 tilknyttet et andet teknikum end det, hvor han skal virke som censor, og som  

 er sagkyndig i det pågældende fag.
 § 10.  I henhold til bekendtgørelsernes § 13 godkendes  

 de af de enkelte teknika udarbejdede forslag til skriftlige opgaver ved  

 eksaminerne af de censorer, der skal deltage i bedømmelsen.
Undervisningsministeriet, direktoratet for erhvervsuddannelserne, den 29. juli 1968.
 P.D.V.
