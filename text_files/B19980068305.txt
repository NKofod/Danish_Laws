Bekendtgørelse om  

 børneopsparings- og  

 selvpensioneringskonti I medfør af § 51 i pensionsbeskatningsloven, jf.  

 lovbekendtgørelse nr. 776 af 22. august 1996, som ændret ved  

 § 14 i lov nr. 1219 af 27. december 1996, § 13 i lov nr. 803 af 24.  

 oktober 1997, § 29 i lov nr.1098 af 29. december 1997, § 9 i lov  

 nr. 277 af 13. maj 1998, § 8 i lov nr. 414 af 26. juni 1998, § 5 i  

 lov nr. 424 af 26. juni 1998, § 1 i lov nr. 429 af 26. juni 1998,  

 § 3 i lov nr. 430 af 26. juni 1998 og §1 i lov nr. 468 af 1. juli 1998,  

 fastsættes:
Kapitel 1 Børneopsparingskonti § 1. Opsparings- og forsikringsordninger, der  

 udelukkende har familieforsørgelse til formål  

 (børneopsparingskonti), kan oprettes i pengeinstitutter omfattet af  

 lov om banker og sparekasser m.v. henholdsvis livsforsikringsselskaber  

 omfattet af lov om forsikringsvirksomhed.
 Stk. 2. Indeståendet på en  

 børneopsparingskonto kan overføres fra et pengeinstitut eller  

 et livsforsikringsselskab til et andet pengeinstitut eller  

 livsforsikringsselskab som omhandlet i stk. 1. Aftale om  

 overførsel af indeståendet på en  

 børneopsparingskonto kan kun indgås mellem pengeinstituttet  

 henholdsvis forsikringsselskabet og opretteren af kontoen.
 Stk. 3. Aftale om, hvorledes indeståendet på en  

 børneopsparingskonto skal placeres, herunder om opsparingen skal  

 placeres på kontantkonto, i særskilt depot eller i pulje, kan kun  

 indgås mellem pengeinstituttet henholdsvis forsikringsselskabet og  

 opretteren af kontoen.
 § 2. For hvert barn kan der kun oprettes én  

 børneopsparingskonto, der skal lyde på barnets navn.
 Stk. 2. En børneopsparingskonto kan senest oprettes i  

 det år, hvori barnet (kontohaveren) fylder 14 år.
 Stk. 3. En børneopsparingskonto kan oprettes af en  

 person, der er beslægtet med barnet i ret opstigende linie.  

 Stedbarnsforhold og plejeforhold sidestilles med naturligt  

 slægtskab.
 Stk. 4. Opretteren af en børneopsparingskonto, jf.  

 stk. 3 og 5, kan overdrage retten til at indgå aftale om  

 overførsel af indeståendet, jf. § 1, stk. 2, om  

 placering af indeståendet, jf. § 1, stk. 3, og om  

 forlængelse af bindingsperioden, jf. § 4, stk. 2, til en  

 person omfattet af personkredsen i stk. 3. Den, til hvem retten  

 overdrages, anses herefter i relation til bestemmelserne i denne  

 bekendtgørelse som opretteren.
Stk. 5. Såfremt opretteren af en  

 børneopsparingskonto, jf. stk. 3 og 4, afgår ved  

 døden, kan den efterlevende ægtefælle overtage retten til  

 at indgå aftale om overførsel af indeståendet, jf.  

 § 1, stk. 2, om placering af indeståendet, jf. § 1,  

 stk. 3, og om forlængelse af bindingsperioden, jf. § 4,  

 stk. 2. Er afdøde ikke en af barnets forældre, kan retten  

 til at indgå aftale om overførsel af indeståendet, jf.  

 § 1, stk. 2, om placering af indeståendet, jf. § 1,  

 stk. 3, og om forlængelse af bindingsperioden, jf. § 4,  

 stk. 2, tillige overtages af en af disse, såfremt afdødes  

 eventuelle efterlevende ægtefælle samtykker hertil.
Såfremt  

 afdøde ikke efterlader en ægtefælle, kan kontohaverens  

 værge overtage retten til at indgå aftale om overførsel af  

 indeståendet, jf. § 1, stk. 2, om placering af  

 indeståendet, jf. § 1, stk. 3, og om forlængelse af  

 bindingsperioden, jf. § 4, stk. 2. Stk. 4, 2. pkt. finder  

 tilsvarende anvendelse.
§ 3. På en børneopsparingskonto kan  

 der hvert år højst indskydes 3.000 kr. og i alt højst  

 30.000 kr.
I 1998 kan der indskydes i alt 9.000 kr., dog under  

 forudsætning af, at indskuddene i alt højst udgør 30.000  

 kr.
 Stk. 2. Renter, bonus, udbytter efter ligningslovens § 16  

 A, afståelsessummer efter ligningslovens § 16 B, gevinst og tab  

 som omhandlet i kursgevinstloven og aktieavancebeskatningsloven samt gevinst  

 og tab, der skyldes kursændringer på beholdninger af  

 værdipapirer, af indeståendet på en  

 børneopsparingskonto, der i bindingsperioden, jf. § 4, tilskrives  

 kontoen, skal ikke medregnes i den skattepligtige indkomst.
§ 4. Indeståendet på en  

 børneopsparingskonto, herunder tilskrevne renter m.v., jf. § 3,  

 stk. 2, kan tidligst hæves ved udløbet af en aftalt  

 bindingsperiode.
Denne periode skal mindst være på 7 år og  

 kan tidligst udløbe, når kontohaveren fylder 14 år, og  

 senest i det år, hvori kontohaveren fylder 21 år, jf. dog  

 bestemmelsen i stk. 5.
Stk. 2. Periodens længde skal aftales mellem  

 pengeinstituttet henholdsvis forsikringsselskabet og opretteren af kontoen,  

 jf. § 2, stk. 3, ved kontoens oprettelse.
Forlængelse af  

 perioden kan dog aftales inden udløbet af den oprindeligt fastsatte  

 periode, såfremt der fra tidspunktet for den senere aftale og indtil  

 det ændrede udbetalingstidspunkt bliver en periode på mindst 7  

 år, og bindingen ikke udstrækkes ud over det år, hvori  

 kontohaveren fylder 21 år.
Aftale om forlængelse af perioden kan  

 kun indgås mellem pengeinstituttet henholdsvis forsikringsselskabet og  

 opretteren af kontoen, jf. § 2, stk. 3-5.
 Stk. 3. I bindingsperioden kan indeståendet på  

 børneopsparingskontoen, herunder tilskrevne renter m.v., jf. § 3,  

 stk. 2, ikke overdrages til eje eller pant.
 Stk. 4. Afgår kontohaveren ved døden i  

 bindingsperioden, ophører børneopsparingskontoen pr.  

 dødsdagen, og indeståendet frigives til den, der ifølge  

 skifteudskrift er berettiget til indeståendet.
Stk. 5. Den efter sagsudlægningsbekendtgørelsen,  

 senest bekendtgørelse nr. 336 af 10. juni 1998, kompetente myndighed  

 kan i tilfælde af diagnosticeret kritisk sygdom hos kontohaveren  

 tillade, at indeståendet på en børneopsparingskonto  

 hæves uanset reglerne i stk. 1 og 2 og udbetales til kontohaverens  

 frie rådighed.
Som kritisk sygdom anses kræft, blodprop i  

 hjertet, hjerneblødning, dissemineret sklerose, AIDS, hjerteoperation,  

 større organtransplantationer, nyresvigt og tilsvarende livstruende  

 sygdomme.
 § 5. Indskud på en  

 børneopsparingskonto kan foretages af kontohaveren eller af personer  

 som nævnt i § 2, stk. 3.
§ 6. Hvis der i strid med § 2, stk.1,  

 oprettes mere end én børneopsparingskonto for samme person, har  

 kun den først oprettede konto skattemæssig gyldighed som en  

 børneopsparingskonto.
Den efter  

 sagsudlægningsbekendtgørelsen, senest bekendtgørelse nr.  

 336 af 10. juni 1998, kompetente myndighed kan dog tillade, at den  

 skattemæssige gyldighed som børneopsparingskonto  

 overføres til en senere oprettet konto.
 Stk. 2. Tilladelse efter stk. 1 har virkning fra det  

 tidspunkt, da den senere konto blev oprettet og indtil udløbet af den  

 aftalte bindingsperiode, jf. § 4, stk. 1 og 2, for den senere  

 oprettede konto.
Kapitel 2 Selvpensioneringskonti § 7. Opsparingsordninger, der udelukkende har  

 alderdomsforsørgelse til formål (selvpensioneringskonti), kan  

 oprettes i pengeinstitutter som nævnt i § 1, stk. 1.
 Stk. 2. Indeståendet på en selvpensioneringskonto  

 kan overføres fra et pengeinstitut til et andet pengeinstitut som  

 omhandlet i stk. 1.
§ 8. En selvpensioneringskonto kan kun oprettes af  

 personer, der er fyldt 18 år, men ikke 50 år.
Hver person kan kun  

 oprette én konto.
§ 9. På en selvpensioneringskonto kan der  

 hvert år højst indskydes 3.000 kr. og i alt højst 40.000  

 kr.
Ved kontoens oprettelse skal der mindst indskydes 500 kr.
 Stk.2. Renter, udbytter efter ligningslovens § 16 A,  

 afståelsessummer efter ligningslovens § 16 B, gevinst og tab som  

 omhandlet i kursgevinstloven og aktieavancebeskatningsloven samt gevinst og  

 tab, der skyldes kursændringer på beholdninger af  

 værdipapirer, af indeståendet på en selvpensioneringskonto  

 oprettet før den 2. juni 1998, der i bindingsperioden, jf. § 10,  

 tilskrives kontoen, skal ikke medregnes i den skattepligtige indkomst.
 § 10. Indeståendet på en  

 selvpensioneringskonto, herunder tilskrevne renter m.v., jf. § 9,  

 stk. 2, kan tidligst hæves 15 år efter kontoens oprettelse  

 og først på et tidspunkt, hvor kontohaveren er fyldt 60  

 år.
 Stk. 2. I bindingsperioden kan indeståendet på  

 selvpensioneringskontoen, herunder tilskrevne renter m.v., jf. § 9,  

 stk. 2, ikke overdrages til eje eller pant.
Stk. 3. Afgår kontohaveren ved døden før  

 bindingsperiodens udløb, ophører selvpensioneringskontoen pr.  

 dødsdagen, og indeståendet frigives til den, der ifølge  

 skifteudskrift er berettiget til indeståendet.
Bliver kontohaveren  

 inden bindingsperiodens udløb varigt uarbejdsdygtig, kan  

 indeståendet hæves.
 Stk. 4. Udgør indeståendet på en  

 selvpensioneringskonto mindre end 500 kr., kan indeståendet  

 hæves.
Kapitel 3 Ikrafttrædelsesbestemmelser § 11. Denne bekendtgørelse træder i  

 kraft den 1. oktober 1998. Samtidig ophæves bekendtgørelse nr.  

 815 af 27. oktober 1997.
 Stk. 2. § 3, stk. 2, har virkning fra og med 1. juli  

 1998.
