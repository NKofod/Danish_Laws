 Udbetaling af renteerstatning efter lov om erstatning til  

 besættelsestidens ofre eller ulykkesforsikringslovgivningen betragtes som  

 anden hjælp under uarbejdsdygtighed efter dagpengelovens § 24, stk. 5 i den  

 første sygeperiode, der gav anledning til erstatningstilfældet.
 I senere sygdomstilfælde, skal dagpenge - hvadenten sygdommen er en  

 følge af erstatningstilfældet eller ikke - udbetales uden hensyn til  

 renteerstatningen.
 MEDDELELSE OM AFGØRELSEN:
 I D-meddelelse D-014-75 oplyste sikringsstyrelsen, at udbetaling af  

 renteerstatning efter lov om erstatning til besættelsestidens ofre,  

 ulykkesforsikringsloven og lov om erstatning til tilskadekomne værnepligtige  

 m.fl. ikke skal betragtes som »anden hjælp« efter dagpengelovens §  

 24, stk. 5.
 Sikringsstyrelsen er senere blevet opmærksom på, at denne praksis vil  

 medføre »dobbeltforsørgelse« i den løbende sygefraværsperiode i  

 umiddelbar tilknytning til renteerstatningens tilkendelse, idet dagpengene  

 sammenlagt med renteerstatningen i visse tilfælde overstiger den sikredes  

 indtægt som fuldt erhvervsaktiv før anmeldelsen og sygefraværet.
Sikringsstyrelsen skal herefter understrege, at D-meddelelse D-014-75  

 alene tager sigte på og finder anvendelse for dagpenge i sygeperioder, der er  

 indtrådt efter den fraværsperiode, der gav anledning til, at sikrede fik  

 tillagt renteerstatning efter ulykkesforsikringslovene.
I disse senere  

 sygdomstilfælde beregnes dagpenge udelukkende på grundlag af pågældendes  

 aktuelle indtægtstab som lønmodtager eller erhvervsaktiv i øvrigt, dvs. uden  

 hensyn til renteerstatningens størrelse og alene på grundlag af den  

 arbejdsindtægt eller erhvervsindtægt, pågældende har oppebåret efter  

 nedsættelsen af erhvervsevnen.
 Det er uden betydning for dagpengenes størrelse, om sikrede i disse senere  

 sygeperioder er sygemeldt på grund af den lidelse, som gav anledning til  

 renteerstatningen, eller på grund af en anden sygdom, som ikke er en følge af  

 erstatningstilfældet.
 Bliver sikrede derimod tilkendt renteerstatning i den løbende sygeperiode,  

 der skyldes det ulykkestilfælde/sygdomstilfælde, som giver anledning til  

 udbetaling af erstatningen, eller bliver en allerede tillagt renteerstatning  

 senere forhøjet, skal erstatningsbeløbet efter sikringsstyrelsens opfattelse  

 i denne periode betragtes som »anden hjælp« efter dagpengelovens §  

 24, stk. 5, og det eventuelt for meget udbetalte dagpengebeløb vil kunne  

 refunderes af den tilgodehavdende renteerstatning.
 Da meddelelse D-014-75 har givet anledning til uafkortet udbetaling af  

 dagpenge under sygefravær, som havde eller har forbindelse med et  

 ulykkestilfælde eller sygdomstilfælde, for hvilket der er udbetalt  

 renteerstatning, finder sikringsstyrelsen det rigtigst, at nærværende  

 korrigerende meddelelse først får virkning for dagpenge, der ydes for  

 perioden efter den 1. august 1976.
