Nr LSF 128 Forslag til Lov om ændring af lov om betalingskort m.v.
Fremsat af industriministeren (Anne Birgitte Lindholt den 17. januar 1990 § 1 I lov nr. 284 af 6. juni 1984 om betalingskort m.v., som ændret ved lov  

 nr. 162 af 23. marts 1988 og lov nr. 818 af 19. dec. 1989, foretages følgende  

 ændringer:
 1. §§ 8 og 9 ophæves.
 2. I overskriften til kapitel 3 udgår:
 »Det rådgivende betalingskortudvalg«.
 3. I § 11, stk. 3, ophæves og i stk. 4, der bliver stk. 3, udgår:  

 »i øvrigt«.
 4. I § 11 indsættes efter stk. 4, der bliver stk. 3, som nyt  

 stykke:
» Stk. 4. Industriministeren fastsætter nærmere regler om  

 lovens administration.« 5. § 12 ophæves.
 6. § 13, stk. 1, nr. 3, affattes således:
»3) Omkostninger ved erhvervelse og brug af kortet, herunder rente,  

 eventuelle gebyrer og de årlige omkostninger i procent.« 7. I § 13, stk. 3, indsættes som 2. pkt.:
»Forbrugerombudsmanden kan herunder fastsætte bestemmelser om,  

 hvorledes kreditomkostningerne opgøres og beregnes.« 8. I § 15 indsættes efter »kvittering«: », bortset  

 fra tilfælde, hvor kort anvendes i telefonautomater.« 9. § 17 ophæves.
 10. § 19, stk. 1, ophæves.
 Stk. 2 bliver herefter stk. 1.
 11. Kapitel 6 ophæves.
 12. § 30, stk. 1, nr. 1, affattes således:
»1) overtræder § 3, stk. 2, § 6, stk. 1, § 7, stk. 1 og 2, § 13, stk.  

 1 og 2, § 14, stk. 1, og § 18,» 13. I § 30, stk. 2, udgår: »og § 26,».
 14. I § 31, ophæves 1. pkt.
 15. I § 32, stk. 1, ændres »§ 79, stk. 1, 3. pkt., og stk.  

 2-3,» til: »§ 79, stk. 3 og 4«.
 16. I § 34 udgår: »og kapitel 6«.
 17. Overskriften til kapitel 9 affattes således:
 »Ikrafttrædelses- og overgangsbestemmelser«.
 18. § 35 ophæves.
 19. § 37 ophæves.
§ 2 Loven træder i kraft den 00. januar 1990. Industriministeren fastsætter  

 dog tidspunktet for ikrafttræden af § 1, nr. 6 og 7.
Bemærkninger til lovforslaget Almindelige bemærkninger 1. Lov om betalingskort m.v. har baggrund i en dagsorden, som Folketinget  

 vedtog den 15. marts 1983 (Folketingstidende 1982/83, sp. 7570-7642). Forud  

 herfor var foretaget et udredningsarbejde, jf. betænkning nr. 965 af 1982  

 (Rapport om betalingskort), der dannede grundlag for industriministerens  

 redegørelse til Folketinget den 2. marts 1983 om spørgsmålet om en lovgivning  

 på købekortområdet (Folketingstidende 1982/83, sp. 6620-6631).
Industriministeren fremsatte den 30. november 1983 lovforslag nr.
L 81 om  

 betalingskort m.v. (Folketingstidende 1983/84, sp. 2359-2361). Forslaget var  

 til 1. behandling den 9. december 1983 (Folketingstidende 1983/84, sp.  

 3270-3306), men nåede ikke at blive færdigbehandlet i 1. samling.
 Et identisk forslag, L 35, blev fremsat af industriministeren den 7.  

 februar 1984 (Folketingstidende 1983/84, 2. samling, Tillæg A, sp. 789-818).  

 Forslaget var til 1. behandling den 14. februar 1984 (Folketingstidende  

 1983/84, 2. samling, sp. 495-510). Folketingets Erhvervsudvalg afgav den 15.  

 maj 1984 betænkning over forslag til lov om betalingskort m.v.  

 (Folketingstidende 1983/84, 2. samling, Tillæg B, sp. 883-901). 2. behandling  

 af forslaget fandt sted den 17. maj 1984 (Folketingstidende 1983/84, 2.  

 samling, sp. 6725-6731). Folketingets Erhvervsudvalg afgav den 22. maj 1984  

 til tillægsbetænkning over forslag til lov om betalingskort m.v.  

 (Folketingstidende 1983/84, 2. samling, Tillæg B, sp. 1107-1114). Forslaget  

 var til 3. behandling den 25. maj 1984 (Folketingstidende 1983/84, 2.  

 samling, sp. 7075-7084).
 Lov nr. 284 om betalingskort m.v. af 6. juni 1984 er optaget i  

 Folketingstidende 1983/84, 2. samling, Tillæg C, sp. 531-542.
2. Det foreliggende lovforslag fremsættes som et led i regeringens  

 afbureaukratiseringsbestræbelser.
Endvidere er loven søgt tilpasset den  

 teknologiske udvikling.
Regeringens Afbureaukratiseringsudvalg foreslog, at betalingskortloven  

 skulle ophæves, dog således at erstatningsreglerne blev overflyttet til  

 kreditkøbsloven.
Tilsvarende blev foreslået i rapport fra  

 Industriministeriets fremtidssikringsudvalg.
Reaktionerne på udvalgenes forslag om lovens ophævelse var forskellige.
En  

 lang række erhvervsorganisationer og kortudstedere tilsluttede sig forslaget,  

 mens typisk detailhandelens og forbruger- og lønmodtagerorganisationerne  

 kraftigt frarådede en fuldstændig ophævelse af loven og de  

 forbrugerbeskyttelsesregler, loven indeholder.
Såvel fremtidssikringsudvalget som en del erhvervsorganisationer pegede  

 på, at loven i et vist omfang har virket hæmmende på kortbrug og indførelsen  

 af ny teknologi, og at lovens bestemmelser er vanskelige at fortolke og  

 besværlige at anvende i praksis.
Endelig blev der fra visse  

 kortudstederkredse peget på, at nogle af lovens bestemmelser har medført en  

 konkurrenceforvridning kortudstederne imellem.
 I det følgende omtales lovforslagets hovedpunkter i punkt 3-9.
 3. Af afbureaukratiseringsgrunde foreslås bestemmelserne om registrering  

 af kortudstederne ophævet, lovens §§ 8 og 9.
 I henhold til bestemmelserne fører Forbrugerombudsmanden et offentligt  

 tilgængeligt register, hvor kortudstedernes anmeldelser om navn,  

 organisation, betalingssystem, § 13-oplysninger, forretningsbetingelser og  

 aftalevilkår m.m. i henhold til §§ 6 og 7 indføres.
Registeret blev oprettet, for at offentligheden på en nem og overskuelig  

 måde kunne gøre sig bekendt med de enkelte betalingssystemers indretning og  

 de tilknyttede forretningsbetingelser.
Førelsen af registeret har imidlertid  

 været overordentlig ressourcekrævende, hvortil kommer at offentligheden kun i  

 meget begrænset omfang har gjort brug af registeret.
 4. Det rådgivende betalingskortudvalg under Forbrugerombudsmanden, jf. §  

 12, foreslås nedlagt, idet behovet for at forelægge principielle spørgsmål  

 for udvalget har været størst i de første år efter lovens ikrafttræden.
5. Siden betalingskortlovens ikrafttræden er der på visse punkter sket en  

 opstramning af lov om private registre m.v.
Under hensyn hertil og da  

 betalingskortlovens særbestemmelser om registrering, anvendelse,  

 videregivelse og opbevaring af oplysninger har vist sig vanskelige at  

 administrere i praksis, foreslås bestemmelserne i kapitel 6 som led i  

 bestræbelserne på afbureaukratisering ophævet.
Herefter afgøres  

 registerspørgsmål i betalingskortsystemer primært efter lov om private  

 registre m.v.
 6. Med det formål at undgå, at indførelsen af ny teknologi hæmmes,  

 foreslås i § 15, at kortanvendelse i telefonautomater undtages fra kravet om  

 udlevering af kvittering ved enhver betalingskorttransaktion.
 Samme forhold gør sig gældende for forslaget om, at der ikke opretholdes  

 et forbud mod, at betalingskort kræves anvendt som legitimationsmiddel i  

 andre sammenhænge end betalingstransaktioner med betalingskort og som  

 hævekort, § 19, stk. 1.
 7. Endelig fremsættes forslag, som muliggør, at EF-direktivet om indbyrdes  

 tilnærmelse af medlemsstaternes love og administrative bestemmelser om  

 forbrugerkredit, oplysninger om effektiv rente, kan gennemføres inden for  

 betalingskortlovens område, § 13, stk. 1, nr. 3, og stk. 3.
8. Lovforslaget har været forelagt Arbejdsministeriet, Finansministeriet  

 (Budgetdepartementet og Administrations- og Personaledepartementet),  

 Justitsministeriet, Det Kriminalpræventive Råd, Kirkeministeriet,  

 Generaldirektoratet for Post- og Telegrafvæsenet, Socialministeriet,  

 Statsministeriet, Danmarks Nationalbank, Finanstilsynet, Monopoltilsynet,  

 Advokatrådet, Arbejderbevægelsens Erhvervsråd, Butikshandelens Fællesråd,  

 Centralforeningen af Hotelværter og Restauratører i Danmark, Danske  

 Andelsselskaber, Dansk Arbejdsgiverforening, Dansk Detail Konto, Dansk  

 organisation af Detailhandelskæder, Danske Bankfunktionærers Landsforening,  

 Danske Sparekassefunktionærers Landsforening, Danmarks Sparekasseforening,  

 Den Danske Bankforening, Foreningen af J.
A.
C.
Andelskasser,  

 Sammenslutningen Danske Andelskasser, Andelskasseforeningen, Det Danske  

 Handelskammer, Detailhandelens Kreditformidlingsråd, Entreprenørforeningen,  

 Forbrugerrådet, Fællesforeningen for Danmarks Brugsforeninger,  

 Håndværksrådet, Industrirådet, Landsforeningen Loyal Handel,  

 Landsorganisationen i Danmark, Liberale Erhvervs Råd, Oliebranchens  

 Fællesrepræsentation, American Express A/S, Diners Club Danmark A/S, Eurocard  

 Danmark A/S og Pengeinstitutternes BetalingsSystemer A/S.
9. Administrative og økonomiske konsekvenser.
Ved betalingskortlovens  

 ikrafttræden i 1985 blev der oprettet 11 stillinger og bevilget årlige  

 driftsudgifter på 2.875.000 kr.
Udgifterne blev dækket ved opkrævning af  

 gebyr hos kortudstederne.
På finansloven 1990 er budgetteret med, at der skal  

 anvendes 3 årsværk og tilsvarende driftsudgifter.
Gebyrindtægterne  

 bortfalder.
Bemærkninger til lovforslagets enkelte bestemmelser Til § 1 Til nr. 1 Efter en ophævelse af bestemmelserne i §§ 8 og 9 om registrering skal  

 Forbrugerombudsmanden føre tilsyn med lovens overholdelse på grundlag af  

 anmeldelsesreglerne i §§ 6 og 7 samt almindeligt markedsføringsmateriale,  

 særligt indkrævede oplysninger samt indkomne klager.
 Den potentielle og aktuelle kortindehaver har fortsat på baggrund af  

 oplysningspligten i lovens § 13 mulighed for at vurdere fordele og ulemper og  

 for at drage sammenligning mellem forskellige betalingssystemer omend på et  

 mindre fyldestgørende grundlag end registret.
Til nr. 2 og 3 Ændringerne foretages i konsekvens af forslagene under nr. 5 og 11.
Til nr. 4 Loven om betalingskort indeholder flere bestemmelser, hvorefter  

 industriministeren og Forbrugerombudsmanden kan fastsætte regler om bestemte  

 forhold.
Loven om betalingskort indeholder i modsætning til  

 markedsføringsloven derimod ikke adgang for industriministeren til generelt  

 at give forskrifter om lovens administration.
De regler, der i medfør af  

 markedsføringsloven er udstedt om denne lovs administration, har vist sig at  

 være meget hensigtsmæssige.
Det foreslås derfor, at industriministeren kan  

 fastsætte regler om betalingskortlovens administration i lighed med  

 bekendtgørelsen i henhold til markedsføringsloven.
Sådanne regler kan  

 omhandle en opregning af områder, der særligt skal føres tilsyn med, samt  

 retssagsførelse, herunder tiltalerejsning.
Til nr. 5 Betalingskortudvalget er et rådgivende udvalg under Forbrugerombudsmanden  

 og skal bistå denne ved administrationen af betalingskortloven.
Rådet har et  

 formandskab, der repræsenterer juridisk og økonomisk sagkundskab, en teknisk  

 sagkyndig samt syv interesserepræsentanter.
Det er forudsat, at  

 Forbrugerombudsmanden indhenter udtalelser fra udvalget om mere principielle  

 spørgsmål, og især når afgørelser skal træffes på grundlag af skøn, der ikke  

 er nærmere fastlagt ved domstols- eller administrativ praksis.
Der ydes  

 vederlag efter statens almindelige retningslinjer for særskilt vederlag.
I de  

 senere år har Forbrugerombudsmanden kun i begrænset omfang forelagt spørgsmål  

 for det rådgivende betalingskortudvalg.
Ved behandlingen af mere principielle  

 sager vil kunne indhentes udtalelser fra interesseorganisationer m.v.
 Forslaget skal ses på denne baggrund, ligesom der er henset til den  

 besparelse, der kan opnås ved en nedlæggelse af udvalget.
Til nr. 6 og 7 Formålet med bestemmelsen i § 13, stk. 1, nr. 3, er at give kortindehavere  

 overskuelige og sammenlignelige oplysninger om omkostningerne ved erhvervelse  

 og brug af betalingskort.
Der skal således oplyses om regler og betingelser  

 for pålæg af omkostninger samt beregningsmåden.
I det omfang omkostningerne er forudberegnelige, skal de oplyses som et  

 beløb pr. år.
Såfremt periodisk rente anvendes, skal denne omregnes til en  

 årlig, nominel rentesats.
Forbrugerombudsmanden kan fastsætte nærmere regler  

 om, hvorledes renteberegningen skal udtrykkes, jf. § 13, stk. 3. Dette er dog  

 ikke hidtil sket.
 Det har været antaget, at der ikke i loven er hjemmel til at kræve  

 beregning af kreditomkostningerne angivet som »en effektiv årlig  

 rente«.
Forslaget er fremsat med henblik på en implementering af EF-direktivet om  

 indbyrdes tilnærmelse af medlemsstaternes love og administrative bestemmelser  

 om forbrugerkredit, oplysning om effektiv rente.
Til nr. 6 bemærkes særskilt,  

 at ændringen er foreslået, for at der ikke skal være tvivl om, at kravet om  

 oplysning om »effektiv rente« kan gennemføres.
 Det er forudsat, at disse ændringer først træder i kraft samtidig med de  

 tilsvarende bestemmelser i det fremsatte forslag til kreditaftalelov.
Til nr. 8 § 15 bestemmer, at kortindehaver ved enhver betalingskorttransaktion har  

 krav på udlevering af kvittering.
Kvitteringskravet i § 15 skal ses i sammenhæng med den overordnede  

 målsætning i § 10 om at sikre brugerne overskuelighed.
Kvittering for  

 transaktionerne giver kortindehaver mulighed for løbende kontrol med  

 betalingskorttransaktionerne og kontoudskrifter.
 Ved forslaget undtages transaktioner, hvor kort anvendes i  

 telefonautomater, fra kvitteringskravet.
I udlandet har betalingskort i årevis kunnet anvendes i f.eks.  

 telefonautomater, mens § 15 har stillet sig hindrende i vejen for denne  

 kortbrug her i landet.
Det ubetingede kvitteringskrav har således været  

 hæmmende for en i øvrigt naturlig anvendelse af betalingskort, idet det vil  

 være meget omkostningskrævende at konstruere telefoner med  

 kvitteringsfacilitet.
Endvidere er henset til, at der typisk er tale om  

 beskedne beløb.
Der synes i øvrigt i dag at være mulighed for at indlægge  

 kontroller, der sikrer, at der højst kan anvendes et vist beløb pr.  

 telefonopkald.
Til nr. 9 Efter bestemmelsen i § 17 må ikke ydes rabat, eller hvad der må  

 sidestilles hermed, ved brug af betalingskort til kortindehaver, hvis ikke  

 samme fordel også ydes ved kontantkøb.
Bestemmelsen kan betragtes som en  

 eksemplifikation af kravet om frivillighed i lovens generalklausul i § 10,  

 stk. 2. I frivillighedskravet ligger blandt andet, at en bruger ikke må  

 påtvinges betalingssystemet som betingelse for at opnå andre ydelser.
 Forslaget om ophævelse af bestemmelsen er medtaget som en  

 afbureaukratiseringsforanstaltning, da det er anset for tilstrækkeligt, at  

 der oplyses om rabatydelsen i medfør af lov om mærkning og skiltning med pris  

 m.v. (skiltning med organiseret rabat).
 Forhold, der gør frivilligheden illusorisk, vil kunne imødegås ved brug af  

 generalklausulen.
Til nr. 10 Bestemmelsen i § 19, stk. 1, foreskriver, at betalingskort ikke må kræves  

 anvendt som legitimationsmiddel i andre sammenhænge end  

 betalingstransaktioner med betalingskort og som hævekort.
Da udviklingen på betalingskortområdet går i retning af, at andre  

 informationer end sådanne, der er nødvendige for betalingssystemets funktion,  

 lagres i kortene, og kortene herefter vil kunne anvendes f.eks. som  

 legitimationsbevis for sygesikringsordningen, medlemskort eller lignende,  

 stilles der forslag om at ophæve bestemmelsen.
En opretholdelse af  

 bestemmelsen vil bremse en teknologisk udvikling som nævnt her i landet.
 Kombinationen af betalingskortfunktioner og andre funktioner og ydelser,  

 som har et klart diskriminatorisk præg, vil fortsat kunne påtales efter  

 generalklausulen i § 10, stk. 2, og/eller markedsføringsloven.
Til nr. 11 Kapitel 6 indeholder nogle særlige bestemmelser om de oplysninger, der  

 registreres som et led i virksomheden med betalingskortsystemer.
Med bestemmelserne om registrering, anvendelse, videregivelse og  

 opbevaring af oplysninger blev tilsigtet en skærpelse og supplering af lov om  

 private registre m.v., som i øvrigt blev opretholdt i fuldt omfang for  

 registre, der føres til brug for betalingskortsystemer.
Men for så vidt angår  

 spørgsmål, der reguleres af betalingskortlovens kapitel 6, ville  

 registerlovens bestemmelser kun i ganske særlige tilfælde have selvstændig  

 betydning.
Lov om private registre m.v. indeholder regler om registrering,  

 videregivelse og opbevaring af systematisk registrerede oplysninger, herunder  

 regler, der skal hindre, at oplysninger i edb-registre misbruges eller kommer  

 til uvedkommendes kendskab.
 Betalingskortlovens bestemmelser har imidlertid vist sig svære at forstå  

 og afgrænse.
 På baggrund heraf og henset til bestræbelserne på at afbureaukratisere  

 samt den omstændighed, at lov om private registre m.v. på flere punkter er  

 blevet strammet op, findes der ikke at være behov for at opretholde de  

 skærpede krav for kortudstederne.
Betalingskortlovens generalklausul i § 10, stk. 2, og markedsføringsloven  

 vil fortsat skulle iagttages.
Det betyder, at f.eks. afkrævning af personlige  

 oplysninger og kortudsteders egen anvendelse af disse i givet fald vil - hvis  

 forholdet ikke kan løses via anden lovgivning - kunne påtales efter  

 generalklausulen i betalingskortloven.
Samtidig skal peges på, at  

 kortudsteder efter lovens § 13, stk. 1, nr. 7, skal oplyse om brug,  

 opbevaring og videregivelse af personlige oplysninger og oplysning om indkøb  

 m.v., hvorved det sikres, at kortindehaverne er klar over, hvilke  

 registreringer og brug af oplysninger der foretages.
Bestemmelsen har hidtil  

 været af mindre praktisk betydning på grund af begrænsningerne i lovens § 24.
Til nr. 12 og 13 Ændringerne foretages i konsekvens af de foregående forslag.
Til nr. 14 Efter en ændring af borgerlig straffelov i december 1985 er § 152 nu  

 udvidet, så betalingskortlovens § 31, 1. pkt., er blevet overflødig.
Herefter  

 finder borgerlig straffelovs §§ 152-152 f anvendelse på særligt sagkyndige  

 efter § 11, stk. 4, (efter dette forslag § 11, stk. 3) og deres medhjælpere.
Til nr. 15 Ændringen skyldes en ændring af borgerlig straffelov i 1987.
Til nr. 16 Ændringen foretages i konsekvens af forslagene under nr. 11.
Til nr. 17 Ændringen er en konsekvens af forslagene under nr. 18 og 19.
Til nr. 18 Reglen om, at omkostninger ved administration af loven pålignes de  

 registrerede kortudstedere, foreslås ophævet.
Indberetningerne er  

 administrationskrævende for såvel kortudstederne som Forbrugerombudsmanden.
 Endvidere er henset til, at opkrævningen af gebyrer bliver mere  

 kompliceret, såfremt bestemmelserne i kapitel 2 om anmeldelse og registrering  

 ophæves.
Til nr. 19 Oprindeligt indeholdt betalingskortloven en bestemmelse om, at loven  

 skulle tages op til revision i folketingsåret 1987/88 i lyset af de  

 indhøstede erfaringer.
Revisionen blev i 1988 udskudt til folketingsåret  

 1990/91.
 Det foreslås, at bestemmelsen udgår, da der nu søges gennemført en  

 afbureaukratisering af loven samt en tilpasning til nyere teknologi.
