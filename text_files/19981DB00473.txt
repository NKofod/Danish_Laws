Betænkning afgivet af Sundhedsudvalget  

 den 28. april 1999 Betænkning over Forslag til folketingsbeslutning om  

 forsøg med offentliggørelse af afgørelser fra  

 Sundhedsvæsenets Patientklagenævn [af Ester Larsen (V),  

 Henriette Kjær (KF), Birthe Skaarup (DF),  

 Yvonne Herløv Andersen (CD), Frank Aaen (EL), Tom  

 Behnke (FP) og  Tove Videbæk (KRF)] Udvalget har behandlet beslutningsforslaget i nogle  

 møder og har herunder stillet spørgsmål til  

 sundhedsministeren, som denne har besvaret skriftligt.
 Endvidere har udvalget modtaget en skriftlig henvendelse  

 fra Kræftens Bekæmpelse.
 Herefter indstiller udvalget beslutningsforslaget  

 til vedtagelse uændret.
 Udvalget finder, at forsøg  

 med offentliggørelse af afgørelser truffet i  

 Sundhedsvæsenets Patientklagenævn bør ske efter  

 følgende principper:
 Der udvælges 3-4 originale afgørelser pr.  

 nævnsmøde, eller ca. 20 afgørelser pr. måned,  

 hvilket vil svare til ca. 200-250 sager pr. år.
Afgørelserne udvælges af nævnet selv  

 efter beslutning på de enkelte nævnsmøder og vurderet ud  

 fra, om sagerne er vejledende, væsentlige eller principielle for  

 praksis på området.
Udgangspunktet for vurderingen vil  

 være, hvorvidt afgørelserne kan medvirke til at udbygge  

 kvaliteten i sundhedsvæsenet og dermed forebygge, at fejl gentages.  

 Offentliggørelse vil således indgå som et led i den  

 øvrige kvalitetssikring i sundhedsvæsenet.
 De anonymiserede originale afgørelser med  

 tilhørende sagsresumeer offentliggøres hver måned  

 på Internettet og i Retsinformation.
Patientklagenævnets afgørelser  

 offentliggøres i en forsøgsperiode på 1 år,  

 hvorefter en uafhængig »evalueringsperson «  

 skal vurdere forsøget, bl.a. om det var de rigtige sagstyper, herunder  

 det rigtige antal sager, der blev udtaget, og om  

 offentliggørelsesformen var hensigtsmæssig som bidrag til  

 kvalitetssikring.
Evalueringspersonen, der forudsættes at få  

 adgang til alle Patientklagenævnets sager, skal efter forsøget  

 afgive rapport til både sundhedsministeren og Folketingets  

 Sundhedsudvalg.
Jytte Madsen (S) Jytte Wittrock (S)  

 Hanne Andersen (S)  

 Lone Møller (S) nfmd.  

 Dorte Bennedsen (S) Jørn Jespersen (SF)  

 Yvonne Herløv Andersen (CD) fmd.  

 Morten Helveg Petersen (RV) Pernille  

 Rosenkrantz-Theil (EL) Jørgen Winther (V)  

 Ester Larsen (V) Preben Rudiengaard (V)  

 Gyda Kongsted (V) Tom Beck (KF)  

 Gitte Seeberg (KF) Birthe Skaarup (DF)  

 Tove Videbæk (KRF) Fremskridtspartiet havde ikke medlemmer i udvalget.
