Fremsat den 28. marts 2008 af ministeren for sundhed og forebyggelse (Jakob Axel Nielsen) Forslag til lov om ændring af lov om autorisation af sundhedspersoner og om sundhedsfaglig virksomhed (Autorisation som social- og sundhedsassistent) § 1 I lov nr. 451 af 22. maj 2006 om autorisation af sundhedspersoner og om sundhedsfaglig virksomhed foretages følgende ændringer:
 1. Efter § 70 indsættes i afsnit II :
»Kapitel 24 a Social- og sundhedsassistenter Autorisation § 70 a.
Autorisation som social- og sundhedsassistent meddeles den, der har bestået dansk eksamen som social- og sundhedsassistent eller en udenlandsk eksamen, som kan sidestilles hermed, jf. §§ 2 og 3.
 Stk. 2. Ret til at betegne sig som social- og sundhedsassistent har kun den, der har autorisation som social- og sundhedsassistent.
Stk. 3. Ministeren for sundhed og forebyggelse kan fastsætte regler om udøvelse af virksomhed som social- og sundhedsassistent og om afgrænsning af virksomheden.« 2. I § 78 ændres: »og § 70, stk. 2,« til: »§ 70, stk. 2, og § 70 a, stk. 2, «.
§ 2 Loven træder i kraft den 1. oktober 2008.
§ 3 Stk. 1. Personer, der har bestået dansk eksamen som social- og sundhedsassistent i henhold til lovbekendtgørelse nr. 823 af 15. juli 2004 om grundlæggende social- og sundhedsuddannelser eller ældre bestemmelser om uddannelse som social- og sundhedsassistent, kan efter ansøgning indgivet til Sundhedsstyrelsen senest 1 år efter lovens ikrafttræden meddeles autorisation som social- og sundhedsassistent.
 Stk. 2. Sundhedsstyrelsen kan i konkrete tilfælde dispensere fra tidsfristen, hvis særlige forhold taler herfor.
§ 4 Loven gælder ikke for Færøerne og Grønland, men kan ved kongelig anordning sættes helt eller delvis i kraft for Færøerne med de afvigelser, som de særlige færøske forhold tilsiger.
Bemærkninger til lovforslaget Almindelige bemærkninger 1. Lovforslagets baggrund og hovedindhold Som det fremgår af regeringens strategi for høj kvalitet i den offentlige service »Bedre velfærd og større arbejdsglæde« (afsnit II.2., s. 68 f.), finder regeringen, at de offentlige arbejdspladser skal inddrage og anvende medarbejdernes ressourcer og faglige viden bedst muligt.
Med trepartsaftalen af 17. juni 2007 blev regeringen, KL, Danske Regioner, LO og AC på den baggrund bl.a. enige om, at der er behov for at fremme en mere fleksibel opgavevaretagelse og en mere hensigtsmæssig arbejdstilrettelæggelse på sundheds- og ældreområderne.
Parterne blev i den forbindelse enige om at nedsætte en task-force, der inden udgangen af 2008 skal udarbejde en strategi for en mere fleksibel opgavevaretagelse og en mere hensigtsmæssig arbejdstilrettelæggelse på sundheds- og ældreområderne.
Herunder skal task-forcen bl.a. foretage overvejelser om autorisationsordninger i øvrigt.
 Det foreliggende lovforslag om indførelse af en autorisationsordning for social- og sundhedsassistenter er en udløber af regeringens kvalitetsreformstrategi og trepartsaftalens initiativ om at fremme en mere fleksibel opgavevaretagelse og en mere hensigtsmæssig arbejdstilrettelæggelse.
 Med lovforslaget får personer, der over for Sundhedsstyrelsen dokumenterer, at de har bestået social- og sundhedsassistentuddannelsen, ret til autorisation som social- og sundhedsassistent.
Herved lettes patienters og pårørendes mulighed for at få klarhed over, hvilket personale der kan forventes at have erhvervet og fortsat besidde de kvalifikationer, som opnås gennem social- og sundhedsassistentuddannelsen.
Forslaget indebærer en titelbeskyttelse, der forbyder andre end autoriserede social- og sundhedsassistenter såvel som social- og sundhedsassistenter, der har fået frataget deres autorisation, at anvende betegnelsen »social- og sundhedsassistent«.
2. Lovforslagets indhold 2.1. Gældende ret Selv uden en autorisationsordning er social- og sundhedsassistenter i dag underlagt Sundhedsstyrelsens tilsyn, jf. sundhedslovens § 215, ligesom klager over social- og sundhedsassistenters faglige virksomhed i henhold til reglerne om persongrupper inden for sundhedsvæsenet, der er omfattet af Sundhedsvæsenets Patientklagenævns virksomhed, jf. § 3, nr. 6, i bekendtgørelse nr. 544 af 14. juni 2001, kan indbringes for nævnet og dermed i givet fald også give anledning til påtale.
 I modsætning til en del andre grupper af sundhedspersoner er social- og sundhedsassistenter derimod ikke omfattet af lov nr. 451 af 22. maj 2006 om autorisation af sundhedspersoner og om sundhedsfaglig virksomhed (autorisations- og virksomhedsloven).
 Social- og sundhedsassistenter er dermed  på lige fod med andre grupper af sundhedspersoner uden en autorisationsordning  ikke omfattet af autorisations- og virksomhedslovens pligt til at udvise omhu og samvittighedsfuldhed, jf. lovens § 17. Social- og sundhedsassistenter er heller ikke omfattet af denne lovs særlige bestemmelser om faglige påbud og virksomhedsindskrænkning ved udvist alvorlig eller gentagen kritisabel virksomhed og om autorisationsfratagelse i tilfælde, hvor sundhedspersonen må antages at være til fare for andre mennesker.
I mangel af en autorisationsordning er betegnelsen »social- og sundhedsassistent« heller ikke nogen beskyttet titel.
Patienter og pårørende har således i dag ikke umiddelbart nogen mulighed for at få klarhed over, hvilke sundhedspersoner med betegnelsen »social- og sundhedsassistent« der kan forventes at have erhvervet og fortsat besidde de kvalifikationer, som opnås gennem social- og sundhedsassistentuddannelsen.
2.2. Rettigheder og pligter som følge af lovforslaget For at styrke patientsikkerheden findes det hensigtsmæssigt, at titlen »social- og sundhedsassistent« forbeholdes personer, der kan dokumentere deres kvalifikationer ved eksamensbevis for bestået social- og sundhedsassistentuddannelse og på baggrund af denne uddannelse af Sundhedsstyrelsen er meddelt autorisation som social- og sundhedsassistent.
 Forslaget indebærer en titelbeskyttelse, der forbyder andre end autoriserede social- og sundhedsassistenter såvel som social- og sundhedsassistenter, der har fået frataget deres autorisation, at anvende betegnelsen »social- og sundhedsassistent«.
Med en autorisationsordning som den foreslåede vil social- og sundhedsassistenter blive underlagt de rettigheder og pligter, der foreskrives i autorisations- og virksomhedsloven.
Hermed undergives social- og sundhedsassistenterne - i lighed med andre autoriserede sundhedspersoner - den i denne lov angivne eksplicitte pligt til at udvise omhu og samvittighedsfuldhed i deres virke.
 Desuden får Sundhedsstyrelsen med forslaget mulighed for at iværksætte tilsynsforanstaltninger ud over, hvad der følger af styrelsens almindelige tilsyn efter sundhedslovens § 215, idet den enkelte social- og sundhedsassistent under visse betingelser vil kunne få frataget autorisationen, få indskrænket sit virksomhedsområde eller få udstedt påbud om at ændre sin faglige virksomhed, jf. autorisations- og virksomhedslovens kapitel 3.
Sundhedsstyrelsen offentliggør sådanne afgørelser, jf. § 13 i autorisations- og virksomhedsloven og § 17, stk. 5, i loven om klage- og erstatningsadgang inden for sundhedsvæsenet, jf. lov nr. 547 af 24. juni 2005 med senere ændringer.
Tilsvarende er der i bekendtgørelse nr. 1367 af 15. december 2005 om offentliggørelse af afgørelser i klage- og tilsynssager på sundhedsområdet fastsat nærmere bestemmelser om offentliggørelse af afgørelser fra Sundhedsvæsenets Patientklagenævn, hvor der er givet kritik for alvorlig eller gentagen forsømmelse eller kritik i forbindelse med kosmetiske indgreb, jf. klage- og erstatningslovens § 17, stk. 1. Arbejdsgivere og patienter får dermed mulighed for at holde sig orienteret om den enkelte social- og sundhedsassistents autorisationsmæssige forhold og eventuel kritisabel virksomhedsudøvelse.
 I lighed med andre grupper af autoriserede sundhedspersoner underlægges social- og sundhedsassistenter som følge af forslaget autorisations- og virksomhedslovens straffebestemmelser, jf. lovens kapitel 27. Efter disse bestemmelser straffes bl.a. grovere eller gentagen forsømmelse eller skødesløshed i udøvelsen af virksomhed med bøde eller fængsel i indtil 4 måneder, og tilsidesættelse af en oplysnings- eller indberetningspligt efter bl.a. lovens § 19, straffes med bøde.
Uddannelsen som social- og sundhedsassistent har ifølge § 5, stk. 2, i bekendtgørelse nr. 1214 af 1. december 2006 af lov om grundlæggende social- og sundhedsuddannelser til formål at kvalificere eleverne til selvstændigt at varetage og tilrettelægge sammensatte aktivitets- og omsorgsopgaver, herunder koordinerende og undervisende funktioner, samt til selvstændigt at varetage og tilrettelægge grundlæggende sundheds- og plejeopgaver.
Der henvises til bemærkningerne til § 1, nr. 1.
I forhold hertil indebærer den foreslåede ordning alene en titelbeskyttelse, idet adgangen til at udøve virksomhed som social- og sundhedsassistent ikke forbeholdes med forslaget.
Med lovforslaget lægges der således op til en autorisationsordning svarende til den, der er gældende for sygeplejersker, ergoterapeuter, fysioterapeuter, bioanalytikere, kliniske diætister, radiografer, fodterapeuter og bandagister.
Personer uden autorisation som social- og sundhedsassistent har således fortsat adgang til virksomhedsområdet, ligesom social- og sundhedsassistenter - også efter gældende regler - har vid adgang til at virke som medhjælp for sundhedsfagligt personale med forbeholdt virksomhedsområde, f. eks. læger.
Den foreslåede ordning ændrer ikke rammerne for arbejdsdeling og -tilrettelæggelse m.v. faggrupperne imellem.
Tilrettelæggelsen af pleje og behandling i sundhedsvæsenet sker fortsat efter instrukser fra de ansvarlige driftsmyndigheder og behandlingsansvarlige læger.
 Indførelse af den foreslåede autorisationsordning for social- og sundhedsassistenter lægger ingen hindringer i vejen for en mere fleksibel opgavevaretagelse og en mere hensigtsmæssig arbejdstilrettelæggelse på sundheds- og ældreområderne, hvor social- og sundhedsassistenternes ressourcer og faglige viden anvendes bedst muligt.
Det er efter regeringens opfattelse afgørende, at der ikke i lovgivningen skabes nye faggrænser og barrierer for en effektiv arbejdstilrettelæggelse i sundhedsvæsenet.
Derfor fastholdes samme princip som på sygeplejerskeområdet, nemlig at den foreslåede autorisationsordning indebærer en titelbeskyttelse, men ikke noget forbeholdt virksomhedsområde.
 Særlig med hensyn til sygeplejersker kan det i denne forbindelse oplyses, at Sundhedsstyrelsen vil få i opdrag at undersøge mulighederne for at beskrive yderligere fagområder for sygeplejersker ud over de allerede eksisterende.
 Titelbeskyttelsen og særlige fagområder er en støtte for ledelsen og delegerende fagpersoner om de kvalifikationer, der i almindelighed kan forventes af de pågældende faggrupper, og hvilke opgaver de på den baggrund kan varetage.
2.3. Konsekvenser af lovforslaget i forhold til andre lande Social- og sundhedsassistenter er omfattet af overenskomsten af 14. juni 1993 med Finland, Island, Norge og Sverige om fælles nordisk arbejdsmarked for visse personalegrupper inden for sundhedsvæsenet og veterinærvæsenet (som ændret ved aftale af 11. november 1998, jf. bekendtgørelse nr. 23 af 28. juni 2001).
Indføres der i Danmark en autorisationsordning for social- og sundhedsassistenter, skal der i nordisk regi forhandles om vilkårene for danske social- og sundhedsassistenters adgang til godkendelse i de øvrige nordiske lande samt nordisk uddannede social- og sundhedsassistenters adgang til autorisation i Danmark.
Som udgangspunkt omfattes social- og sundhedsassistenter af overenskomstens hovedregel om godkendelse i en kontraherende stat, men den danske uddannelse som social- og sundhedsassistent er ifølge Sundhedsstyrelsen mere omfattende end de øvrige landes uddannelser.
En vedtagelse af autorisationsordningen for social- og sundhedsassistenter indebærer en lovregulering af erhvervet, der herved bliver omfattet af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer.
Statsborgere fra EU/EØS-medlemsstater og statsborgere fra lande, som EU har indgået aftale med herom, har således bl.a. adgang til autorisation som social- og sundhedsassistent efter direktivets generelle ordning for anerkendelse af uddannelsesbeviser (direktivets afsnit III, kapitel 1).
 Øvrige udenlandsk uddannede sundhedspersoners adgang til autorisation som social- og sundhedsassistent vil efter forslaget blive reguleret af autorisations- og virksomhedslovens § 3, stk. 2. Herefter meddeles efter ansøgning autorisation af Sundhedsstyrelsen, hvis styrelsen finder, at ansøgerens udenlandske uddannelse kan sidestilles med den danske uddannelse som social- og sundhedsassistent.
 Sundhedsstyrelsen forventer årligt at ville modtage ca. 200 ansøgninger om meddelelse af autorisation som social- og sundhedsassistent på baggrund af udenlandske uddannelser.
2.4. Sundhedsstyrelsens administration af ordningen Med autorisationsordningens ikrafttræden får alle med uddannelsesbevis som social- og sundhedsassistent ifølge forslaget ret til autorisation som social- og sundhedsassistent.
 For tiden uddannes årligt ca. 2.500 nye social- og sundhedsassistenter, som ifølge forslaget på baggrund af deres eksamensbevis efter ansøgning til Sundhedsstyrelsen vil skulle meddeles autorisation.
Siden social- og sundhedsassistentuddannelsens indførelse i 1991 er der ifølge Sundhedsstyrelsen uddannet omkring 42.000 social- og sundhedsassistenter i Danmark.
Herunder har sygehjælpere med supplerende uddannelse modtaget uddannelsesbevis som social- og sundhedsassistent.
Disse social- og sundhedsassistenter får ifølge forslagets overgangsordning på samme vilkår ret til autorisation som social- og sundhedsassistent.
Af hensyn til en hurtig indfasning af autorisationsordningen foreslås det, at social- og sundhedsassistenter, der er uddannet i henhold til ældre uddannelsesbestemmelser, som udgangspunkt skal indgive ansøgning om autorisation til Sundhedsstyrelsen inden et år efter lovens ikrafttræden.
3. Økonomiske og administrative konsekvenser for det offentlige Forslaget indebærer, at Sundhedsstyrelsen skal behandle ansøgninger om autorisation til social- og sundhedsassistenter.
Det forventes, at Sundhedsstyrelsen det første år efter den foreslåede lovændrings ikrafttræden vil udstede omkring 42.000 autorisationer til social- og sundhedsassistenter efter overgangsordningen fastsat i § 3. Hertil kommer efter styrelsens skøn 500 ansøgninger fra personer med en udenlandsk uddannelse.
Herefter forventes Sundhedsstyrelsen at udstede autorisationer svarende til antallet af personer, der består uddannelsen som social- og sundhedsassistent  anslået 2.500 personer årligt  samt at skulle behandle ansøgninger fra ca. 200 personer med udenlandsk uddannelse.
Det forventes, at den foreslåede ordning i overgangsperioden vil kræve ekstra ressourcer i Sundhedsstyrelsen til behandling og registrering af ansøgninger om autorisation af social- og sundhedsassistenter samt til udførelse af tilsyn med autoriserede social- og sundhedsassistenter.
Omkostningerne hertil skønnes at udgøre omkring 1,4 mio. kr. i 2008 og 2,5 mio. kr i 2009, hvorefter omkostningerne forventes at stabiliseres på 1,6 mio. kr. årligt fra og med 2010 - alle beløb er eksklusiv overhead.
Det foreslås at lade Sundhedsstyrelsens administration af ordningen finansiere i overensstemmelse med autorisations- og virksomhedslovens generelle bestemmelse om gebyr for meddelelse af autorisation, jf. autorisations- og virksomhedslovens § 4 og bekendtgørelse nr. 1337 af 8. december 2006 om gebyr for autorisation m.v. af visse sundhedspersoner.
Gebyret udgør på nuværende tidspunkt 287 kr.
En eventuel regulering af gebyret som følge af udvidelsen af gebyrordningen til også at gælde autorisation af social- og sundhedsassistenter vil i givet fald blive foretaget i 2010, når regnskabstallene for 2008-09 foreligger.
En eventuel regulering vil følge de generelle principper om, at der set over en årrække skal tilstræbes balance mellem indtægter og omkostninger på gebyrområdet.
 Også administrationen af den nye autorisationsordning vil herved blive udgiftsneutral for staten.
 Autorisationsordningen indebærer ikke økonomiske eller administrative konsekvenser for kommuner og regioner.
 4. Økonomiske og administrative konsekvenser for erhvervslivet mv.
 Forslaget indebærer ikke økonomiske eller administrative konsekvenser for erhvervslivet.
5. Administrative konsekvenser for borgere Social- og sundhedsassistenter har alene ret til at benytte titlen »social- og sundhedsassistent« efter ansøgning og efter Sundhedsstyrelsens meddelelse af autorisation.
Ansøgning kan ske på elektronisk ansøgningsblanket.
6. Miljømæssige konsekvenser Forslaget indebærer ikke miljømæssige konsekvenser.
7. Forholdet til EU-retten Forslaget indebærer, jf. ovenfor, at erhvervet social- og sundhedsassistent omfattes af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer.
8. Høring Lovforslaget har været forelagt til udtalelse for Danske Regioner, KL, Forbundet af Offentligt Ansatte, Lægeforeningen, Dansk Sygeplejeråd, Forbrugerrådet, Danske Patienter, Danske Handicaporganisationer, Ældresagen og Sundhedsvæsenets Patientklagenævn.
