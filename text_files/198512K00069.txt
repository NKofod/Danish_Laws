Nr LSF 69 Forslag til Lov om leje Fremsat af Svend Andersen (S) Bakholt (S) Baadsgaard (S) Knud Damgaard (S)  

 Torben Lund (S) Lissa Mathiasen (S) Kaj Poulsen (S) Søgaard (S) den 12. november 1985 Kapitel I Lovens anvendelsesområde § 1. Loven gælder for leje - herunder fremleje - af hus eller husrum.
Stk. 2. Loven gælder, selv om lejen skal betales med andet end penge, herunder ved arbejde.
Stk. 3. Loven finder ikke anvendelse for lejeaftaler om midlertidig benyttelse af beboelseslejligheder til fritidsformål.
Stk. 4. Loven gælder ikke for aftaler om leje af bolig med fuld kost eller for aftaler melle et hotel og dets gæster.
Stk. 5. Loven gælder ikke lejeaftaler om lokaler, der udelukkende skal anvendes til andet end beboelse.
§ 2. Loven gælder ikke i det omfang, lejeforholdet er omfattet af særlige regler i anden lovgivning.
Stk. 2. Loven gælder ikke i det omfang, lejeforholdet er et led i et ansættelsesforhold under staten eller under en institution, hvortil staten yder tilskud, når løn- og andre ansættelsesvilkår er godkendt af staten.
Loven gælder heller ikke lejeforhold, der er et led i et ansættelsesforhold under en amtskommune, en kommune eller under en selvejende institution, hvorved en amtskommune eller en kommune har indgået overenskomst om institutionens drift, når løn og andre ansættelsesvilkår er godkendt af kommunernes lønningsnævn.
§ 3. Reglerne i kapitel VII-XI og XX gælder ikke for lejeforhold i ejendomme, 1) som ved lejemålets indgåelse ejes af et almennyttigt boligselskab, jfr. § 2 i lov om boligbyggeri, 2) som ved lejemålets indgåelse ejes af institutioner som nævnt i kap. 11 eller 12 i lov om boligbyggeri.
 § 4. I kapitel VII-XI og XX-XXI anses følgende som en ejendom:
1) Flere ejerlejligheder, der henhører under samme ejerforening, og som ejes af samme udlejer.
2) Flere ejendomme, der ejes af samme ejer, og som er opført kontinuerligt som en samlet bebyggelse, såfremt disse ejendomme har fælles friarealer eller nogen form for driftsfællesskab.
 3) Flere ejendomme, der er samvurderet eller samnoteret i tingbogen.
4) Udlejede lejligheder og lokaler i en ejendom, der ejes af en andelsboligforening, når andelsboligforeningen efter kontraktsforholdet er udlejer.
§ 5. Ved en beboelseslejlighed forstås en bolig, der består af et eller flere beboelsesrum med køkken, som udelukkende benyttes af lejeren og dennes husstand.
Stk. 2. Lovens regler om beboelseslejligheder finder også anvendelse, når en lejlighed delvis er udlejet til andet end beboelse, jfr.
 dog stk. 3.
Stk. 3. Omfatter en lejeaftale 2 eller flere enheder, der er selvstændigt registreret i bygnings- og boligregistret, finder lovens regler om beboelseslejligheder kun anvendelse på enheder registreret som beboelsesarealer.
Det er dog en forudsætning, at lejligheden eller lokalet benyttes i overensstemmelse med registreringen.
Kapitel II Lejeaftalen § 6. En lejeaftale og andre aftaler om det lejede skal udfærdiges skriftligt, når en af parterne kræver det.
Stk. 2. En lejeaftale anses for indgået på lovens vilkår i det omfang, der ikke udtrykkeligt er fastsat andet i aftalen.
Stk. 3. Er lejens størrelse ikke aftalt, anses den for at udgøre det beløb, der er rimeligt under hensyn til det lejedes værdi, jfr. § 41, stk. 2 og 3.
Stk. 4. I samarbejde med Lejernes Landsorganisation og Grundejernes Landsorganisation udarbejder boligministeren en standardlejekontrakt.
§ 7. Ved udlejning til beboelse, ved formidling af sådanne lejeforhold eller ved bytning af beboelseslejligheder er det ikke tilladt at modtage eller kræve vederlag fra lejeren eller at betinge sig, at lejeren indgår anden retshandel, som ikke er et led i lejeaftalen.
Stk. 2. Bestemmelsen i stk. 1 omfatter ikke vederlag for afståelse af en forretning eller vederlag for at formidle afståelsen.
Stk. 3. Beløb, der er betalt i strid med stk. 1, kan kræves tilbagebetalt.
Stk. 4. Overtrædelse af stk. 1 straffes med bøde eller hæfte, medmindre højere straf er forskyldt efter anden lovgivning.
§ 8. Lejeres rettigheder efter reglerne i denne lov er gyldige mod enhver uden tinglysning.
Det samme gælder aftaler om forudbetaling af leje, indskud, depositum eller lignende, når disse beløb tilsammen ikke overstiger et halvt års leje.
Ved lejeforholdets ophør skal lejerens krav efter 1. og 2. pkt. være gjort gældende ved sagsanlæg inden 1 år fra ophørstidspunktet.
Stk. 2. En lejer, der ved aftale har erhvervet videregående rettigheder, f.eks. aftalt uopsigelighed, afståelsesret eller ret til at få godtgørelse efter § 28 ved fraflytning, kan kræve aftalen tinglyst.
Den tinglyste aftale respekterer størst mulige offentlige lån samt de øvrige pantehæftelser og byrder, som var tinglyst ved aftalens anmeldelse til tinglysning.
Stk. 3. Har ejeren ikke ladet aftalen tinglyse senest 1 uge efter, at lejeren har forlangt det, har lejeren ret til at lade aftalen tinglyse.
Stk. 4. Når lejeforholdet er ophørt, skal lejeren lade den tinglyste aftale aflyse.
Har lejeren ikke ladet aftalen aflyse senest 1 uge efter, at udlejeren har forlangt det, har udlejeren ret til at lade aftalen aflyse.
§ 9. Reglerne i §§ 6 og 7 og i § 8, stk. 1 og 3, kan ikke ved aftale fraviges til skade for lejeren.
Kapitel III Mangler ved det lejede § 10. Udlejeren skal stille det lejede til lejerens rådighed fra det aftalte tidspunkt for lejeforholdets begyndelse og i hele lejeperioden.
Det lejede skal være i en forsvarlig stand og i en stand, som lejeren efter retsforholdet mellem ham og udlejeren kan kræve.
§ 11. Er det lejede mangelfuldt ved lejemålets begyndelse, skal lejeren for ikke at miste retten til at påberåbe sig mangelen senest 2 uger efter lejemålets begyndelse meddele udlejeren, at han vil gøre den gældende.
Dette gælder dog ikke, hvis mangelen ikke kan erkendes ved anvendelse af sædvanlig agtpågivenhed eller udlejeren har handlet svigagtigt.
§ 12. Er det lejede ikke ved lejeforholdets begyndelse og under lejeforholdets beståen i den stand, som lejeren efter retsforholdet mellem ham og udlejeren kan kræve, og er udbedringen af mangelen uopsættelig, kan lejeren afhjælpe den for udlejerens regning.
Ved andre mangler er lejeren først berettiget til at afhjælpe mangelen, når udlejeren efter påkrav derom ikke har udbedret den.
Vedrører mangelen det lejedes forsyning med lys, gas, varme, kulde eller lignende, kan lejeren ved fogdens bistand skaffe sig adgang til ejendommens installationer og afhjælpe mangelen.
§ 13. Undlader en ejer, som skal levere varme og varmt vand, jfr. § 96, at lade ejendommen forsyne med energi til opvarmning, og afhjælper han ikke straks mangelen efter påkrav herom, jfr. § 12, skal kommunen på begæring af en lejer lade ejendommen forsyne med energi til opvarmning for udlejerens regning.
Stk. 2. Beløb, som kommunen har lagt ud, forrentes fra tidspunktet for kommunens udbetaling med den rente, der er fastsat efter § 5, stk. 1 og 2, i lov om renter ved forsinket betaling m.v.
Som gebyr kan kommunen kræve 50 kr. med tillæg af 2 pct. af det skyldige beløb ud over 1.000 kr.
Stk. 3. Beløb, som kommunen har lagt ud, kan inddrives efter de regler, der gælder for inddrivelse af ejendomsskatter.
§ 14. Bliver det lejede ødelagt ved brand eller anden ulykke, bortfalder aftalen.
§ 15. Ud over reglerne i §§ 10-14 finder aftaleloven og dansk rets almindelige erstatningsregler anvendelse.
§ 16. Reglerne i dette kapitel kan ikke ved aftale fraviges til skade for lejeren.
Kapitel IV Betaling af leje § 17. Udlejeren skal anvise et betalingssted her i landet.
Er der ikke anvist et betalingssted, skal lejen betales på udlejerens bopæl her i landet.
Indbetaling til postvæsenet anses for betaling på det anviste betalingssted.
Udlejeren er endvidere berettiget til at anvise, på hvilken måde betaling skal ske.
 § 18. Lejen kan kræves betalt månedsvis forud.
Stk. 2. Er lejen beregnet for en kortere periode end en måned, kan den kræves betalt forud for den periode, den vedrører.
Stk. 3. Forfalder lejen eller anden pligtig pengeydelse til betaling på en helligdag, en søndag, en lørdag eller grundlovsdag, udskydes forfaldsdagen til den efterfølgende hverdag.
Betaling anses for rettidig, når den sker senest den 3. hverdag efter forfaldsdagen.
Er denne hverdag en lørdag, er betaling den følgende hverdag rettidig.
Stk. 4. I tilfælde af opsigelse eller ved det tidsbestemte lejeforholds udløb er lejeren kun pligtig at betale leje for tiden indtil lejeforholdets ophør.
 § 19. Leje kan ikke kræves betalt for mere end 3 måneder ad gangen.
Stk. 2. Lejen kan ikke kræves forudbetalt for et længere tidsrum end 3 måneder.
Ved forudbetalt leje forstås i denne forbindelse det beløb, der umiddelbart inden de aftalte betalingsterminer henstår som indbetalt hos udlejeren.
Ej heller kan der hos lejerne kræves andet indskud, depositum eller lignende af en sådan størrelse, at det samlede beløb - inklusive forudbetalt leje - overstiger 6 måneders leje.
Stk. 3. Gennemføres lejeforhøjelser, kan forudbetalt leje kun kræves reguleret, hvis forudbetalingen ikke skal indestå som depositum ved lejeforholdets ophør.
Reguleringen kan kræves med lige store månedlige beløb over samme antal måneder, som forudbetalingen vedrører.
Stk. 4. Ved et husstandsmedlems fortsættelse af lejeforholdet efter § 112, stk. 2, kan depositum kræves reguleret, således at det svarer til, hvad der i øvrigt er gældende i ejendommen, jfr. dog stk. 2.
Dette gælder dog ikke, hvis den person, der fortsætter lejeforholdet, har levet sammen med den hidtidige lejer i et ægteskabslignende forhold.
§ 20. Reglerne i § 17, § 18, stk. 3 og 4, og § 19 kan ikke ved aftale fraviges til skade for lejeren.
Kapitel V Lejerens brug af det lejede § 21. Lejeren skal behandle det lejede forsvarligt.
Stk. 2. Lejeren er erstatningsansvarlig for skade, som forvoldes ved uforsvarlig adfærd af ham selv, hans husstand eller andre, som han har givet adgang til det lejede.
Stk. 3. Skader, hvis udbedring er uopsættelig, skal lejeren straks anmelde til udlejeren.
Andre skader skal han anmelde uden ugrundet ophold.
§ 22. Lejeren skal i lejeperioden foretage vedligeholdelse og fornøden fornyelse af låse og nøgler og holde vand- og gashaner og elafbrydere forsvarligt ved lige.
Lejeren skal endvidere vedligeholde ruder, wc-kummer, cisterner, vaskekummer, badekar, køleskabe, komfurer, vaskemaskiner og lignende installationer, medmindre lejeren kan godtgøre, at forringelsen ikke skyldes hans forsømmelse.
§ 23. Lejeren må ikke uden udlejerens samtykke bruge det lejede til andet formål end aftalt.
Stk. 2. Lejeren må ikke uden udlejerens samtykke overlade brugen af det lejede eller nogen del deraf til andre end medlemmer af sin husstand, jfr. dog §§ 106 og 107.
§ 24. Udlejeren skal sørge for, at der hersker god orden i ejendommen.
Stk. 2. Lejeren skal overholde de almindelige ordensregler, der gælder for ejendommen, og skal efterkomme andre rimelige påbud, der skal sikre god husorden og forsvarlig brug af det lejede.
Stk. 3. Lejeren skal sørge for, at de pligter, der påhviler ham efter stk. 2, også iagttages af de personer, for hvis handlinger han er ansvarlig efter § 21.
§ 25. Lejeren må ikke uden udlejerens samtykke foretage ændringer af det lejede eller anbringe andre indretninger eller genstande end de i § 26 nævnte, jfr. dog § 27.
§ 26. Lejeren har ret til at foretage sædvanlige tekniske installationer i det lejede, medmindre udlejeren kan godtgøre, at ejendommens el- og afløbskapacitet ikke er tilstrækkelig til installationen.
Lejeren skal give meddelelse til udlejeren, inden han foretager installationen.
Stk. 2. Lejeren har ret til at anbringe andre antenner end de af § 91 omfattede på ejendommen efter udlejerens anvisning, medmindre udlejeren godtgør, at anbringelsen vil være til ulempe for ejendommen og dens beboere.
Stk. 3. Lejeren er erstatningsansvarlig for skade, der er forårsaget af de installationer, han har foretaget.
Udlejeren kan kræve, at lejeren ved forsikring eller på anden måde stiller fornøden sikkerhed for opfyldelsen af erstatningsansvaret.
 Stk. 4. Huslejenævnet afgør efter begæring tvister i henhold til stk.
 1-2.
§ 27. Lejeren har, efter at have givet meddelelse herom til udlejeren med det i § 31 nævnte varsel, ret til at foretage forbedringer af det lejede.
Udlejeren kan modsætte sig forbedringens udførelse, hvis forbedringen er uhensigtsmæssig.
Stk. 2. Huslejenævnet afgør efter begæring, om lejeren har ret til at foretage forbedringer af det lejede, og under hvilke vilkår, herunder om der skal stilles sikkerhed for retablering ved lejerens fraflytning.
§ 28. Når lejeren ønsker at forbedre det lejede, kan han og udlejeren aftale, at der ved lejerens fraflytning ydes ham en godtgørelse.
Stk. 2. Medmindre andet aftales under hensyn til forbedringens karakter, udgør godtgørelsen lejerens udgift med fradrag af 1/10 af beløbet for hvert hele år, han har benyttet forbedringen.
Stk. 3. Udlejeren kan ved genudlejning enten kræve en lejeforhøjelse, der modsvarer forbedringen, eller kræve godtgørelsen betalt af den nye lejer.
§ 29. Reglerne i § 26, stk. 1 og 2, og § 27 kan ikke ved aftale fraviges til skade for lejeren.
Kapitel VI Udlejerens adgang til det lejede § 30. Udlejeren eller dennes stedfortræder har ret til at få eller skaffe sig adgang til det lejede, når forholdene kræver det.
§ 31. Udlejeren kan med 6 ugers varsel iværksætte arbejder i det lejede, når udførelsen ikke er til væsentlig ulempe for lejeren.
Stk. 2. Inden iværksættelse af andre arbejder har lejeren krav på 3 måneders varsel.
Stk. 3. Udlejeren kan dog altid uden varsel foretage uopsættelige reparationer i det lejede.
§ 32. Ethvert arbejde, der iværksættes af udlejeren, skal udføres uden unødig afbrydelse og med den størst mulige hensyntagen til lejeren.
Udlejeren skal straks foretage efterreparationer.
§ 33. Reglerne i §§ 31 og 32 kan ikke ved aftale fraviges til skade for lejeren.
Kapitel VII Lejerrepræsentation § 34. I ejendomme med mere end 6 beboelseslejligheder har lejerne af beboelseslejlighederne ret til at vælge lejerrepræsentanter.
Lejerne skal på udlejerens begæring ved en underskriftsindsamling dokumentere, at et flertal af lejerne ønsker oprettet lejerrepræsentation i ejendommen.
Stk. 2. Ved oprettelse af lejerrepræsentation i en ejendom kan flertallet af de på et møde fremmødte lejere vælge lejerrepræsentanter.
Der skal vælges 5 lejerrepræsentanter.
I ejendomme med mindre end 16 lejligheder nedsættes antallet dog til 3. Udlejeren skal have mulighed for at deltage i møderne.
Stk. 3. I stedet for valg efter stk. 2, 1. pkt., kan flertallet af de på et møde fremmødte lejere beslutte, at en lejer- eller beboerforenings bestyrelse er lejerrepræsentationen, såfremt et flertal af ejendommens lejere af beboelseslejligheder er tilsluttet foreningen, og såfremt foreningen kun har medlemmer, der bor i ejendommen.
Stk. 2, 2.-4. pkt., finder tilsvarende anvendelse.
Stk. 4. Boligministeren fastsætter nærmere regler om lejerrepræsentation.
 § 35. Lejerrepræsentanterne har ret til:
1) at forlange et møde med udlejer, inden driftsbudgettet udsendes, 2) at tilslutte sig, at udlejer medtager en forbedringsudgift på driftsbudgettet, jfr. § 82, stk. 2, 3) at få udleveret ejendommens driftsregnskab samt drøfte spørgsmål om lejeforhøjelse med udlejer, 4) at tiltræde en lejeforhøjelse, jfr. § 50, stk. 4, 5) at være medbestemmende med hensyn til anvendelse af de midler, der er afsat til vedligeholdelse og renholdelse m.v. samt drøfte gennemførelse af planlagte arbejder, jfr. f.eks. § 61, 6) at modtage underretning om, hvilke udgifter udlejer får udbetalt fra vedligeholdelseskontoen efter § 62, jfr. § 72, stk. 2, 7) at protestere mod udbetaling af midler fra vedligeholdelseskontoen efter § 62, jfr. § 72, stk. 3, 8) at få udleveret den af en energikonsulent udarbejdede opstilling, jfr. lov om begrænsning af energiforbruget i bygninger, samt få udleveret den af en varmekonsulent udarbejdede rapport i henhold til regler udstedt i medfør af byggeloven samt at få foretaget en vurdering af ejendommens energiøkonomiske stand, jfr. lov om begrænsning af energiforbruget i bygninger § 7, 9) at forlange energibesparende arbejder udført, jfr. § 89, 10) at forlange varmemålere opsat eller nedtaget, jfr. § 97, stk. 2 og 3, og tilvejebringelse af modtagerforhold for radio og TV, jfr.
§ 91, 11) at blive orienteret om udlejers ansættelse og afskedigelse af ejendomsfunktionærer, 12) at indbringe spørgsmål for huslejenævnet efter kapitel VIII-XI og XXI.
 § 36. Lejerrepræsentanterne kan:
1) foreslå gennemførelse af forbedringer, når der samtidig anvises mulighed for finansiering og dækning af driftsudgifter, der følger af forbedringens gennemførelse, 2) drøfte ethvert spørgsmål af betydning for ejendommens drift med udlejer.
§ 37. Er der valgt lejerrepræsentanter, kan der på et møde vedtages en husorden.
Den skal være gældende, medmindre udlejeren har vægtige grunde til at modsætte sig dette.
Stk. 2. I ejendomme, der er opdelt i ejerlejligheder, og i ejendomme, der ejes af andelsboligforeninger, skal samtlige beboere indkaldes til det møde, der træffer afgørelse om husordenen.
For hver beboelseslejlighed kan afgives en stemme.
§ 38. I ejendomme, jfr. § 4, nr. 2 og 3, der er opdelt i ejerlejligheder, og hvor mere end 6 lejligheder er lejet ud, har en repræsentant for et flertal af de lejere, der ikke kan være repræsenteret af en lejerrepræsentation efter § 34, ret til at drøfte anliggender, der er fælles for alle beboerne, med ejerforeningerne og lejerrepræsentanterne.
§ 39. Reglerne i dette kapitel kan ikke ved aftale fraviges til skade for lejeren.
Kapitel VIII Fastsættelse og ændring af lejen for beboelseslejligheder § 40. Reglerne i dette kapitel gælder for lejeforhold, der omfattes af kapitel I.
Stk. 2. Undtaget fra reglerne i dette kapitel er lejeforhold i ejendomme med 6 eller færre beboelseslejligheder, jfr. kapitel XX.
§ 41. Ved lejeaftalens indgåelse må lejen ikke fastsættes til et beløb, der overstiger den omkostningsbestemte leje ved lejemålets begyndelse, jfr. § 42, med tillæg af lovlige lejeforhøjelser som følge af forbedringer.
Såfremt den efter 1. pkt. fastsatte leje overstiger det lejedes værdi, må lejen ved lejeaftalens indgåelse ikke fastsættes til et beløb, der væsentligt overstiger det lejedes værdi.
Stk. 2. Ved afgørelse efter stk. 1, 2. pkt., skal der foretages en sammenligning med den leje, som er almindeligt gældende i kvarteret eller området for tilsvarende beboelseslejligheder med hensyn til beliggenhed, art, størrelse, kvalitet, udstyr og vedligeholdelsestilstand.
Stk. 3. Ved vurderingen af lejen og det lejedes værdi ses der bort fra:
1) forbedringer, der er gennemført efter § 89, og 2) lejeforhøjelse og forbedringer efter § 53 i lov om sanering og efter § 60 i lov om byfornyelse og boligforbedring.
Ved den første lejefastsættelse for forbedringer, hvortil der er ydet støtte efter lov om sanering eller lov om byfornyelse og boligforbedring, finder reglen i nr. 2 dog ikke anvendelse.
Stk. 4. Ved lejeaftalens indgåelse kan der ikke aftales en leje eller lejevilkår, der efter en samlet bedømmelse er mere byrdefulde for lejeren end de vilkår, der gælder for andre lejere i ejendommen.
Stk. 5. Reglen i stk. 4 er dog ikke til hinder for, at der ved genudlejning kan aftales en leje efter reglen i stk. 1.
§ 42. Hvis lejen ikke kan dække 1) ejendommens driftsudgifter, jfr. § 43, 2) afkastet af ejendommens værdi, jfr. § 45, 3) forbedringsudgifter, der er godkendt af lejerrepræsentanterne, jfr. § 82, kan udlejeren på grundlag af et driftsbudget en gang hvert kalenderår forlange lejeforhøjelse til udligning af forskellen.
Stk. 2. Lejeforhøjelse kan dog ikke kræves, dersom lejen efter forhøjelsen væsentligt vil overstige det lejedes værdi, jfr. § 41.
Stk. 3. Krav om lejeforhøjelse kan tidligst få virkning 1 år efter, at der sidst er trådt en lejeforhøjelse i kraft efter stk. 1.
Stk. 4. Lejeforhøjelse kan kræves uanset aftalt uopsigelighed, når udlejeren har forbeholdt sig at kunne regulere lejen.
Stk. 5. Lejeforhøjelse efter stk. 1 har, medmindre parterne træffer en anden aftale, virkning fra den 1. i den måned, der indtræder 3 måneder efter kravets fremsættelse.
§ 43. De nødvendige driftsudgifter omfatter udgifter til 1) renholdelse, 2) administration, 3) henlæggelser til fornyelser, 4) afsætning til vedligeholdelse m.v. efter §§ 61 og 65, 5) udgifter ved udfærdigelse af varmeregnskab og revision af ejendommens driftsregnskab, 6) lejerrepræsentationens udgifter i forbindelse med arbejdet for bebyggelsen, 7) kontingent til grundejerforening, såfremt ejeren har pligt til at være medlem, 8) skatter og afgifter, der hviler på ejendommen, 9) forsikringer, 10) serviceabonnementer vedrørende elevatorer, antenner, oliefyr o.lign., i det omfang der ikke heri er indeholdt udgifter til fornyelser og reparation, 11) leje, leasing og drift af maskiner til ejendommens vedligeholdelse og renholdelse og 12) udgifter til kontrolmåling af større oliefyr, jfr. byggeloven.
§ 44. Efter fælles forhandlinger med Grundejernes Landsorganisation og Lejernes Landsorganisation fastsætter boligministeren hvert år inden 1. juni normaltal for de i § 43, stk. 1, nr. 1-6, nævnte udgifter for det følgende kalenderår.
§ 45. Til afkastning af ejendommens værdi afsættes på budgettet et beløb, der ikke må overstige 7 pct. af den ejendomsværdi, der er fastsat pr. 1. april 1973 ved 15. almindelige vurdering af landets faste ejendomme.
Stk. 2. I stedet for en afkastning efter reglen i stk. 1 kan udlejeren i ejendomme, der tages i brug efter 1963, som afkastning beregne et beløb, der ikke må overstige rimelige ydelser på sædvanlige langfristede prioritetslån, der er optaget til finansiering af ejendommens opførelse, med tillæg af en passende forrentning af den resterende del af den rimelige anskaffelsessum med fradrag af lejerindskud.
Som passende forrentning anses:
Stk. 3. Er der i perioden 1. januar 1964-1. april 1973 gennemført lejeforhøjelser for forbedringer, kan afkastningen beregnes med indtil 7 pct. af ejendomsværdien ved den seneste almindelige vurdering forud for forbedringens gennemførelse med tillæg af en afkastning af den rimelige forbedringsudgift, beregnet efter reglerne i stk. 2, således at tidspunktet for forbedringens ibrugtagelse er afgørende for forrentningsprocentens størrelse.
 § 46. Såfremt ejendommen er opdelt i ejerlejligheder efter 15.
almindelige vurdering, beregnes afkastningen på grundlag af en forholdsmæssig andel af ejendomsværdien ved 15. almindelige vurdering.
§ 47. Det i § 42 nævnte driftsbudget skal kun omfatte de driftsudgifter, der vedrører ejendommens beboelseslejligheder.
Fordelingen af de driftsudgifter, der er fælles for beboelseslejlighederne, og de husrum, der ikke er omfattet af reglerne i dette kapitel, sker på grundlag af bruttoetagearealet.
§ 48. Lejeforhøjelsen fordeles på beboelseslejlighederne efter bruttoetageareal.
Stk. 2. Såfremt fordeling efter stk. 1 vil medføre, at lejen for en eller flere beboelseslejligheder væsentligt kommer til at overstige det lejedes værdi, kan fordeling dog ske efter lejlighedernes indbyrdes brugsværdi.
§ 49. I ejendomme uden lejerrepræsentation skal krav om lejeforhøjelse efter § 42 fremsættes samtidig over for de lejere, hvis leje ønskes forhøjes.
Kravet skal være skriftligt.
Det skal indeholde oplysning om lejeforhøjelsens størrelse, om dens beregning, herunder om lejlighedens andel af den samlede forhøjelse.
Det skal endvidere være ledsaget af det seneste regnskab, der er indsendt til Grundejernes Investeringsfond, jfr.
§ 63, samt af oplysning om saldo på lejlighedens konto for vedligeholdelse, jfr. § 65, medmindre en sådan er udsendt inden for det sidste år.
Kravet skal indeholde oplysning om, at lejeren inden 2 måneder, fra kravet er kommet frem, kan indbringe sagen for huslejenævnet.
Indeholder kravet ikke disse oplysninger, er det ugyldigt.
§ 50. I ejendomme med lejerrepræsentation skal krav om lejeforhøjelse efter § 42 fremsættes samtidig over for de lejere, hvis leje ønskes forhøjet.
Kravet skal være skriftligt.
Det skal indeholde en angivelse af lejeforhøjelsens størrelse, dens beregning samt oplysning om saldo på lejlighedens konto for vedligeholdelse, jfr. § 65, medmindre en sådan er udsendt inden for det sidste år.
Kravet skal tillige indeholde oplysning om, at det budget, der begrunder lejeforhøjelsen, er forelagt lejerrepræsentanterne, samt om deres eventuelle udtalelser.
Indeholder kravet ikke disse oplysninger, er det ugyldigt.
Stk. 2. Senest samtidig med varslingen af lejeforhøjelsen over for lejerne skal lejerrepræsentanterne have tilsendt en fortegnelse over de varslede lejeforhøjelser og en genpart af varslingsskrivelsen med en redegørelse for budgetteringen, der indeholder en specifikation af budgettets poster i fornødent omfang.
Stk. 3. Lejerrepræsentanterne kan inden 3 uger efter modtagelsen af udlejerens oplysninger efter stk. 2 fremsætte krav om, at udlejeren inden yderligere 3 uger fremkommer med nærmere angivne supplerende oplysninger vedrørende budgettet og vedligeholdelsesregnskabet.
Lejerrepræsentanterne skal endvidere have oplysning om, at de inden 6 uger, fra kravet er kommet frem, kan protestere over for udlejeren.
Modtager lejerrepræsentanterne ikke disse oplysninger, er kravet om lejeforhøjelse ugyldigt.
Stk. 4. Såfremt lejerrepræsentanterne senest 6 uger efter, at udlejerens henvendelse eller yderligere oplysninger efter stk. 3 er kommet frem, skriftligt har meddelt, at de ikke kan tiltræde lejeforhøjelsen, skal udlejeren inden 6 uger efter udløbet af lejerrepræsentanternes protestfrist forelægge sagen for huslejenævnet, såfremt han ønsker at fastholde kravet om lejeforhøjelse.
Stk. 5. Såfremt udlejeren ikke rettidigt har modtaget meddelelse fra lejerrepræsentanterne som nævnt i stk. 4 eller lejerrepræsentanterne har tiltrådt lejeforhøjelsen, kan udlejeren oppebære den varslede lejeforhøjelse, når han har meddelt lejerne dette med tilkendegivelse af, at den enkelte lejer kan indbringe spørgsmålet om det lejedes værdi for nævnet efter § 57.
Stk. 6. Meddelelse efter stk. 5 kan gives i varslingsskrivelsen efter stk. 1, såfremt den udsendes efter, at lejerrepræsentanterne har svaret eller deres svarfrist er udløbet.
§ 51. Inden 5 måneder efter, at ejendommens regnskabsår er afsluttet, skal ejeren fremsende revideret regnskab til lejerrepræsentanterne eller, i ejendomme uden lejerrepræsentation, til lejerne.
Stk. 2. Regnskabet skal indeholde de i budgettet nævnte udgifter og indtægter vedrørende beboelseslejlighederne.
Manglende indtægter som følge af, at reglerne i §§ 49, 50 og 53 ikke er overholdt, skal tydeligt fremgå af regnskabet.
§ 52. Har udlejeren i det afsluttede regnskabsår opkrævet højere leje end nødvendigt for at dække ejendommens driftsudgifter, nedsættes lejen for resten af det løbende regnskabsår under hensyn hertil med virkning fra den første lejebetaling, der skal finde sted, når der er forløbet 1 måned efter, at regnskabet er udsendt.
Stk. 2. Har udlejeren i det afsluttede regnskabsår opkrævet en leje, der ikke kunne dække de nødvendige driftsudgifter, kan lejen for den resterende del af det løbende regnskabsår senest 6 måneder efter regnskabsårets slutning kræves forhøjet med et beløb til udligning af underskuddet, idet der bortses fra de i § 51, stk. 2, nævnte manglende indtægter.
Lejeforhøjelsen kan ske med 1 måneds varsel.
Stk. 3. Meddelelse om lejeændring skal være skriftlig.
Den skal indeholde oplysning om lejeændringens størrelse og dens beregning, herunder om lejlighedens andel af den samlede ændring.
Meddelelsen skal indeholde oplysning om, at lejeren inden 2 måneder efter, at kravet er kommet frem, kan indbringe sagen for huslejenævnet.
Indeholder meddelelsen ikke disse oplysninger, kan der ikke ske lejeændring i medfør af stk. 2.
§ 53. Undlader udlejeren at fremsende regnskab som nævnt i § 51, eller undlader han regulering som nævnt i § 52, stk. 1, kan lejeren undlade at betale leje med virkning fra den første lejebetaling efter, at der er forløbet 6 måneder fra regnskabsårets slutning.
Når regnskabet foreligger, skal lejebetaling genoptages.
Udlejeren har mistet adgangen til at få dækning for den forholdsmæssige del af lejen, svarende til det antal måneder, som lejeren har undladt at indbetale leje for efter 1. pkt.
Stk. 2. Huslejenævnet kan på begæring bestemme, at lejeren, uanset bestemmelsen i stk. 1, har pligt til at betale leje.
Det er dog en betingelse, at udlejeren over for nævnet dokumenterer, at det skyldes helt ekstraordinære forhold, at der ikke er fremsendt regnskab, jfr. § 51, eller sket lejeregulering, jfr. § 52.
§ 54. Udlejeren kan med 3 måneders varsel bestemme, at ejendommens regnskabsår fremtidig skal afsluttes på en anden dato.
Regnskabsperioden ved overgang til det nye regnskabsår må højst være 18 måneder og skal mindst være 6 måneder.
Stk. 2. Når der er sket omlægning af regnskabsår som nævnt i stk. 1, kan fornyet omlægning først få virkning 5 år efter det nye regnskabsårs begyndelse.
§ 55. I samarbejde med Lejernes Landsorganisation og Grundejernes Landsorganisation udarbejder boligministeren budgetskema samt standardskrivelser til varsling af lejeforhøjelser.
I det omfang disse skemaer m.v. er anvendt, vil lejeforhøjelsen ikke kunne anfægtes af formelle grunde.
§ 56. Indbringes krav om lejeforhøjelse efter §§ 49 og 50 for huslejenævnet, kan nævnet tilsidesætte kravet helt eller delvis, dersom betingelserne for forhøjelsens gennemførelse ikke er til stede.
Stk. 2. Indtil nævnets afgørelse foreligger, kan udlejeren oppebære den varslede lejeforhøjelse som en foreløbig lejeforhøjelse, der dog ikke må overstige 15 kr. pr. m2 bruttoetageareal.
Lejen skal reguleres i overensstemmelse med nævnets afgørelse.
Regulering af forudbetalt leje kan ikke forlanges, før kravet om lejeforhøjelse er afgjort af nævnet.
Såfremt sagen indbringes for ankenævnet, udskydes reguleringen efter 2. og 3. pkt., til ankenævnets afgørelse foreligger.
§ 57. På lejerens begæring skal huslejenævnet, medmindre nævnet har truffet afgørelse efter § 56, afgøre, om lejen væsentligt overstiger det lejedes værdi, jfr. § 41.
Stk. 2. Spørgsmålet om nedsættelse af lejen efter stk. 1 skal indbringes for huslejenævnet inden 1 år efter det tidspunkt, den forhøjede leje første gang skal betales.
Nævnet kan ikke nedsætte lejen til et beløb, der ligger under lejen inden den seneste lejeforhøjelse.
§ 58. Med bøde eller hæfte straffes den, som afkræver en lejer højere leje end tilladt efter reglerne i dette kapitel.
På samme måde straffes den udlejer, som aftaler leje og lejevilkår, der er mere byrdefulde for lejeren end tilladt efter bestemmelserne i § 41.
Stk. 2. Er en af de i stk. 1 nævnte overtrædelser begået af et aktieselskab, andelsselskab eller lignende, kan bødeansvar pålægges selskabet som sådant.
§ 59. Har udlejeren opkrævet højere leje, depositum, indskud eller lignende end tilladt, kan lejeren kræve det for meget betalte tilbage, ligesom lejen kan kræves nedsat med virkning for fremtiden.
Stk. 2. Lejeren kan ikke kræve tilbagebetaling af for meget betalt leje med den begrundelse, at lejen overstiger den lovlige leje, jfr. § 41, stk. 1, medmindre sag om tilbagebetaling er rejst inden 1 år efter det tidspunkt, lejen eller den forhøjede leje første gang skal betales.
Kapitel IX Vedligeholdelse og opretning § 60. Udlejeren skal holde ejendommen og det lejede forsvarligt ved lige.
Alle indretninger til afløb og til forsyning med lys, gas, vand, varme og kulde skal holdes i god og brugbar stand.
Stk. 2. Fornyelse af tapet, maling, hvidtning eller anden istandsættelse som følge af forringelse ved slid og ælde skal foretages så ofte, det er påkrævet under hensyn til ejendommens og det lejedes karakter, jfr. dog § 65.
Stk. 3. Udlejeren skal ligeledes sørge for renholdelse og sædvanlig belysning af ejendommen og adgangsvejene til det lejede, ligesom han skal renholde fortov, gård og andre fælles indretninger.
§ 61. Som led i opfyldelsen af sin pligt til at vedligeholde ejendommen skal udlejeren afsætte et årligt beløb pr. m2 bruttoetageareal på en konto for udvendig vedligeholdelse.
Beløbet udgør for ejendomme, der er taget i brug før 1964, 47 kr.
For ejendomme, der er taget i brug i perioden 1. januar 1964-31.
december 1969, udgør beløbet 40 kr., og for ejendomme, taget i brug efter udgangen af 1969, udgør beløbet 25 kr.
Beløbene reguleres hver 1. januar, første gang den 1. januar 1987 til det i medfør af § 44, jfr. § 43, nr. 4, fastsatte normaltal.
For ejendomme, der er fredet, forhøjes det i medfør af 4. pkt.
 regulerede beløb med 1 kr. pr. m2 bruttoetageareal.
Stk. 2. Har ejendommen husrum, der ikke er omfattet af reglerne i denne lov, skal der for sådanne lokaler afsættes samme beløb pr.
m2 på vedligeholdelseskontoen, som afsættes af lejen for beboelseslejligheder.
Stk. 3. Beløb, der afsættes efter stk. 1 og 2, indsættes på en konto for ejendommen i Grundejernes Investeringsfond, jfr. kapitel X.
Stk. 4. Det indbetalte beløb kan ikke gøres til genstand for kreditorforfølgning og kan kun udbetales efter reglerne i §§ 72, 73 og 75.
Stk. 5. Har lejeren ved aftale overtaget en væsentlig del af pligten til at vedligeholde ejendommen, nedsættes det beløb, der afsættes på vedligeholdelseskontoen, forholdsmæssigt.
Stk. 6. Såfremt det beløb, der er til disposition til vedligeholdelse og opretning, ikke kan sikre udførelsen af påkrævede nærmere angivne vedligeholdelses- eller opretningsarbejder i ejendommen, kan udlejeren med tilslutning fra lejerrepræsentanterne eller et flertal af lejerne optage et hertil nødvendigt større beløb på driftsbudgettet og på vedligeholdelseskontoen efter stk. 1.
Stk. 7. Såfremt det beløb, der er til disposition til vedligeholdelse og opretning, er for stort i forhold til ejendommens vedligeholdelsestilstand, kan udlejeren med tilslutning fra lejerrepræsentanterne eller et flertal af lejerne optage et mindre beløb på driftsbudgettet og på vedligeholdelseskontoen efter stk.
 1.
Stk. 8. Uenighed om hensættelse af beløb til vedligeholdelse efter stk. 6 og 7 afgøres af huslejenævnet.
§ 62. På kontoen efter § 61 kan fradrages beløb, der er anvendt til opfyldelsen af udlejerens pligt til anden vedligeholdelse end omhandlet i § 64, eller beløb anvendt til brandsikring og opretning.
Endvidere kan der med tilslutning fra lejerrepræsentanterne fradrages beløb, der er anvendt til forbedring eller lignende.
Stk. 2. Dækkes en udgift efter stk. 1 ved optagelse af lån, er udlejeren berettiget til, i stedet for at fradrage udgiften, at fradrage de årlige prioritetsydelser på kontoen, efterhånden som disse betales.
§ 63. Der udarbejdes et særskilt årsregnskab for vedligeholdelseskontoen, hvor udgiften vises, fordelt på de enkelte arbejder eller forskellige kategorier af arbejder.
En positiv eller negativ saldo overføres til det følgende regnskabsår.
Stk. 2. Har hverken lejerne eller lejerrepræsentanterne i løbet af det sidste år modtaget vedligeholdelsesregnskab efter §§ 49 og 50, kan enhver af lejerne kræve at få udleveret en genpart af det i stk. 1 nævnte regnskab.
Lejeren eller dennes fuldmægtig skal på begæring gives adgang til at gennemgå bilagene.
Stk. 3. Ved ejerskifte overtager den nye udlejer vedligeholdelsespligten og viderefører vedligeholdelseskontoen.
Kontoen i Grundejernes Investeringsfond følger ved ejerskifte ejendommen.
§ 64. Udlejerens pligt til at vedligeholde den enkelte lejlighed med hvidtning, maling og tapetsering anses for opfyldt, når han til dette formål løbende har afholdt de beløb, der skal anvendes hertil efter reglerne i §§ 65 og 66.
§ 65. Udlejeren skal i 1986 afsætte 17 kr. pr. m2 bruttoetageareal på en vedligeholdelseskonto for lejligheden.
Beløbene afsættes med 1/12 månedsvis.
Beløbet reguleres hver 1. januar, første gang den 1. januar 1987 til det i medfør af § 44, jfr. § 43, nr. 4, fastsatte normaltal.
Stk. 2. Når udlejeren har afholdt udgiften til hvidtning, maling og tapetsering, kan han fradrage den på vedligeholdeskontoen.
Han skal samtidig give lejeren en skriftlig opgørelse over de afholdte udgifter samt oplysning om, hvilket beløb der herefter er til rådighed.
Lejeren kan kræve dokumentation for de afholdte vedligeholdelsesudgifter.
Stk. 3. Har lejeren ikke i løbet af det sidste år modtaget vedligeholdelsesregnskab efter §§ 49 og 50, har lejeren krav på, at udlejeren inden 3 måneder efter regnskabsårets afslutning giver lejeren skriftlig meddelelse om, hvilket beløb der ved regnskabsårets afslutning var til rådighed til lejlighedens vedligeholdelse.
En negativ saldo kan ikke overføres.
§ 66. Lejeren kan kræve, at udlejeren foretager hvidtning, maling og tapetsering, når det er nødvendigt og udgiften kan afholdes af det beløb, der er til rådighed på vedligeholdelseskontoen.
Stk. 2. Er lejeaftalen opsagt af en af parterne, kan lejeren ikke fremsætte krav efter stk. 1.
Stk. 3. Ved genudlejning skal vedligeholdelseskontoen videreføres, og udlejeren skal oplyse den nye lejer om, hvilket beløb der ved lejeforholdets begyndelse er til rådighed til vedligeholdelse.
Stk. 4. Ved ejerskifte overtager den nye udlejer vedligeholdelsespligten og viderefører vedligeholdelseskontoen.
§ 67. Uenighed om opfyldelse af lejerens pligt til renholdelse, vedligeholdelse og fornyelse afgøres af huslejenævnet.
Dette gælder også uenighed om opfyldelse af lejerens pligt til istandsættelse efter fraflytning.
§ 68. Uenighed om opfyldelsen af udlejerens pligt til renholdelse, vedligeholdelse og fornyelse afgøres af huslejenævnet.
Det samme gælder uenighed om beløb, der fradrages på kontoen for udvendig vedligeholdelse.
Stk. 2. Undlader udlejeren at efterkomme en anmodning fra nævnet om inden et fastsat tidspunkt at fremlægge regnskaber med bilag for de sidste 5 år vedrørende de konti, der er nævnt i §§ 61 og 65, og kan nævnet ikke få de nødvendige oplysninger fra Grundejernes Investeringsfond vedrørende den i § 61 nævnte konto, kan lejeren kræve lagt til grund, at der på kontoen herstår et beløb svarende til periodens hensættelser uden fradrag for afholdte udgifter til vedligeholdelse.
Stk. 3. Nævnet kan pålægge udlejeren at lade bestemte arbejder udføre.
Nævnet skal i afgørelsen præcisere, hvilke arbejder påbuddet angår.
Nævnet kan fastsætte en tidsfrist for det enkelte arbejdes fuldførelse.
Stk. 4. Er ejendommen opdelt i ejerlejligheder, og er de arbejder, som nævnets påbud efter stk. 3 angår, af en sådan karakter, at udlejeren kun kan udføre dem med ejerforeningens godkendelse, kan nævnet alene pålægge udlejeren på foreningens generalforsamling at stille forslag om, at arbejderne udføres, og at udlejeren stemmer for forslaget.
Stk. 5. Nævnet kan endvidere fastsætte et afslag i lejen, indtil arbejderne er udført.
 Stk. 6. Ved ejerskifte påhviler huslejenævnets påbud den nye udlejer.
§ 69. Har en udlejer ikke udført renholdelses- og vedligeholdelsesarbejder samt forbedringsarbejder inden en af huslejenævnet fastsat frist, jfr. § 68, stk. 3, og § 88, stk. 4, samt § 90, stk. 2, kan investeringsfonden på begæring af en lejer lade de nævnte arbejder udføre for udlejerens regning.
Stk. 2. Bestrider udlejeren, at investeringsfonden har været berettiget til at udføre arbejderne, eller udgifternes rimelighed, kan han deponere beløbet eller efter aftale med fonden stille sikkerhed for beløbets betaling.
Stk. 3. Forrentning af beløb, som investeringsfonden har lagt ud, fastsættes af fonden med en rente, som svarer til renten på kontantlån ydet i en serie med en løbetid på 10 år i realkredit i et godkendt realkreditinstitut.
Nærmere regler om fondens adgang til at kræve gebyr for administration i forbindelse med arbejdernes udførelse fastsættes af boligstyrelsen.
Stk. 4. Såfremt udlejeren ikke deponerer eller stiller sikkerhed efter stk. 2, kan fonden til dækning af udgifterne ved arbejdernes udførelse yde udlejeren et lån og som sikkerhed for lånet lade tinglyse pant i ejendommen med fortrinsret efter ejendomsskatter, men uden personlig hæftelse.
Lånet udbetales kontant og forrentes med en rentesats, der fastsættes af fonden, og som ved lånets optagelse svarer til forrentningen efter stk. 3. Afdragstiden fastsættes til højst 10 år.
Dette gælder også for udgifter til dækning af forundersøgelser og lignende, som er nødvendige for fondens beslutning efter stk. 1.
Stk. 5. Grundejernes Investeringsfond skal på begæring af en ejendoms administrator efter lov om tvungen administration af udlejningsejendomme udlevere materiale vedrørende ejendommen.
Investeringsfonden kan kræve betaling til dækning af den udgift, der med rimelighed er afholdt til tilvejebringelse af dette materiale.
 Stk. 6. Investeringsfonden kan i øvrigt bestemme, at indtil 50 pct.
af lejeindtægten skal indbetales til fonden, indtil fonden har fået dækning for sine udlæg med påløbne omkostninger og renter.
Investeringsfonden skal lade beslutningen, der er gyldig mod enhver, tinglyse på ejendommen.
Stk. 7. Såfremt investeringsfonden efter stk. 6 kan oppebære en del af lejeindtægten, skal alle lejerne efter påkrav herom betale lejen til investeringsfonden, som refunderer udlejeren overskydende beløb.
Kun betaling til investeringsfonden har frigørende virkning.
§ 70. Med bøde straffes den, der undlader at give investeringsfonden alle de oplysninger om lejens størrelse og lejerne, som er nødvendige for, at § 69, stk. 6, kan anvendes.
Kapitel X Vedligeholdelseskonto i Grundejernes Investeringsfond § 71. Det i § 61 nævnte beløb indbetales årligt bagud.
 Boligministeren fastsætter nærmere regler om bindingspligten.
Stk. 2. Er der inden den årlige indbetaling afholdt beløb til vedligeholdelse, brandsikring, opretning, forbedring eller lignende, jfr. § 62, kan beløbet fradrages i den årlige indbetaling.
Der bortses fra den del af udgiften, hvortil tilskud er ydet efter anden lovgivning.
Indbetalingen må ledsages af dokumentation for fradraget.
Stk. 3. Grundejernes Investeringsfond påser, at det beløb, der til enhver tid indestår på kontoen, svarer til udlejerens forpligtelse efter § 61 med fradrag af beløb, som ikke er indbetalt, jfr. stk.
 2, og beløb, som er frigivet i medfør af §§ 72 og 73.
Stk. 4. Er det på kontoen indestående beløb mindre end forudsat efter reglerne i denne lov, kan frigivelse efter § 72 først ske, når det manglende beløb er indbetalt.
Stk. 5. Er det på kontoen indestående beløb større end forudsat, udbetales differencen snarest til udlejeren, som ikke kan oppebære renter for den overskydende del for den tid, beløbet har været bundet.
Stk. 6. Grundejernes Investeringsfond påser, at pligtig indbetaling finder sted rettidigt.
For forfaldne beløb har fonden pant og fortrinsret i den pågældende ejendom efter ejendomsskatter.
Beløb, der ikke indbetales rettidigt, inddrives ved udpantning efter reglerne for udpantning af skatter og afgifter, som opkræves ved kommunernes foranstaltning, jfr. loven om fremgangsmåden ved inddrivelse af skatter og afgifter m.v.
Inddrivelsen foretages på foranledning af kommunalbestyrelsen i den kommune, hvor ejeren er bosat, eller - hvis ejeren bor i udlandet - i den kommune, hvori ejendommen er beliggende.
Inddrivelse sker med tillæg af et gebyr, der tilfalder kommunen.
Gebyret udgør 50 kr. plus 1/2 pct. af beløb ud over 3.000 kr.
Stk. 7. Boligministeren fastsætter regler for, hvorledes Grundejernes Investeringsfond skal kontrollere indbetalinger, jfr. § 61, og udbetalinger, jfr. §§ 72 og 75.
§ 72. Beløb indbetalt på en konto efter § 61 kan udbetales, når udlejeren dokumenterer, at et tilsvarende beløb er anvendt til ejendommens vedligeholdelse, brandsikring, opretning, forbedring efter § 62, stk. 1, eller til ydelser på lån til de nævnte formål, jfr. § 62, stk. 2. Der bortses fra den del af udgiften, hvortil tilskud er ydet efter anden lovgivning.
Der bortses endvidere fra den del af udgiften, hvortil der er frigivet bundne beløb fra Grundejernes Investeringsfond, jfr. § 174.
Stk. 2. Senest samtidig med, at udlejeren kræver beløb udbetalt efter stk. 1, skal lejerrepræsentanterne have underretning om, hvilke udgifter der er afholdt, og hvilket beløb der kræves udbetalt.
Stk. 3. Beløb indsat på en konto efter § 61 kan udbetales, medmindre lejerrepræsentanterne protesterer mod udbetalingen inden 6 uger efter modtagelsen af underretningen efter stk. 2. Såfremt enighed ikke kan opnås mellem udlejer og lejerrepræsentanter, skal udlejeren indbringe sagen for huslejenævnet, såfremt han ønsker at fastholde kravet om udbetaling efter stk. 1.
§ 73. En udlejer, der på en ejendom har afholdt udgifter, der kan fradrages efter § 62, kan kræve udbetaling af midler indbetalt på en konto efter § 61 for en anden af sine ejendomme eller undlade indbetaling for denne ejendom.
Det er en betingelse, at midlerne på kontoen efter § 61 for førstnævnte ejendom er opbrugt, og at Grundejernes Investeringsfond efter aftale med udlejeren over for lejerne i den ejendom, hvorfra midlerne ønskes udbetalt, garanterer, at det beløb, der skulle være afsat, vil være til stede til udførelse af arbejder på denne ejendom.
Stk. 2. Grundejernes Investeringsfond fastsætter i det enkelte tilfælde afdragsperiodens længde og vilkårene for garantien.
Afdragstiden kan dog maksimalt fastsættes til 5 år fra udbetalingstidspunktet.
Stk. 3. Ved overdragelse af en af de berørte ejendomme skal beløbet straks indbetales til investeringsfonden.
§ 74. Grundejernes Investeringsfond skal på begæring af huslejenævnet i den kommune, hvor ejendommen er beliggende, give oplysning om binding og frigivelse af beløb samt størrelsen af indestående beløb på ejendommens konto efter § 61.
§ 75. Såfremt ejendommen nedrives, udbetales de på kontoen efter § 61 indestående beløb til ejeren.
Stk. 2. Såfremt ejendommen overgår til sådan anden anvendelse, at den ikke er omfattet af kapitel VIII, udbetales de på kontoen efter § 61 indestående beløb til ejeren.
Ved udbetaling af erstatning fra det offentlige ved ekspropriation eller kondemnering (jfr. lov om byfornyelse og boligforbedring og lov om sanering) fragår resterende beløb i den udmålte erstatning.
Stk. 3. Udbetaling efter stk. 1-2 skal ske i løbet af det kvartal, der følger efter det kvartal, i hvilket indbetalingspligten er ophørt.
§ 76. Grundejernes Investeringsfond kan afkræve offentlige myndigheder alle nødvendige oplysninger til brug for administrationen af bestemmelserne i dette kapitel.
§ 77. Tvister mellem ejeren og lejerne samt ejeren og Grundejernes Investeringsfond i henhold til dette kapitel afgøres af huslejenævnet.
§ 78. Den, der med henblik på indbetaling til eller udbetaling fra en konto efter § 61 over for Grundejernes Investeringsfond afgiver urigtig skriftlig erklæring eller skriftligt bevidner noget, hvorom han ingen kundskab har, straffes efter § 163 i borgerlig straffelov.
Kapitel XI Forbedringer m.v.
§ 79. Udlejeren har ret til under iagttagelse af reglerne i §§ 30-32 at forbedre ejendommen eller det lejede, medmindre forbedringen væsentligt vil ændre det lejedes karakter, herunder forringe det lejedes brugsværdi for lejeren.
§ 80. Har udlejeren forbedret det lejede, kan han forlange lejen forhøjet med et beløb, der modsvarer forøgelsen af det lejedes værdi.
Ved vurdering af det lejedes værdi ses der bort fra forbedringer, der er gennemført efter reglen i § 89.
Stk. 2. Lejeforhøjelsen skal som udgangspunkt kunne dække afskrivning samt give en passende forrentning af den udgift, der med rimelighed er afholdt til forbedringen.
Stk. 3. Har en udlejer gennemført arbejder efter reglen i § 89, kan han forlange en lejeforhøjelse, der dækker afskrivning samt giver en passende forrentning af samtlige de udgifter, der følger af arbejdernes gennemførelse.
Stk. 4. Foranstaltninger, der øger kapaciteten af ejendommens forsynings- eller afløbsledninger af hensyn til lejernes brug, anses for forbedringer.
§ 81. Vil en forbedring medføre en lejeforhøjelse, der - sammen med lejeforhøjelser for forbedringer gennemført i de sidste 3 år - vil udgøre mere end 100 kr. pr. m2 bruttoetageareal, skal udlejeren senest 3 måneder før forbedringens iværksættelse underrette lejeren om, at han kan kræve at få tilbudt anden passende bolig inden udløbet af den i stk. 2 nævnte frist.
Beløbet reguleres efter § 84.
Stk. 2. Fremsætter lejeren senest 6 uger efter varslingen krav om at få tilbudt anden passende bolig, skal udlejeren inden forbedringens iværksættelse tilbyde lejeren en bolig af passende størrelse, beliggenhed, kvalitet og udstyr og til en leje, der - efter fradrag af eventuel boligstøtte - ikke afviger væsentligt fra den hidtidige leje.
Lejligheden har en passende størrelse, når den har samme værelsesantal som lejerens hidtidige lejlighed eller den har et værelse mere end antallet af husstandsmedlemmer.
Stk. 3. Såfremt lejeren gør indsigelse, fordi han finder, at udlejerens tilbud om anden bolig ikke opfylder betingelserne i stk. 2, skal udlejeren indbringe spørgsmålet for huslejenævnet.
 Stk. 4. Over for en lejer, der ikke har fået underretning efter stk.
1 om sin ret til at kræve anden bolig, kan lejeforhøjelse som følge af forbedringen ikke gennemføres ud over den i stk. 1 angivne grænse.
§ 82. Såfremt udgiften til en forbedring efter § 80 medfører en lejeforhøjelse, der udgør mindre end 15 kr. pr. m2 bruttoetageareal, kan hele udgiften medtages på det første driftsbudget, der udarbejdes efter, at forbedringen er fuldført.
 Beløbet reguleres efter § 84.
Stk. 2. I ejendomme med lejerrepræsentation skal udlejeren have lejerrepræsentanternes tilslutning til at medtage den i stk. 1 nævnte forbedringsudgift på driftsbudgettet.
Stk. 3. Kan lejerrepræsentanterne ikke tiltræde, at forbedringsudgiften medtages på budgettet, finder bestemmelsen i § 83 anvendelse.
Den af huslejenævnet tiltrådte forbedringsudgift kan udlejeren, uanset bestemmelsen i stk. 2, medtage på budgettet.
§ 83. Inden der iværksættes forbedringer, der vil medføre en lejeforhøjelse, der overstiger den i § 82, stk. 1, nævnte, skal udlejeren indsende projektmateriale vedrørende den påtænkte foranstaltning, opgørelse over de anslåede udgifter ved gennemførelsen og beregning af den ønskede lejeforhøjelse til huslejenævnet.
Nævnet skal herefter træffe afgørelse om projektets hensigtsmæssighed og om størrelsen af den lejeforhøjelse, der vil kunne gennemføres, når arbejdet er udført i overensstemmelse med de forelagte tegninger og beskrivelser.
Stk. 2. I ejendomme med lejerrepræsentation skal projektmaterialet ledsages af lejerrepræsentanternes bemærkninger hertil.
§ 84. Efter fælles forhandlinger med Grundejernes Landsorganisation og Lejernes Landsorganisation fastsætter boligministeren hvert år inden 1. juni det i §§ 81 og 82 nævnte beløb for det følgende kalenderår.
§ 85. Har en udlejer under iagttagelse af reglerne i §§ 79, 81 og 83 forbedret det lejede, kan lejeforhøjelse efter § 80 gennemføres med 3 måneders varsel.
Lejeforhøjelsen kan dog tidligst få virkning fra det tidspunkt, hvor forbedringen er fuldført.
 Stk. 2. Reglerne i §§ 57 og 59 finder tilsvarende anvendelse.
§ 86. I ejendomme uden lejerrepræsentation skal krav om lejeforhøjelse efter § 80 fremsættes samtidig over for de lejere, hvis leje ønskes forhøjet.
Kravet skal være skriftligt.
Det skal indeholde oplysnng om grunden til lejeforhøjelsen og om lejeforhøjelsens størrelse og dens beregning, herunder lejlighedens andel af den samlede forhøjelse.
Kravet skal være ledsaget af huslejenævnets afgørelse i henhold til § 83. Kravet skal endvidere indeholde oplysning om, at lejeren inden 2 måneder, fra kravet er kommet frem, kan indbringe sagen for huslejenævnet.
 Indeholder kravet ikke disse oplysninger, er det ugyldigt.
§ 87. I ejendomme med lejerrepræsentation skal krav om lejeforhøjelse efter § 80 fremsættes skriftligt over for de lejere, hvis leje ønskes forhøjet.
Kravet skal være skriftligt.
Det skal indeholde oplysning om grunden til lejeforhøjelsen og om lejeforhøjelsens størrelse og dens beregning, herunder om lejlighedens andel af den samlede forhøjelse.
Kravet skal være ledsaget af huslejenævnets afgørelse i henhold til § 83. Kravet skal endvidere indeholde oplysning om, at den beregning, der begrunder lejeforhøjelsen, er forelagt lejerrepræsentanterne, samt om deres eventuelle udtalelser.
Indeholder kravet ikke disse oplysninger, er det ugyldigt.
Stk. 2. Senest samtidig med varslingen af lejeforhøjelsen over for lejerne skal lejerrepræsentanterne have tilsendt en genpart af varslingsskrivelsen med en redegørelse for beregningen, der indeholder en specifikation af beregningen i fornødent omfang, samt af huslejenævnets afgørelse i henhold til § 83.
Lejerrepræsentanterne kan inden 3 uger efter modtagelsen af udlejerens oplysninger efter 1. pkt. fremsætte krav om, at udlejeren inden yderligere 3 uger fremkommer med nærmere angivne supplerende oplysninger vedrørende budgettet.
Lejerrepræsentanterne skal endvidere have oplysning om, at de inden 6 uger, fra kravet er kommet frem, kan protestere over for udlejeren.
Modtager lejerrepræsentanterne ikke disse oplysninger, er kravet om lejeforhøjelse ugyldigt.
Stk. 3. Såfremt lejerrepræsentanterne senest 6 uger efter, at udlejerens henvendelse eller yderligere oplysninger efter stk. 2 er kommet frem, skriftligt har meddelt, at de ikke kan tiltræde lejeforhøjelsen, skal udlejeren inden 6 uger efter udløbet af lejerrepræsentanternes protestfrist forelægge sagen for huslejenævnet, såfremt han ønsker at fastholde kravet om lejeforhøjelse.
Stk. 4. Såfremt udlejeren ikke rettidigt har modtaget meddelelse fra lejerrepræsentanterne som nævnt i stk. 3 eller lejerrepræsentanterne har tiltrådt lejeforhøjelsen, kan udlejeren oppebære den varslede lejeforhøjelse, når han har meddelt lejerne dette med tilkendegivelse af, at den enkelte lejer kan indbringe spørgsmålet om det lejedes værdi for nævnet efter § 57.
Stk. 5. Meddelelse efter stk. 4 kan gives i varslingsskrivelsen efter stk. 1, såfremt den udsendes efter, at lejerrepræsentanterne har svaret, eller deres svarfrist er udløbet.
§ 88. Er forbedringen ikke fuldført på det tidspunkt, hvortil lejeforhøjelsen er varslet, kan udlejeren uden fornyet varsel efter §§ 86 og 87 gennemføre lejeforhøjelsen, når forbedringen er fuldført og efterreparationer er foretaget.
Stk. 2. Udlejeren kan kræve en foreløbig lejeforhøjelse på grundlag af et overslag over udgifterne og forbeholde sig at fremsætte nyt krav, når byggeregnskabet er afsluttet.
Lejen skal reguleres efter byggeregnskabet, når det foreligger.
Stk. 3. Er sag indbragt for huslejenævnet, kan udlejeren, indtil nævnets afgørelse foreligger, oppebære den varslede lejeforhøjelse som en foreløbig lejeforhøjelse.
Lejen skal reguleres i overensstemmelse med nævnets afgørelse.
Huslejenævnet kan dog bestemme, at udlejeren kun kan oppebære et mindre beløb, indtil nævnet har truffet sin afgørelse.
Stk. 4. Udfører udlejeren ikke et påbegyndt forbedringsarbejde med den fornødne hurtighed, jfr. § 32, kan huslejenævnet fastsætte en tidsfrist for arbejdets fuldførelse.
§ 89. Lejerrepræsentanterne kan forlange, at udlejeren udfører hensigtsmæssige energibesparende arbejder i ejendommen.
Det er en betingelse, at lejerrepræsentanterne samtidig giver tilslutning til en lejeforhøjelse i overensstemmelse med § 80, stk. 3.
Stk. 2. Er ejendommen opdelt i ejerlejligheder, og er de arbejder, som lejerrepræsentanterne kræver udført, af en sådan karakter, at udlejeren kun kan udføre dem med ejerforeningens godkendelse, kan lejerrepræsentanterne alene kræve, at udlejeren på foreningens generalforsamling stiller forslag om, at bestemte energibesparende arbejder udføres, og at udlejeren stemmer for forslaget.
§ 90. På begæring afgør huslejenævnet, hvorvidt de arbejder, som lejerrepræsentationen har krævet udført i medfør af § 89, må anses for hensigtsmæssige og energibesparende i relation til ejendommens alder og vedligeholdelsestilstand. §§ 82 og 83 finder tilsvarende anvendelse.
Stk. 2. Nævnet kan pålægge udlejer at udføre de i stk. 1 nævnte arbejder og fastsætte en tidsfrist for det enkelte arbejdes fuldførelse.
§ 91. Lejerrepræsentanterne kan forlange, at udlejeren tilvejebringer mulighed for den radio- og TV-modtagelse, der efter de lokale forhold er sædvanlig.
Det er en betingelse, at lejerrepræsentanterne samtidig giver tilslutning til en lejeforhøjelse efter reglen i § 80, stk. 3. §§ 82 og 83 finder tilsvarende anvendelse.
Stk. 2. Anbringer udlejeren til brug for lejeren et fællesantenneanlæg for radio- og fjernsynsmodtagelse, som opfylder de forskrifter, der er fastsat af ministeren for offentlige arbejder, kan han forlange, at lejerne med 3 måneders varsel fjerner de af dem opsatte enkeltantenner eller fællesantenneanlæg, som ikke opfylder de nævnte forskrifter.
 Stk. 3. Huslejenævnet afgør efter begæring tvister i henhold til stk.
 1.
§ 92. Når forbedringen alene omfatter foranstaltninger, der er påbudt i henhold til lov, eller foranstaltninger, der er omfattet af en kommunalbestyrelses beslutning efter lov om byfornyelse og boligforbedring, finder reglerne i §§ 81 og 83 ikke anvendelse.
Stk. 2. Når forbedringen alene omfatter foranstaltninger, der er gennemført i medfør af §§ 89 og 91, finder reglen i § 81 ikke anvendelse.
§ 93. Ved installation af varmeanlæg i ejendommen har udlejeren ret til med 6 ugers varsel at råde over de kælder- og loftsrum, der er nødvendige til anlæggets drift, når der anvises lejeren andre rum, der er anvendelige til det aftalte brug.
Lejeren kan dog ikke kræve anvist andet rum, hvis den forudsatte anvendelse af rummet må anses for overflødiggjort af installationen.
§ 94. Med bøde eller hæfte straffes den, som gennemfører forbedringer af en ejendom i strid med reglerne i dette kapitel eller med kendskab til det lovstridige forhold finansierer sådanne forbedringer.
Stk. 2. Er en af de i stk. 1 nævnte overtrædelser begået af et aktieselskab, andelsselskab eller lignende, kan bødeansvar pålægges selskabet.
 § 95. §§ 89, 90 og 91 kan ikke ved aftale fraviges.
Kapitel XII Varmebetaling m.v.
§ 96. Leverer udlejeren varme og varmt vand, kan denne kræve sine udgifter til lejerens forbrug refunderet.
Udgiften hertil kan ikke indeholdes i lejen.
Stk. 2. I varme- og varmtvandsregnskabet kan udlejeren kun medtage udgiften til brændselsforbruget i varmeperioden.
Sker leverancen fra et kollektivt varmeforsyningsanlæg, skal udlejeren dog medtage den samlede udgift i varme- og varmtvandsregnskabet.
Rabatydelser og lignende skal godskrives regnskabet.
Stk. 3. Lejerens bidrag efter stk. 1 er pligtig pengeydelse i lejeforholdet, jfr. § 130, stk. 2.
 § 97. Af de samlede udgifter til varme og varmt vand anses 30 pct.
som vedrørende varmt vand.
Fordeling mellem lejerne af udgiften til varmt vand sker efter antallet og arten af varmtvandshaner samt antallet af rum.
Udgiften til varme fordeles efter udlejerens bestemmelse, dog således, at 30 pct. af udgiften fordeles enten efter rumfang eller efter bruttoetageareal.
Den øvrige del af udgiften fordeles enten efter varmefordelingsmålere eller efter bruttoetageareal eller rumfang.
Stk. 2. Fordeles de udgifter, der er nævnt i stk. 1, 4. pkt., efter bruttoetageareal eller rumfang, kan lejerrepræsentanterne eller et flertal af lejerne kræve, at fordelingen fremtidig skal ske på grundlag af varmefordelingsmålere.
Stk. 3. Fordeles de udgifter, der er nævnt i stk. 1, 4. pkt., efter varmefordelingsmålere, kan lejerrepræsentanterne eller et flertal af lejerne kræve, at fordelingen fremtidig skal ske efter bruttoetageareal eller rumfang.
Stk. 4. Er ejendommen opdelt i ejerlejligheder, kan lejerrepræsentanterne eller et flertal af lejerne, uanset bestemmelserne i stk. 2 og 3, alene kræve, at udlejeren på ejerforeningens generalforsamling stiller forslag om, at fordelingen fremover skal ske enten efter varmefordelingsmålere eller efter bruttoetageareal eller rumfang, og at udlejeren stemmer for forslaget.
Stk. 5. Udgifter, som følger af ændret varmefordeling efter stk. 2 og 3, betragtes som en forbedring.
Stk. 6. Beslutninger efter stk. 2 og 3 kan gennemføres med 1 måneds varsel til en varmeregnskabsperiodes begyndelse.
§ 98. Udlejeren kan med 1 måneds varsel forlange forhøjelse af a conto-bidrag til dækning af lejerens andel i ejendommens udgifter til opvarmning og forsyning med varmt vand.
Stk. 2. Bidrag betales med lige store beløb i forbindelse med de almindelige lejebetalinger.
Stk. 3. De samlede bidrag for et år må højst opkræves med den udgift, som forventes at blive pålignet for varmeregnskabsperioden.
Stk. 4. Huslejenævnet afgør uenighed om lejerens betaling af a conto bidrag.
§ 99. Varmeregnskabsåret slutter den 31. maj, medmindre andet er aftalt.
Stk. 2. Udlejeren kan med 1 måneds varsel bestemme, at varmeregnskabet fremtidig skal afsluttes på en anden dato.
Regnskabsperioden ved overgangen til det nye regnskabsår må højst være 18 måneder.
§ 100. Regnskabet vedrørende udgifterne til ejendommens opvarmning og forsyning med varmt vand i varmeregnskabsåret skal være kommet frem til lejerne senest 4 måneder efter varmeregnskabsårets udløb.
Sker leverancen fra et kollektivt varmeforsyningsanlæg, skal regnskabet dog være kommet frem til lejerne senest 4 måneder efter, at udlejeren har modtaget endelig afregning vedrørende forbruget af varme og varmt vand fra varmeforsyningsanlægget.
Regnskabet skal indeholde oplysning om lejernes andel af de samlede varmeudgifter og om lejernes adgang til at gøre indsigelse, jfr. stk. 3. Indeholder regnskabet ikke disse oplysninger, mister udlejeren sin ret til at kræve tillægsbetaling af lejeren.
Stk. 2. Når varmeregnskabet er udsendt, skal udlejeren på lejerens forlangende give ham eller hans befuldmægtigede adgang til at gennemgå bilagene på ejendommen eller andetsteds i vedkommende byområde.
Stk. 3. Lejeren kan skriftligt gøre indsigelse mod varmeregnskabet senest 6 uger efter modtagelsen af varmeregnskabet.
Indsigelsen skal indeholde meddelelse om, på hvilke punkter regnskabet ikke kan godkendes.
Udlejeren skal da indbringe sagen for huslejenævnet senest 6 uger efter lejefristens udløb, hvis han ønsker at fastholde sit krav i henhold til varmeregnskabet.
§ 101. Har lejeren betalt for lidt i a conto-bidrag, kan udlejeren kræve tillægsbetaling ved den første lejebetaling, der skal finde sted, når der er forløbet 1 måned efter, at lejeren har modtaget regnskabet.
Overstiger tillægsbetalingen 3 måneders leje, er lejeren dog berettiget til at betale i 3 lige store månedlige rater, således at første rate forfalder til det fastsatte tidspunkt for tillægsbetalingen.
Fraflytter lejeren, skal tillægsbetalingen senest betales på fraflytningsdagen.
Stk. 2. Har lejeren betalt for meget a conto-bidrag, skal det for meget betalte tilbagebetales kontant til lejeren eller fradrages i første lejebetaling, der skal finde sted, når der er forløbet 1 måned efter, at varmeregnskabet er udsendt.
§ 102. Er regnskabet ikke kommet frem til lejeren på det i § 100, stk. 1, nævnte tidspunkt, mister udlejeren sin ret til at kræve tillægsbetaling af lejeren.
Stk. 2. Fremsendes regnskabet ikke senest 2 måneder efter det i § 100, stk. 1, nævnte tidspunkt, kan lejeren undlade at indbetale varmebidrag, indtil han har modtaget regnskabet og har modtaget et eventuelt for meget betalt varmebidrag for den afsluttede varmeregnskabsperiode.
Stk. 3. Udlejeren mister ved udsendelse af et varmeregnskab efter det i § 100, stk. 1, nævnte tidspunkt adgangen til at få dækning for den forholdsmæssige del af varmeudgiften, svarende til det antal måneder, som lejeren efter stk. 2 har undladt at indbetale varmebidrag for.
§ 103. Har udlejeren som følge af en undskyldelig fejl glemt at optage udgifter på regnskabet, kan udlejeren uden meddelelse til lejerne overføre posten til det følgende varmeregnskab med højst 10 pct. af de samlede udgifter i det først afsluttede regnskab.
Stk. 2. I tilfælde af fejlagtig udgiftsfordeling mellem lejerne skal udlejeren snarest rette fejlen ved skriftlig meddelelse til de berørte lejere.
Med hensyn til tillægsbetaling og tilbagebetaling som følge af rettelsen finder bestemmelsen i § 101 tilsvarende anvendelse.
§ 104. For andre leverancer fra udlejeren til opvarmning, herunder el og gas, finder reglerne i §§ 96-103 tilsvarende anvendelse.
Stk. 2. Reglerne i § 97, stk. 2, 4, 5 og 6, finder endvidere anvendelse for så vidt angår elektricitetsmålere, såfremt udlejeren leverer el til andet formål end opvarmning.
§ 105. § 96, stk. 1, 2. pkt., finder ikke anvendelse på aftaler om udlejning af lejligheder, der er forbeholdt uddannelsessøgende eller andre unge i ejendomme tilhørende almennyttige boligselskaber, selvejende institutioner, fonds og lignende, hvis vedtægter, fundats eller lignende er godkendt af det offentlige, på lejeaftaler om enkelte værelser til beboelse eller på lejeaftaler vedrørende kommunale pensionistboliger, jfr. lov om individuel boligstøtte.
Udlejeren kan med 1 måneds varsel forlange, at lejerne skal betale a conto-bidrag til dækning af lejerens andel i ejendommens udgifter til opvarmning og forsyning med varmt vand, når udgifterne hertil ikke er indeholdt i lejen.
Stk. 2. Bestemmelserne i § 97, stk. 1, § 98 og §§ 100-103 kan ikke ved aftale fraviges til skade for lejeren.
Stk. 3. Beslutninger efter § 97, stk. 2 og 3, er bindende for alle lejere uanset modstående tidligere aftaler.
Kapitel XIII Brugsrettens overgang til andre (Fremleje, bytte m.v.) § 106. Lejeren af en beboelseslejlighed har ret til at fremleje højst halvdelen af lejlighedens beboelsesrum til beboelse.
Det samlede antal personer, der bor i lejligheden, må ikke overstige antallet af beboelsesrum.
Stk. 2. Lejeren skal i hvert enkelt tilfælde inden 2 måneder meddele udlejeren, til hvem fremleje finder sted, og vilkårene herfor.
§ 107. En lejlighed, der udelukkende er udlejet til beboelse, har lejeren ret til at fremleje i indtil 2 år, når lejerens fravær er midlertidigt og skyldes sygdom, forretningsrejse, studieophold, midlertidig beskæftigelse eller lignende.
Stk. 2. Udlejeren kan modsætte sig fremlejeforholdet, når 1) ejendommen omfatter mindre end 7 beboelseslejligheder eller 2) det samlede antal personer i lejligheden vil overstige antallet af beboelsesrum eller 3) udlejeren i øvrigt har rimelig grund til at modsætte sig fremlejeforholdet.
 Stk. 3. § 106, stk. 2, finder tilsvarende anvendelse.
§ 108. Lejeren er erstatningsansvarlig for skade, som ved uforsvarlig adfærd forvoldes af personer, der i kraft af reglerne i § 106 og § 107 benytter det lejede.
Stk. 2. Lejeren er over for udlejeren ansvarlig for, at de i stk. 1 nævnte personer overholder de regler, der skal sikre en god husorden og forsvarlig brug af det lejede.
Stk. 3. Lejeren er endvidere erstatningsansvarlig efter § 26, stk. 3, for skade forårsaget af installationer, som de i stk. 1 nævnte personer har foretaget i det lejede.
§ 109. Lejeren må ikke uden ægtefællens samtykke foretage fremleje, såfremt dette vil medføre, at det lejede ikke længere kan tjene til fælles bolig eller som grundlag for ægtefællernes eller den anden ægtefælles virksomhed.
Er den anden ægtefælle umyndig, meddeler værgen samtykket.
Bestemmelserne i § 18, stk. 2, og i § 20 i lov nr. 56 af 18. marts 1925 om ægteskabets retsvirkninger finder tilsvarende anvendelse.
§ 110. En lejlighed, der udelukkende er udlejet til beboelse, har lejeren ret til at bytte med en anden lejer af en beboelseslejlighed, således at denne overtager lejligheden.
Stk. 2. Udlejeren kan modsætte sig at udleje lejligheden til den nye lejer, hvis 1) ejendommen omfatter mindre end 7 beboelseslejligheder, 2) den fraflyttende lejer ikke har beboet lejligheden i 3 år, 3) lejligheden efter bytningen vil blive beboet af mere end 1 person pr. beboelsesrum eller 4) udlejeren i øvrigt har rimelig grund til at modsætte sig bytningen.
§ 111. Den lejer, der ved bytning ønsker at overtage en lejlighed, der tilhører en kommune, et almennyttigt boligselskab, et kollegieselskab eller en stiftelse, skal opfylde de særlige vilkår, der gælder for overtagelse af sådanne lejligheder.
Med stiftelse ligestilles en pensionskasse eller lignende, der kun genudlejer lejlighederne til sine medlemmer ved overgang til pension.
Stk. 2. Det kan betinges, at den, der ved bytning opnår en lejlighed i en andelsboligforening, skal indtræde som medlem af foreningen.
Stk. 3. Bytteretten gælder uanset vedtægtsmæssige begrænsninger i beboernes bytteadgang.
§ 112. Dør lejeren, har ægtefællen ret til at fortsætte lejeforholdet.
Stk. 2. Dør lejeren af en beboelseslejlighed uden at efterlade sig en ægtefælle, har en anden person, der i mindst 2 år har haft fælles husstand med lejeren, ret til at fortsætte lejeforholdet, jfr. dog § 19, stk. 4.
Stk. 3. Dør en lejer, der har drevet en erhvervsvirksomhed, hvis stedlige forbliven i ejendommen er af væsentlig betydning og værdi for virksomheden, uden at efterlade sig en ægtefælle, har enhver af lejerens livsarvinger eller svigerbørn ret til at overtage lejeforholdet, medmindre udlejeren har vægtige grunde til at modsætte sig det.
Det er dog en betingelse, at den pågældende har fornødent kendskab til den branche, hvori forretningen hidtil har været drevet, og ønsker selv eller sammen med sin ægtefælle at føre forretningen videre.
Indtræder den pågældende ikke som lejer, kan udlejeren ikke udleje til anden side på lempeligere vilkår, end han har foreslået den pågældende.
Stk. 4. I øvrigt kan i tilfælde af lejerens død såvel udlejeren som dødsboet opsige lejeforholdet med sædvanligt varsel, selv om lejeforholdet måtte være indgået for en bestemt længere tid eller med længere opsigelsesfrist.
§ 113. Hvis lejeren af en beboelseslejlighed på grund af alder eller sygdom flytter på plejehjem, i beskyttet bolig eller lignende, finder § 112, stk. 1 og 2, tilsvarende anvendelse.
§ 114. I tilfælde af lejerens separation eller skilsmisse eller ved omstødelse af lejerens ægteskab afgøres det om nødvendigt ved bevillingen eller dommen, hvilken af ægtefællerne der har ret til at fortsætte lejeforholdet.
Den ægtefælle, hvis erhvervsvirksomhed er knyttet til et forretningslokale, har fortrinsret til dette og den dertil hørende beboelse.
§ 115. Såfremt parter, der i mindst 2 år har haft fælles husstand, ophæver samlivet, kan parterne træffe aftale om, hvem af parterne der skal have ret til at fortsætte lejemålet.
Udlejeren kan modsætte sig aftalen, såfremt han har vægtige grunde hertil.
Stk. 2. Kan der ikke opnås enighed mellem parterne, kan der, når særlige grunde, herunder navnlig hensynet til parternes mindreårige børn, taler derfor, ved dom træffes bestemmelse om, hvem af parterne der skal have ret til at fortsætte lejeforholdet til en lejlighed, der har tjent som fælles bolig. § 114, 2. pkt., finder tilsvarende anvendelse.
§ 116. Har lejeren forladt sin ægtefælle, har denne ret til at fortsætte lejeforholdet efter reglen i § 112, stk. 1.
§ 117. Lejeren kan ikke give afkald på de rettigheder, der tilkommer ham eller andre efter §§ 106-107, §§ 109-110 og §§ 112-116.
Kapitel XIV Opsigelse § 118. Er lejeaftalen tidsbestemt, ophører lejeforholdet uden opsigelse ved den aftalte lejetids udløb.
Den tidsbestemte lejeaftale kan ikke ved opsigelse bringes til ophør i lejeperioden, medmindre dette er aftalt eller den anden part i lejeforholdet misligholder aftalen.
Den aftalte lejetid kan ikke udgøre mindre end en periode på 1 år.
Stk. 2. Benytter lejeren med udlejerens vidende det lejede i mere end 1 måned efter den aftalte lejetids udløb, uden at udlejeren har opfordret lejeren til at flytte, fortsætter lejeforholdet uden tidsbegrænsning.
Stk. 3. Bliver en beboelseslejlighed udlejet tidsbestemt i mere end en periode, jfr. stk. 1, kan boligretten tilsidesætte tidsbegrænsningen, hvis den ikke må anses for tilstrækkeligt begrundet i udlejerens forhold.
§ 119. Er lejeaftalen ikke indgået for et bestemt tidsrum, eller kan det ikke oplyses, hvilken lejetid parterne har aftalt, kan lejeren opsige lejeaftalen.
Stk. 2. Lejeren må dog ikke uden sin ægtefælles samtykke opsige lejemål om familiens bolig eller om lokaler, hvortil ægtefællernes eller den anden ægtefælles virksomhed er knyttet. § 109, 2. og 3.
 pkt., finder tilsvarende anvendelse.
§ 120. Udlejeren kan opsige lejeforhold om 1) enkelte værelser til beboelse, når værelset er en del af udlejerens beboelseslejlighed eller er en del af et en- eller tofamilieshus, som udlejeren bebor, 2) beboelseslejlighed i et hus, hvori der på tidspunktet for lejemålets indgåelse kun findes to beboelseslejligheder, hvoraf ejeren bebor den ene.
Reglen gælder, selv om ejeren anvender et eller flere lokaler i huset til andet end beboelse, og selv om der i ejendommen er udlejet et eller flere enkeltværelser til beboelse.
§ 121. Andre lejeforhold end de i § 120 nævnte kan udlejeren kun opsige i følgende tilfælde, jfr. dog §§ 122 og 126:
 1) Når udlejeren ønsker selv at benytte det lejede.
2) Når udlejeren dokumenterer, at nedrivning eller ombygning af ejendommen medfører, at det lejede må fraflyttes.
Opsigelse kan dog ikke ske, når udlejeren efter en ombygning selv ønsker at benytte det lejede.
3) Når lejeren af en beboelseslejlighed siden lejeaftalens indgåelse har været antaget som funktionær ved ejendommens drift til arbejde, for hvis udførelse det er af væsentlig betydning, at funktionæren bor i ejendommen, og det lejede skal benyttes af efterfølgeren.
4) Når lejeren af en beboelseslejlighed, som er lejet som arbejder- eller funktionærbolig af den virksomhed, hvori lejeren er ansat, udtræder eller er udtrådt af sit arbejdsforhold til virksomheden og lejligheden skal benyttes af en anden ansat i virksomheden.
5) Når det må antages, at der trods udlejerens påmindelse ved det lejedes benyttelse ikke er iagttaget god skik og orden, eller når lejeren i øvrigt herved ved støjende adfærd, fysisk vold eller trusler herom har været til ulempe for ejendommen eller de øvrige beboere, uden at forholdet er af en sådan art, at udlejeren kan ophæve lejeforholdet uden varsel.
6) Når lejeren af en kollegiebolig, der ikke er omfattet af kapitel 11 i lov om boligbyggeri, har fuldført sin uddannelse eller de forudsætninger, hvorunder boligen blev udlejet, ikke længere er opfyldt.
7) Når en offentlig interesse gør det særlig magtpåliggende for udlejeren at blive løst fra lejeforholdet.
§ 122. I opsigelsesretten efter § 121, stk. 1, nr. 1, gælder følgende begrænsninger:
 1) At udlejeren selv agter at bebo lejligheden.
2) Opsigelsen kan først afgives, når udlejeren har haft tinglyst skøde eller anden tinglyst adkomst på ejendommen i mindst 2 år.
Udlejeren er berettiget til at regne nævnte frist fra det tidspunkt, da hans ægtefælle fik tinglyst adkomst på ejendommen.
3) Opsigelsen skal være rimelig ud fra en vurdering af begge parters forhold.
Ved afgørelsen skal der bl.a. tages hensyn til lejerens mulighed for at finde anden passende bolig.
4) Lejeforhold om lokaler, der er udlejet til erhvervsformål, kan udlejeren ikke opsige med henblik på at drive erhverv i samme branche som lejerens.
5) Er det lejede en ejerlejlighed, omfattes lejeforholdet kun af opsigelsesretten, hvis lejemålet er indgået efter ejendommens udstykning i ejerlejligheder, og hvis lejeren ved lejeforholdets påbegyndelse var gjort bekendt med, at det lejede er en ejerlejlighed, og at opsigelse kan ske efter § 121, nr. 1.
 6) En lejer kan ikke opsiges, så længe han er lejerrepræsentant.
7) Bebor udlejeren ved opsigelsens afgivelse en lejlighed i ejendommen, skal udlejeren samtidig med opsigelsen tilbyde lejeren at overtage denne lejlighed.
§ 123. Opsiges en lejer af en beboelseslejlighed efter § 121, nr. 1-3 eller 7, skal udlejeren uden unødigt ophold tilbyde ham at leje en anden lejlighed i ejendommen, hvis der bliver en lejlighed ledig til overtagelse senest 3 måneder efter den flyttedag, hvortil lejeren er opsagt, og lejligheden skal udlejes.
Stk. 2. Opsiges en lejer efter § 121, nr. 2, skal udlejeren samtidig med opsigelsen tilbyde ham at leje en lejlighed eller lokaler af samme art som det opsagte, hvis der efter genopførelsen eller ombygningen sker udleje af lejligheder eller lokaler.
§ 124. Opsigelsesvarslet er 3 måneder til den første hverdag i en måned, der ikke er dagen før en helligdag.
Dog er opsigelsesvarslet 1 måned for de i § 120, nr. 1, nævnte lejeforhold.
Stk. 2. Ved opsigelse efter § 120, nr. 2, og § 121, nr. 1, har lejeren krav på et opsigelsesvarsel på mindst 1 år til aftalt flyttedag.
Stk. 3. Fraflytter lejeren inden opsigelsesvarslets udløb, skal udlejeren bestræbe sig på at genudleje det lejede.
Hvad udlejeren indvinder eller burde have indvundet ved genudlejning, skal fragå i hans krav over for lejeren.
§ 125. Udlejerens opsigelse efter § 120, nr. 2, og § 121 skal være skriftlig og indeholde oplysning om lejerens adgang til at gøre indsigelse efter stk. 2. Udlejerens opsigelse efter § 121 skal endvidere indeholde oplysning om opsigelsesgrunden.
Er det lejede udlejet til andet end beboelse, skal opsigelsen tillige indeholde oplysning om lejerens rettigheder efter §§ 126-127. Indeholder opsigelsen ikke disse oplysninger, er den ugyldig.
Stk. 2. Vil lejeren ikke godkende opsigelsen, skal han senest 6 uger efter, at opsigelsen er kommet frem til ham, fremsætte skriftlig indsigelse.
Udlejeren må da anlægge sag ved boligretten senest 6 uger efter lejerfristens udløb, hvis udlejeren ønsker at opretholde opsigelsen.
§ 126. En lejer, der driver en erhvervsvirksomhed, hvis stedlige forbliven i ejendommen er af væsentlig betydning og værdi for virksomheden, kan kun opsiges efter § 121, hvis opsigelsen er rimelig ud fra en vurdering af begge parters forhold.
Stk. 2. Ved afgørelsen efter stk. 1 skal der bl.a. tages hensyn til længden af det tidsrum, hvori forretningen har været drevet i de lejede lokaler, værdien af kundekredsen, forretningens nettooverskud, vægtige indvendinger mod lejerens person eller forretningsførelse, hans behandling af de lejede lokaler og hans forbedringer af disse.
§ 127. Opsiges en lejer, der driver en erhvervsvirksomhed, hvis stedlige forbliven i ejendommen er af væsentlig betydning og værdi for virksomheden, kan der gives lejeren erstatning for opsigelsen.
Stk. 2. Ved fastsættelse af en eventuel erstatning efter stk. 1 skal boligretten ud over de i § 126, stk. 2, nævnte forhold navnlig tage hensyn til:
1) Værdiforringelsen af lejerens inventar og lignende ved flytning, 2) lejerens flytteudgifter, 3) det forhold, at ejendommen skal nedrives eller ombygges og lejeren er gjort bekendt hermed ved lejeaftalens indgåelse.
Stk. 3. Lejeren skal ikke fraflytte, før han har modtaget den erstatning, der er tilkendt ham, eller udlejeren ved bankgaranti eller på anden måde har stillet betryggende sikkerhed for erstatningsbeløbets betaling.
§ 128. Boligretten kan fastsætte, at hele erstatningen eller en del af denne skal tilbagebetales til udlejeren, hvis lejeren på ny åbner forretning i samme branche inden for en af retten fastsat tidsfrist på højst 3 år og inden for en af retten fastsat afstand fra det tidligere forretningslokale.
Stk. 2. Lejeren må ikke åbne forretning i samme branche inden for den af retten fastsatte afstand i tid og sted, før han har tilbagebetalt erstatning i overensstemmelse med reglerne i stk. 1.
§ 129. Reglerne i §§ 121-127 kan, for så vidt angår opsigelse fra udlejerens side, ikke ved aftale fraviges til skade for lejeren, så længe udlejeren ikke har opsagt ham.
Stk. 2. Lejeren kan ikke give afkald på sin ægtefælles ret efter § 119, stk. 2.
Kapitel XV Udlejerens ret til at hæve lejeaftalen § 130. Udlejeren kan hæve lejeaftalen i følgende tilfælde:
1) Når leje eller anden pligtig pengeydelse ikke er betalt rettidigt, jfr. stk. 2.
2) Når det lejede benyttes til andet end aftalt og lejeren ikke trods udlejerens indsigelse er ophørt hermed.
3) Når lejeren modsætter sig, at udlejeren eller andre får adgang til det lejede, hvor de har ret hertil efter §§ 30, 93 og 134.
4) Når lejeren fraflytter det lejede i utide uden aftale med udlejeren.
5) Når lejeren vanrøgter det lejede og ikke uden ophold efter udlejerens påkrav bringer det lejede i stand.
6) Når lejeren helt eller delvis overlader brugen af det lejede til en anden i tilfælde, hvor han ikke er berettiget hertil, og trods udlejers indsigelse ikke bringer forholdet til ophør.
7) Når lejeren trods udlejerens påmindelse tilsidesætter sine pligter til at iagttage god skik og orden i ejendommen eller hans forhold trods udlejerens påmindelse er til ulempe for ejendommen eller dens beboere.
8) Når lejeren af en butik eller beværtning trods udlejerens indsigelse ikke opfylder pligten til at holde forretningen åben og i forsvarlig drift.
9) Når en lejer, der helt eller delvis skal betale lejen ved at udføre arbejde, groft forsømmer sine pligter ved arbejdets udførelse og arbejdsforholdet som følge heraf bringes til ophør.
10) Når lejeren i øvrigt misligholder sine forpligtelser på en sådan måde, at hans fjernelse er påkrævet.
Stk. 2. Udlejeren kan kun hæve lejeaftalen som følge af for sen betaling, hvis lejeren ikke har berigtiget restancen senest 3 dage efter, at skriftligt påkrav herom er kommet frem til lejeren.
Udlejerens påkrav skal være afgivet efter sidste rettidige betalingsdag og skal udtrykkeligt angive, at lejeforholdet kan ophæves, hvis lejerestancen ikke betales inden fristens udløb.
Som gebyr for påkravet kan udlejeren kræve 100 kr.
Gebyret er pligtig pengeydelse i lejeforholdet.
§ 131. Skønnes det forhold, der lægges lejeren til last, at være af uvæsentlig betydning, kan udlejeren ikke hæve lejeaftalen.
Stk. 2. Udlejeren kan ikke påberåbe sig de i § 130, stk. 1, nr. 1-6, nævnte forhold, hvis de er rettet, inden udlejeren hæver lejeaftalen.
§ 132. Når udlejeren hæver lejeaftalen, skal lejeren straks fraflytte og betale leje m.v. for tiden, indtil han kunne fraflytte med sædvanligt varsel.
Lejeren skal endvidere erstatte udlejeren ethvert tab, derunder omkostningerne ved lejerens udsættelse af det lejede.
Stk. 2. Udlejeren skal bestræbe sig for at genudleje det lejede.
Hvad udlejeren indvinder eller burde have indvundet ved genudlejning i det i stk. 1 nævne tidsrum, skal fragå i hans krav over for lejeren.
§ 133. Det kan ikke med retsvirkning aftales, at udlejeren skal kunne hæve aftalen af andre grunde end de i § 130 nævnte, eller at disse skal have videregående følger for lejeren end fastsat i § 132.
Kapitel XVI Lejers fraflytning § 134. Er der afgivet opsigelse, eller skal det lejede af anden grund fraflyttes, skal lejeren give adgang til at bese det lejede.
Lejeren fastsætter tiden herfor.
Den skal være mindst 2 timer hver anden hverdag på et tidspunkt, der er bekvemt for en besigtigelse.
Denne kan kun finde sted med deltagelse af udlejeren eller dennes stedfortræder, når lejeren ikke er repræsenteret.
§ 135. Det lejede skal være fraflyttet senest kl. 12.00 på fraflytningsdagen.
Lejeren skal aflevere det lejede i samme stand som ved overleveringen med undtagelse af den forringelse, som skyldes slid og ælde samt mangler, som det påhviler udlejeren at udbedre.
Det kan ikke pålægges lejeren at bringe det lejede i bedre stand end den, hvori han overtog det lejede.
Stk. 2. Udlejeren kan ikke gøre krav i medfør af stk. 1 gældende, når der er forløbet mere end 2 uger fra fraflytningsdagen.
Dette gælder dog ikke, hvis mangelen ikke kan erkendes ved anvendelse af sædvanlig agtpågivenhed eller lejeren har handlet svigagtigt.
§ 136. Forbedringer, som lejeren har foretaget, må kun fjernes, når lejeren bringer det lejede i den stand, hvori han overtog det.
Stk. 2. Har lejeren med udlejerens samtykke efter § 25 foretaget ændringer af det lejede, kan udlejeren kun kræve retablering, når han har taget forbehold herom, da han meddelte samtykket.
§ 137. Reglen i § 135, stk. 1, 3. pkt., kan ikke ved aftale fraviges til skade for lejeren.
Kapitel XVII Tilbudspligt § 138. I ejendomme med mere end 6 beboelseslejligheder skal udlejeren tilbyde lejerne ejendommen til overtagelse på andelsbasis, inden ejendommen overdrages til anden side.
Stk. 2. Reglerne om tilbudspligt finder ikke anvendelse på ejendomme, der er opdelt i ejerlejligheder.
Stk. 3. Tilbudspligten efter stk. 1 og 2 opretholdes, selv om ejeren efter lovens vedtagelse foretager matrikulær udstykning efter lov om udstykning og sammenlægning m.m. af faste ejendomme.
§ 139. Tilbudspligten respekterer private forkøbsrettigheder og køberettigheder, der er tinglyst før 3. maj 1979, men går i øvrigt forud for andre rettigheder over ejendommen, uanset hvornår de er stiftet.
Stk. 2. Tilbudspligten falder bort, når ejendommen er opdelt i ejerlejligheder.
§ 140. Tilbudspligten gælder, når ejendommen eller en del heraf overdrages ved salg, gave, fusion eller mageskifte.
Den gælder endvidere, når ejendommen erhverves af en juridisk person ved arv.
Stk. 2. Tilbudspligten kommer dog ikke til anvendelse, 1) når erhververen er staten, en kommune, et godkendt saneringsselskab eller byfornyelsesselskab, eller 2) når erhververen er den hidtidige ejers ægtefælle eller er beslægtet eller besvogret med ejeren i op- eller nedstigende linje eller i hans sidelinje så nær som søskende eller disses børn, eller 3) når erhververen er en hidtidig medejer.
§ 141. Tilbudspligten opfyldes ved, at ejeren over for samtlige lejere af beboelseslejligheder fremsætter tilbud om, at en af beboerne dannet andelsboligforening kan erhverve ejendommen til samme købesum, kontante udbetaling og øvrige vilkår, som ejeren kan opnå ved salg til anden side.
Vilkårene skal være af et sådant indhold, at de kan opfyldes af en andelsboligforening.
 Acceptfristen skal være mindst 6 uger.
Stk. 2. I tilfælde af påtænkt salg skal tilbuddet ledsages af dokumentation for, at ejeren ved salget kan opnå de tilbudte vilkår.
I tilfælde af påtænkt overdragelse ved gave, fusion eller mageskifte eller af påtænkt arveudlæg skal tilbuddet ledsages af en erklæring fra en sagkyndig, der er udmeldt af boligretten, om, at købesummen og de øvrige tilbudte vilkår svarer til ejendommens værdi i handel og vandel som udlejningsejendom.
Stk. 3. Senest samtidig med tilbuddet skal ejeren give sædvanlige oplysninger om ejendommen, herunder ejendommens driftsudgifter, lejeforhold og saldi på de forskellige konti, som ejeren skal føre i henhold til denne lov og lov om midlertidig regulering af boligforholdene.
Den i stk. 1 nævnte acceptfrist på 6 uger løber fra det tidspunkt, hvor lejerne har modtaget oplysningerne.
Stk. 4. Ejeren kan afvise andelsboligforeningens accept, hvis ikke mindst halvdelen af lejerne af beboelseslejligheder på accepttidspunktet er medlemmer af foreningen, eller hvis foreningen ikke på anfordring dokumenterer, at den kan betale den krævede kontante udbetaling.
Stk. 5. Bliver ejerens tilbud ikke accepteret, kan ejendommen overgå til andre ved salg på de tilbudte vilkår eller ved gave, mageskifte eller arveudlæg, hvis skøde anmeldes til tinglysning senest 1 år efter tilbuddet til lejerne.
§ 142. Regler om tinglysning af dokumenter om overdragelse af en ejendom, hvorpå der er tilbudspligt, kan fastsættes af justitsministeren.
§ 143. Reglerne i §§138-142 kan ikke ved aftale fraviges til skade for lejeren.
Kapitel XVIII Benyttelse af boliger § 144. Reglerne i dette kapitel gælder for boliger med eget køkken, der er eller har været benyttet til helårsbeboelse.
Kommunalbestyrelsen kan dog beslutte, at enkelte eller samtlige regler ikke skal gælde i kommunen.
Stk. 2. En beslutning, som kommunalbestyrelsen træffer efter stk. 1, 2. pkt., skal bekendtgøres i Statstidende og i øvrigt på den måde, der er sædvanlig i kommunen.
Er andet ikke udtrykkeligt fastsat i beslutningen, får den virkning fra og med datoen på det nummer af Statstidende, hvori den er bekendtgjort.
Stk. 3, Kommunalbestyrelsens afgørelser i medfør af reglerne i dette kapitel er endelige.
§ 145. Uden kommunalbestyrelsens samtykke er det ikke tilladt at nedlægge en bolig helt eller delvis.
Dette gælder, hvad enten nedlæggelsen sker ved nedrivning, ved hel eller delvis sammenlægning af 2 eller flere boliger eller ved, at boligen helt eller delvis tages i brug til andet end beboelse.
Stk. 2. Samtykke efter stk. 1 til sammenlægning af boliger er ufornødent, når følgende betingelser er opfyldt:
1) ingen af de boliger, der tilvejebringes, må have et bruttoetageareal på mere end 130 m2, 2) boligerne skal være ledige, uden at dette skyldes opsigelse fra udlejers side efter lovens § 120 eller § 121, nr. 1-2, 3) boligerne, hvis areal forøges, er ledige som anført under 2) eller beboet af brugere, der ønsker at overtage den udvidede bolig.
Stk. 3. Hvis sammenlægning af boliger sker efter reglerne i stk. 2, skal sammenlægningen anmeldes til kommunalbestyrelsen.
Stk. 4. En bolig, der hidtil har været udlejet som beboelseslejlighed, må ikke udlejes som enkeltværelser uden kommunalbestyrelsens samtykke.
Stk. 5. Samtykke efter stk. 1 og 4, er ufornødent, når en bolig af staten eller kommunen tages i brug til offentligt formål.
§ 146. Uden kommunalbestyrelsens samtykke er det ikke tilladt personer, der hører til samme husstand, at benytte mere end en bolig i samme kommune.
Københavns kommune, Frederiksberg kommune og kommunerne i København, Roskilde og Frederiksborg amter betragtes i denne henseende som en kommune.
§ 147. Uden kommunalbestyrelsens samtykke må en bolig, der inden for de sidste 5 år har været benyttet til helårsbeboelse, ikke tages i brug til midlertidig benyttelse, herunder sommerbeboelse eller lignende, der er til hinder for, at boligen fortsat benyttes til helårsbeboelse.
Stk. 2. Har ejeren i strid med reglerne i stk. 1 taget boligen i brug til sommerbeboelse, kan kommunalbestyrelsen til enhver tid benytte reglerne i § 148. En af ejeren indgået lejeaftale om benyttelse som sommerbeboelse m.v. kan af kommunalbestyrelsen kræves ophævet efter reglerne i § 149.
Stk. 3. Reglerne i stk. 1 og 2 finder tilsvarende anvendelse på helårsboliger, som i strid med § 145 er nedlagt uden kommunalbestyrelsens samtykke, uanset at boligen ikke inden for de sidste 5 år har været benyttet til helårsbeboelse.
§ 148. Bliver en bolig, der hidtil har været benyttet helt eller delvis til helårsbeboelse, ledig, skal ejeren sørge for, at den fortsat benyttes til beboelse.
En bolig anses for ledig, når den ikke er udlejet til eller ikke benyttes til beboelse, medmindre den hidtidige bruger er midlertidigt fraværende på grund af sygdom, forretningsrejse, ferieophold, militærtjeneste, forflyttelse eller lignende.
Stk. 2. Har en bolig været ledig i mere end 6 uger, skal ejeren foretage anmeldelse af den ledige lejlighed til kommunalbestyrelsen.
Stk. 3. Efter udløbet af den angivne frist kan kommunalbestyrelsen selv indtræde i lejemålet eller umiddelbart anvise en lejlighedssøgende, til hvem ejeren straks er pligtig at udleje boligen.
Hvis kommunalbestyrelsen selv indtræder i lejemålet, kan kommunalbestyrelsen til en lejlighedssøgende enten overdrage lejemålet på uændrede vilkår eller fremleje lejligheden.
Fremleje vil kunne finde sted, uanset om betingelserne i lovens § 107 er opfyldt.
Stk. 4. Kommunalbestyrelsen er berettiget til ved fogden at lade sig eller en lejlighedssøgende, som kommunalbestyrelsen har anvist, indsætte i lejligheden.
Stk. 5. Har ejeren i sin anmeldelse på en efter kommunalbestyrelsens skøn tilfredsstillende måde godtgjort, at han har indgået aftale om senere overdragelse af brugsretten, eller at boligen midlertidigt er ubeboelig som følge af ombygning, kan kommunalbestyrelsen indrømme ham en yderligere frist, inden stk. 3 finder anvendelse.
Stk. 6. Har boligen hidtil været beboet af ejeren, og har denne i sin anmeldelse godtgjort, at han udfolder rimelige bestræbelser for at afhænde boligen, finder stk. 3 ikke anvendelse.
§ 149. Er en bolig som omhandlet i § 148 udlejet, men ledig, kan kommunalbestyrelsen ophæve eller pålægge udlejeren at ophæve lejeaftalen.
Stk. 2. Ophævelse efter stk. 1 sker ved skriftlig meddelelse til lejeren.
Den skal indeholde oplysning om lejerens adgang til at gøre indsigelse, jfr. stk. 3.
Stk. 3. Vil lejeren ikke anerkende ophævelsen, skal han senest 6 uger efter, at ophævelsen er kommet frem til ham, fremsætte skriftlig indsigelse.
Kommunalbestyrelsen må, hvis den ønsker ophævelsen opretholdt, anlægge sag ved boligretten senest 6 uger efter lejerfristens udløb.
Stk. 4. Har ejeren ikke senest 6 uger efter, at han fra kommunalbestyrelsen har modtaget meddelelse om, at ophævelsen af lejeaftalen er gennemført, sørget for, at boligen på ny er taget i brug til beboelse, skal kommunen anvise en boligsøgende, til hvem ejeren straks er pligtig at udleje boligen. § 148, stk. 3 og 4, finder tilsvarende anvendelse.
§ 150. Kommunalbestyrelsens svar på en ansøgning om samtykke i henhold til §§ 145, 146 og 147 skal foreligge senest 6 uger efter, at kommunalbestyrelsen har modtaget ansøgningen eller den dokumentation, som kommunalbestyrelsen har udbedt sig.
Såfremt kommunalbestyrelsens svar ikke foreligger senest 6 uger efter ansøgningens modtagelse, anses kommunalbestyrelsens samtykke for meddelt.
Stk. 2. Er boligen ledig, kan kommunalbestyrelsen kun nægte samtykke, hvis boligens fortsatte anvendelse til helårsbeboelse er påkrævet af hensyn til boligsøgende i kommunen.
Stk. 3. Har kommunalbestyrelsen nægtet samtykke, kan ejeren anmode kommunalbestyrelsen om i medfør af § 148, stk. 3, at anvise en lejer til boligen.
Såfremt kommunalbestyrelsen ikke senest 6 uger efter anmodningen anviser en lejer, anses kommunalbestyrelsens samtykke for meddelt.
§ 151. Inden kommunalbestyrelsens samtykke foreligger, må boligen ikke tages i brug til andet formål end helårsbeboelse.
Ej heller må nogen bygningsforandring eller lignende iværksættes med henblik på sammenlægning eller omdannelse til anden brug end beboelse.
Handles der i strid hermed, kan kommunalbestyrelsen kræve den tidligere tilstand genoprettet.
Stk. 2. Fremgår det af den begrundelse, der ledsager en opsigelse, eller godtgøres det på anden måde, at opsigelsen er afgivet med det formål at tilvejebringe en tilstand som angivet i §§ 145, 146 og 147, er det en betingelse for opsigelsens gyldighed, at kommunalbestyrelsens samtykke foreligger ved opsigelsens afgivelse.
§ 152. Kommunalbestyrelsen kan til brug for administrationen af bestemmelserne i dette kapitel afkræve en ejendoms ejer og administrator samt offentlige myndigheder alle nødvendige oplysniger vedrørende ejendommen og de enkelte lejemål.
§ 153. Med bøde straffes den, som uden kommunalbestyrelsens samtykke 1) i strid med reglerne i § 145, stk. 1, nedlægger en bolig helt eller delvis, 2) i strid med reglerne i § 145, stk. 4, udlejer en beboelseslejlighed som enkeltværelser, 3) i strid med reglen i § 146 benytter mere end en beboelseslejlighed til bolig for personer, der tilhører samme husstand, 4) i strid med reglerne i § 147, stk. 1, tager en lejlighed i brug til midlertid benyttelse, herunder sommerbeboelse eller lignende, eller 5) i strid med reglerne i § 151 iværksætter bygningsforandringer eller lignende med henblik på sammenlægning af boliger eller på omdannelse af boliger til andet end beboelse.
Stk. 2. Med bøde straffes den, som undlader at indgive den i § 148, stk. 2, foreskrevne anmeldelse eller indgiver anmeldelse efter udløbet af den angivne frist.
Stk. 3. Efterkommer ejeren eller lejeren ikke et af kommunalbestyrelsen meddelt påbud, kan det ved dom pålægges den pågældende inden en fastsat tidsfrist under tvang af fortløbende bøder at efterkomme påbuddet.
Stk. 4. Er en af de i stk. 1, 2 eller 3, nævnte overtrædelser begået af et aktieselskab, andelsselskab eller lignende, kan bødeansvar pålægges selskabet som sådant.
Kapitel XIX Fradømmelse af retten til at administrere udlejningsejendomme § 154. En ejer af en ejendom med mindst 2 udlejede beboelseslejligheder kan ved dom miste retten til at administrere ejendomme med udlejede beboelseslejligheder eller bestemme, hvem der skal administrere hans ejendomme med udlejede beboelseslejligheder.
Det bestemmes ved dommen, om den kun har virkning for et begrænset antal år.
Stk. 2. Fradømmelse i medfør af stk. 1 kan ske i tilfælde, hvor en ejer to gange 1) er idømt bøde eller hæftestraf i medfør af bestemmelserne i denne lov samt lov om byfornyelse og boligforbedring, 2) er idømt bødestraf i medfør af byggeloven for at undlade at foretage vedligeholdelsesarbejder, som er nødvendige for at undgå, at der opstår fare for en bebyggelses beboere eller andre, 3) har været under tvungen administration, jfr. lov om tvungen administration af udlejningsejendomme.
Stk. 3. Fradømmelse i medfør af stk. 1 kan i øvrigt ske, såfremt en ejer gentagne gange groft har tilsidesat reglerne i denne lov.
§ 155. Når en ejer er dømt efter § 154, skal Grundejernes Investeringsfond have meddelelse herom ved rettens foranstaltning.
Stk. 2. For ejerens regning forestår Grundejernes Investeringsfond herefter administrationen af de af dommen omfattede ejendomme i den af dommen omfattede periode.
 Stk. 3. § 69, stk. 3 og 4, finder tilsvarende anvendelse.
Kapitel XX Småhuse § 156. For lejeforhold, der omfatter enkelte værelser til beboelse eller beboelseslejligheder i ejendomme med 6 eller færre beboelseslejligheder, gælder dette kapitels regler om lejefastsættelse, vedligeholdelse og forbedringer, medmindre ejeren efter 1. april 1985 har foretaget matrikulær udstykning efter lov om udstykning og sammenlægning af faste ejendomme.
Stk. 2. De i stk. 1 nævnte lejeforhold er i øvrigt omfattet af lovens regler, idet de rettigheder, som er tillagt lejerrepræsentanterne, tilkommer et flertal af lejerne.
§ 157. Ved lejeaftalens indgåelse og senere lejeregulering må lejen ikke fastsættes til et beløb, der overstiger det lejedes værdi.
Stk. 2. Ved afgørelse efter stk. 1 skal der foretages en sammenligning med den leje, der er almindeligt gældende i kvarteret eller området for tilsvarende husrum med hensyn til beliggenhed, art, størrelse, kvalitet, udstyr, vedligeholdelsestilstand og den offentlige vurdering af bygninger og grund.
Også ejendomme med mere end 6 beboelseslejligheder bør indgå i sammenligningen.
 Stk. 3. § 41, stk. 3, finder tilsvarende anvendelse.
Stk. 4. Reglen i § 41, stk. 4, finder tilsvarende anvendelse, idet bestemmelsen dog ikke er til hinder for, at der i lejemål, som er forbedret, uden at der samtidig er gennemført en til forbedringen svarende lejeforhøjelse, ved genudlejning kan aftales en leje efter reglerne i stk. 1.
§ 158. Er lejen væsentligt lavere end det lejedes værdi, kan udlejeren forlange lejen forhøjet til det beløb, der er rimeligt under hensyn hertil.
 Stk. 2. § 157, stk. 2 og 3, finder tilsvarende anvendelse.
Stk. 3. Krav om lejeforhøjelse efter stk. 1 kan tidligst få virkning 1 år efter lejeforholdets begyndelse eller 1 år efter, at der sidst er trådt en lejeforhøjelse i kraft efter stk. 1.
 Stk. 4. Lejeforhøjelse kan kræves uanset aftalt uopsigelighed.
§ 159. Lejeforhøjelse efter § 158 kan gennemføres med 3 måneders varsel.
Stk. 2. Kravet om lejeforhøjelse skal fremsættes skriftligt og indeholde en angivelse af lejeforhøjelsens størrelse.
Kravet skal tillige indeholde oplysning om grunden til lejeforhøjelsen samt om lejerens adgang til at indbringe kravet for huslejenævnet, jfr.
 stk. 3. Indeholder kravet ikke disse oplysninger, er det ugyldigt.
Stk. 3. Vil lejeren ikke godkende kravet om huslejeforhøjelse, skal han skriftligt indbringe sagen for huslejenævnet senest 2 måneder efter, at kravet om lejeforhøjelse er kommet frem til ham.
§ 160. Forøges de ejendomsskatter, der hviler på ejendommen, kan udlejeren uanset § 158 forlange udgiften udlignet gennem en lejeforhøjelse for de lejligheder og lokaler, som skatten vedrører.
Lejeforhøjelse kan kræves uanset aftalt uopsigelighed.
 Stk. 2. Lejeforhøjelsen fordeles efter § 48.
 Stk. 3. Lejeforhøjelsen kan gennemføres med 3 måneders varsel.
Lejeforhøjelsen kan dog kræves med virkning fra det tidspunkt, udgiften er pålagt ejendommen, hvis kravet om lejeforhøjelse fremsættes senest 5 måneder efter dette tidspunkt.
 Stk. 4. § 159, stk. 2 og 3, finder tilsvarende anvendelse.
§ 161. Reglerne i § 160 gælder også, hvis der pålægges ejendommen nye eller forøgede afgifter til vand, el, renovation, wc, skorstensfejning, kontrolmåling af større oliefyringsanlæg eller lignende efter takster, der er fastsat eller godkendt af det offentlige.
Stk. 2. Reglerne i § 160 gælder også, hvis der pålægges ejendommen nye vej-, kloak- eller lignende bidrag til det offentlige.
Er bidrag pålagt ejendommen som en engangsydelse, kan udlejeren, når den er betalt, udligne bidraget på lejerne gennem en lejeforhøjelse, der i løbet af 10 år har dækket udlejerens udlæg med tillæg af sædvanlige finansieringsudgifter.
Lejeforhøjelsen bortfalder ved periodens udløb.
Lejerne kan dog kræve at betale beløbet kontant.
§ 162. Indbringes krav om lejeforhøjelse efter §§ 158, 160 og 161 for huslejenævnet, kan nævnet tilsidesætte kravet helt eller delvis, dersom betingelserne for forhøjelsens gennemførelse ikke er til stede eller lejen efter forhøjelsen væsentligt vil overstige det lejedes værdi.
 Stk. 2. § 56, stk. 2, finder tilsvarende anvendelse.
§ 163. Er leje væsentligt højere end det lejedes værdi, kan lejeren forlange lejen nedsat til et beløb, der er rimeligt under hensyn hertil.
Ved vurdering af lejen og det lejedes værdi finder reglerne i § 157, stk. 2 og 3, tilsvarende anvendelse.
Stk. 2. Nedsættes lejen efter stk. 1, kan lejeren kræve det for meget betalte tilbagebetalt.
Stk. 3. Spørgsmål om nedsættelse af lejen skal indbringes for huslejenævnet inden 1 år efter det tidspunkt, lejen eller den forhøjede leje første gang skal betales.
§ 164. Bortfalder eller nedsættes de i §§ 160 og 161 nævnte skatter og afgifter m.v., skal udlejeren med virkning fra nedsættelsestidspunktet foretage en tilsvarende lejenedsættelse for de lejemål, i hvis leje udgiften har været indregnet.
Stk. 2. Udlejeren skal give lejeren skriftlig meddelelse om nedsættelse af lejen inden 1 måned efter, at meddelelsen om skatte- og afgiftsnedsættelsen er kommet frem til ham.
§ 165. Reglerne om lejerens pligt til renholdelse, vedligeholdelse og fornyelse, jfr. § 22 samt § 67, finder tilsvarende anvendelse.
§ 166. Reglerne om udlejerens pligt til renholdelse, vedligeholdelse og fornyelse, jfr. §§ 60, 64-66, 68, stk. 1 og 3-6 samt § 69, finder tilsvarende anvendelse.
§ 167. Under iagttagelse af reglerne i §§ 79 og 80 kan en udlejer forbedre det lejede og kræve lejeforhøjelse.
Stk. 2. Lejeforhøjelse efter § 80 kan gennemføres med 3 måneders varsel.
Lejeforhøjelsen kan dog tidligst få virkning fra det tidspunkt, hvor forbedringen er fuldført.
Stk. 3. Krav om lejeforhøjelse skal fremsættes samtidig over for de lejere, hvis leje ønskes forhøjet.
Kravet skal være skriftligt.
Det skal indeholde oplysning om grunden til lejeforhøjelsen og om lejeforhøjelsens størrelse og dens beregning, herunder lejlighedens andel af den samlede forhøjelse.
Kravet skal endvidere indeholde oplysning om, at lejeren inden 2 måneder, fra kravet er kommet frem, kan indbringe sagen for huslejenævnet.
 Indeholder kravet ikke disse oplysninger, er det ugyldigt.
§ 168. En udlejer kan, inden han iværksætter en forbedring, indsende projektmateriale vedrørende den påtænkte foranstaltning, opgørelse over de anslåede udgifter ved gennemførelsen og beregning af den ønskede lejeforhøjelse til huslejenævnet.
Nævnet skal herefter træffe afgørelse om projektets hensigtsmæssighed og om størrelsen af den lejeforhøjelse, der vil kunne gennemføres, når arbejdet er udført i overensstemmelse med de forelagte tegninger og beskrivelser.
Stk. 2. Har en udlejer indhentet huslejenævnets godkendelse som nævnt i stk. 1, finder § 167, stk. 2 og 3, tilsvarende anvendelse.
 § 169. § 88 finder tilsvarende anvendelse.
Stk. 2. §§ 89-91 finder tilsvarende anvendelse, idet de rettigheder, som er tillagt lejerrepræsentanterne, tilkommer et flertal af lejerne.
 Stk. 3. § 92 finder tilsvarende anvendelse.
§ 170. Reglerne i dette kapitel kan ikke ved aftale fraviges til skade for lejeren.
Stk. 2. Der kan ikke træffes aftale om, at lejen skal reguleres på anden måde end fastsat i §§ 156-164. I lejeperioden kan dog aftales forhøjelser med bestemte beløb til bestemte tidspunkter.
§ 171. Med bøde eller hæfte straffes den, som afkræver en lejer højere leje end tilladt efter reglerne i dette kapitel.
På samme måde straffes den udlejer, som aftaler leje og lejevilkår, der er mere byrdefulde for lejeren end tilladt efter bestemmelserne i § 157.
Kapitel XXI Grundejernes Investeringsfond § 172. Grundejernes Investeringsfond forvalter de lejeforhøjelser, der er bundet i medfør af lov om midlertidig regulering af boligforholdene af 14. februar 1967, samt midler, der er bundet i medfør af §§ 18 a og 18 b i lov om midlertidig regulering af boligforholdene, jfr. lovbekendtgørelse nr. 376 af 11. juli 1984, § 63 a i lov om leje, jfr. lovbekendtgørelse nr. 375 af 11. juli 1984, samt § 61. Fondens vedtægter skal godkendes af boligministeren.
Vedtægterne skal indeholde fornødne bestemmelser til sikring af forsvarlig virksomhed, herunder om revision af en statsautoriseret revisor, der udpeges af boligministeren.
Stk. 2. Fonden ledes af en bestyrelse på 9 medlemmer.
Formanden for bestyrelsen og 4 andre medlemmer af denne vælges af landsomfattende sammenslutninger af ejere af udlejningsejendomme.
Boligministeren afgør i tvivlstilfælde, hvilke foreninger der har valgret.
De øvrige medlemmer udpeges af boligministeren, heraf 3 efter indstilling af landsomfattende sammenslutninger af foreninger af lejere af beboelseslejligheder.
Efter samme regler vælges stedfortrædere for formanden og de øvrige medlemmer.
Alle valg sker for 4 år ad gangen.
Genvalg kan finde sted.
Stk. 3. Til varetagelse af den daglige administration af fondens anliggender ansætter bestyrelsen direktør og andet ledende personale og fastsætter retningslinjer for arbejdets tilrettelæggelse.
Generelle forskrifter og vejledninger, der udsendes til indskydere og låntagere, skal godkendes af bestyrelsen.
§ 173. De beløb, der er indbetalt til fonden i medfør af lov om midlertidig regulering af boligforholdene af 14. februar 1967 vedrørende et regnskabsår, bindes for en periode af 15 år, regnet fra regnskabsårets udløb.
Ved periodens udløb tilbagebetales de for et regnskabsår indbetalte beløb over 10 år med lige store andele hvert år.
 Stk. 2. Fonden udsteder beviser for modtagne indbetalinger.
Indskyderen kan ikke sælge, pantsætte eller på anden måde råde over beviset.
Så længe et beløb er bundet, kan det heller ikke gøres til genstand for udlæg eller udpantning.
§ 174. Har en indskyder efter 1. januar 1984 på en eller flere af sine ejendomme afholdt udgifter, der kan fradrages efter § 62, kan indskyderen kræve frigivelse af bundne beløb.
Det er dog en betingelse for frigivelse, at det dokumenteres, at indestående beløb på de berørte ejendommes vedligeholdelseskonto efter § 61 er opbrugt, og at lejerrepræsentanterne eller lejerne underrettes herom.
Stk. 2. Det frigivne beløb kan udbetales, medmindre lejerrepræsentanterne eller et flertal af lejerne inden 6 uger efter modtagelsen af underretningen har indbragt en sag for huslejenævnet vedrørende anvendelse af indestående beløb på ejendommens vedligeholdelseskonto efter § 61, jfr.§ 62.
Stk. 3. Resterende bundne beløb udbetales efter § 173, idet der dog sker nedrunding af resterende beløb indbetalt vedrørende et regnskabsår til nærmeste hele kronebeløb deleligt med det resterende antal udbetalingsår.
§ 175. Ved indskyderens død, konkurs eller tvangsakkord eller i tilfælde af et boligselskabs afvikling kan boet kræve de bundne beløb frigivet.
§ 176. Indbetalte beløb forrentes med en rente, hvis størrelse fastsættes af fonden under hensyn til det almindelige renteniveau og instituttets driftsresultat.
Renten kan dog ikke overstige 9 pct. p.a.
Renten af beløb indbetalt i medfør af lov om midlertidig regulering af boligforholdene af 14. februar 1967 udbetales en gang årligt.
Renten af beløb, der er bundet efter § 61, tilskrives kontoen en gang årligt.
§ 177. De indbetalte beløb, der ikke er udlånt til forbedring eller istandsættelse af beboelsesejendomme, herunder lån til brandsikringsforanstaltninger, eller til erhvervelse af ejendomme med henblik på sanering, skal til enhver tid være anbragt i obligationer udstedt af de finansieringsinstitutter, der er godkendt i henhold til lov om realkreditinstitutter.
 § 178. Udlån til beboelsesejendomme kan ydes til:
1) Installation af centralvarme eller anden forbedring af en ejendoms varmeinstallation.
 2) Varmeisoleringsarbejder.
 3) Forbedring af sanitære installationer.
 4) Forbedring af køkkener.
 5) Brandsikringsforanstaltninger.
6) Andre forbedringer, hvorved ejendommens brugsværdi forøges i væsentlig grad, herunder f.eks. omlægning af gårdspladser, fjernelse af hegn, skure eller lignende, hvorved der tilvejebringes opholdsarealer for beboerne, samt fjernelse af bygninger, som ved deres beliggenhed, omfang eller anvendelse er til væsentlig ulempe for beboerne, og hvis fjernelse medfører en varig forbedring af forholdene.
 7) Opretning.
Stk. 2. Lån kan kun ydes, hvis forbedringen og udgiften ved dens gennemførelse er rimelig.
§ 179. De af fonden i medfør af § 178 ydede lån sikres ved pant i vedkommende ejendom, således at lånet har sikkerhed inden for 85 pct. af, hvad der efter fondens skøn er pantets værdi.
Lånet må sammenlagt med eventuelle tillægslån til de i ejendommen indestående lån, der optages til dækning af udgifterne ved forbedringen, ikke overstige 90 pct. af disse udgifter.
Stk. 2. Lånene udbetales kontant og forrentes med 8 pct. p.a.
Ved lånets udbetaling kan der opkræves et indskud til reservefond.
Stk. 3. Afdragstiden for lånene skal fastsættes således, at fonden har sikkerhed for til enhver tid at kunne udbetale de bundne beløb, efterhånden som tilbagebetaling skal ske.
Det kan bestemmes, at låntagerne i lånets løbetid skal yde bidrag til fondens administration og reservefond efter nærmere i fondens vedtægter fastsatte regler.
Stk. 4. Lån ydet til etablering af et gård- og haveanlæg i forbindelse med gennemførelse af en saneringsplan, til hvilken der er givet tilsagn om statsstøtte, kan sikres ved ydelse af kommunal garanti for lånet.
Stk. 5. Lån til brandsikringsforanstaltninger kan ydes, selv om lånet ikke får pantesikkerhed inden for 85 pct. af pantets værdi, når panteretten suppleres med en kommunal garanti efter § 10, stk.
 4, i lov om brandsikring.
§ 180. Fonden kan anvende indtil 15 pct. af det årlige overskud til 1) kapitalindskud i godkendte sanerings- og byfornyelsesselskaber, 2) tilskud til landsdækkende grundejer- og lejerorganisationers oplysningsarbejde, 3) tilskud til forskning, forsøg, oplysning, rådgivning og planlægning vedrørende nybyggeri og bestående boliger og 4) tilskud til vedligeholdelse og fornyelse af ældre bydele eller enkeltejendomme.
§ 181. Opstår der ved fondens virksomhed tab, der ikke kan dækkes af de af fonden opsamlede reserver, dækkes tabet ved forholdsmæssig nedskrivning af de ved vedkommende regnskabsårs udløb endnu ikke tilbagebetalte indskud.
§ 182. Ved fondens ophør træffer bestyrelsen med tilslutning af boligministeren og folketingets finansudvalg beslutning om fordeling af eventuelt overskud til formål som nævnt i § 180.
Kapitel XXII Huslejenævn § 183. Huslejenævnet afgør følgende:
1) Tvister om lejerens ret til at foretage installationer og forbedringer i det lejede, jfr. §§ 26 og 27.
2) Tvister om lejefastsættelse og regulering af lejen, jfr. kapitel VIII.
3) Tvister om udlejerens og lejerens pligt til vedligeholdelse og fornyelse, herunder krav vedrørende lejerens pligt til istandsættelse ved fraflytning, samt om beløb, der afsættes på og fradrages kontiene for udvendig og indvendig vedligeholdelse, jfr.
 kapitel IX og X.
 4) Tvister i henhold til kapitel XI om forbedringer.
5) Forhåndsgodkendelse af forbedringsarbejder og den deraf følgende lejeforhøjelse, jfr. § 83.
6) Tvister om lejerens betaling for varme og lignende, herunder om a conto-bidrag.
 7) Tvister i henhold til kapitel XX.
§ 184. I hver kommune, hvis registerfolketal den 1. januar 1984 overstiger 15.000 indbyggere, nedsættes et huslejenævn.
Stk. 2. I Københavns og Frederiksberg kommuner samt i kommuner med et registerfolketal, der den 1. januar 1984 overstiger 100.000 indbyggere, kan der nedsættes flere huslejenævn.
Stk. 3. I hver amtskommune nedsættes et eller flere huslejenævn ud over de i stk. 1 nævnte.
Stk. 4. De kommuner, der ikke er omfattet af stk. 1, henhører under et i medfør af stk. 3 nedsat huslejenævn.
 § 185. Et huslejenævn skal bestå af en formand og to andre medlemmer.
Stk. 2. Formanden beskikkes af amtmanden, i København af overpræsidenten.
Formanden skal være dommer og må ikke have særlig tilknytning til grundejer- eller lejerorganisationer eller være erhvervsmæssigt interesseret i ejendomshandler.
Stk. 3. De to andre medlemmer vælges i de i § 184, stk. 1, nævnte kommuner af kommunalbestyrelsen efter indstilling fra henholdsvis landsomfattende sammenslutninger af foreninger af ejere af udlejningsejendomme og landsomfattende sammenslutninger af foreninger for lejere af beboelseslejligheder.
Til de i § 184, stk. 3, nævnte huslejenævn foretages valget af amtmanden efter indstilling fra henholdsvis landsomfattende sammenslutninger af foreninger af ejere af udlejningsejendomme og landsomfattende sammenslutninger af foreninger for lejere af beboelseslejligheder, der er repræsenteret i de kommuner eller det område, der henhører under huslejenævnet.
Lejer- og beboerforeninger og bestyrelser i almennyttige boligselskaber samt private andelsboligforeninger er ikke indstillingsberettigede.
Tvivl om, hvilke foreninger der kan afgive indstilling, afgøres af boligministeren.
De medlemmer, der vælges, skal være kendt med bolig- og huslejeforhold.
Stk. 4. Afgiver en af de i stk. 3 nævnte foreninger i en kommune, der er omfattet af § 184, stk. 1, ikke inden en af kommunalbestyrelsen fastsat frist indstilling om valg af medlemmer til nævnet som nævnt i stk. 3, foretager kommunalbestyrelsen valg af nævnsmedlemmer, idet det ene medlem skal være en ejer, der tillige er udlejer, og det andet medlem skal være en lejer, der ikke tillige er udlejer.
Til de i § 184, stk. 3, nævnte huslejenævn foretages valget tilsvarende af amtmanden.
Stk. 5. Der vælges to suppleanter for hvert af medlemmerne efter de i stk. 2-4 nævnte regler.
Stk. 6. Udnævnelsen af formand, medlemmer og suppleanter sker for indtil 4 år.
§ 186. Formand, medlem eller suppleant skal opfylde betingelserne i § 199, stk. 2.
Stk. 2. Bestemmelserne i § 199, stk. 3, finder tilsvarende anvendelse.
Stk. 3. Nævnsmedlem eller suppleant er pligtig at møde i nævnet efter behørig indkaldelse.
Udeblivelse, uden at lovligt forfald oplyses, straffes med bøde.
Stk. 4. Bestemmelserne i retsplejelovens § 60, stk. 1, og § 62 finder tilsvarende anvendelse.
§ 187. Kommunalbestyrelsen eller amtsrådet skal stille de fornødne lokaler til rådighed for nævnet og sørge for den nødvendige medhjælp til dette, herunder en bygningskyndig medhjælp.
Kommunen eller amtskommunen, jfr. § 184, stk. 4, afholder udgifter, som nævnets virksomhed medfører, herunder til kontorhold m.v. og formandens og medlemmernes udlæg i anledning af hvervet.
Kommunalbestyrelsen eller amtsborgmesteren kan tillægge formanden og de øvrige medlemmer vederlag for deres virksomhed.
 § 188. Indbringelse af sager for huslejenævnet skal ske skriftligt.
 Den nødvendige dokumentation skal vedlægges.
Stk. 2. Senest 1 uge efter sagens indbringelse giver nævnet den anden part i lejeforholdet underretning om indbringelsen med angivelse af, at han må fremsætte sine ytringer i sagen inden 2 uger.
Denne frist kan forlænges af nævnet, såfremt særlige omstændigheder taler herfor.
Stk. 3. Indbringelse af en sag for huslejenævnet har opsættende virkning, jfr. dog §§ 56, stk. 2, 88, stk. 3, og 162, stk. 2.
§ 189. Nævnet afgør selv, hvilke nærmere undersøgelser der skal foretages af nævnet i forbindelse med behandlingen af den enkelte sag.
Nævnet har ret til at kræve fornødne oplysninger hos sagens parter, alle offentlige myndigheder og private.
Stk. 2. Nævnet fastsætter en frist, der ikke kan overstige 2 uger, for besvarelse af de spørgsmål, nævnet stiller til sagens parter eller andre.
Fristen kan forlænges af nævnet, såfremt særlige omstændigheder taler herfor.
§ 190. Nævnet kan foretage besigtigelse.
Sagens parter skal indkaldes til besigtigelsen med mindst 1 uges varsel.
Stk. 2. Nævnet kan indkalde parterne til at afgive forklaring for nævnet.
Begge parter skal tilvarsles.
De kan give møde ved en befuldmægtiget.
Stk. 3. Nævnets formand sørger for sagernes forberedelse til behandling i nævnsmøde.
§ 191. Huslejenævnet skal træffe afgørelse senest 4 uger fra det tidspunkt, hvor nævnet har modtaget svar efter § 188, stk. 2, eller efter § 189, stk. 2, eller hvor fristen for svar efter de nævnte bestemmelser er udløbet.
Stk. 2. I tilfælde, hvor fristen for svar efter de nævnte bestemmelser er udløbet, uden at svar er afgivet, kan nævnet fortolke tavsheden på den for modparten gunstigste måde og navnlig lægge dennes fremstilling til grund for påkendelsen.
Stk. 3. Huslejenævnets afgørelse træffes ved almindelig stemmeflerhed.
I tilfælde af stemmelighed gør formandens stemme udslaget.
Nævnet er kun beslutningsdygtigt, når samtlige medlemmer er til stede.
Stk. 4. Nævnets afgørelse protokolleres.
Er en beslutning ikke enstemmig, indføres tillige oplysning om stemmeafgivningen og om begrundelsen for mindretallets beslutning.
Stk. 5. Nævnets afgørelse meddeles klageren og den anden part i lejeforholdet.
Afgørelsen skal begrundes.
Parterne skal gøres bekendt med ankeadgangen efter § 192. Såfremt afgørelsen ikke er enstemmig, skal dette fremgå af afgørelsen tillige med begrundelsen herfor.
§ 192. Huslejenævnets afgørelse kan af hver af parterne indbringes for det i § 193 nævnte ankenævn.
Indbringelse må ske senest 4 uger efter, at underretning om nævnets afgørelse er meddelt parterne.
Stk. 2. I ejendomme med lejerrepræsentation kan lejrrepræsentanterne indbringe afgørelsen.
Stk. 3. Huslejenævnet skal efter ankenævnets nærmere bestemmelse redegøre for sin afgørelse under ankenævnssagen.
Stk. 4. Har huslejenævnet ikke truffet afgørelse inden udløbet af fristen herfor i § 191, stk. 1, kan klageren indbringe sagen for ankenævnet uden at afvente nævnets afgørelse.
Stk. 2 og 3 finder tilsvarende anvendelse.
 § 193. Der nedsættes 5 ankenævn, der dækker følgende områder:
 1. Københavns og Frederiksberg kommuner.
 2. Københavns og Frederiksborg amtskommuner.
3. Roskilde, Vestsjællands, Storstrøms, Bornholms og Fyns amtskommuner.
 4. Sønderjyllands, Ribe, Vejles og Ringkøbing amtskommuner.
 5. Århus, Viborg og Nordjyllands amtskommuner.
Stk. 2 Ankenævnet består af formand og 4 andre medlemmer.
Formand og medlemmer beskikkes af landsretspræsidenterne for vedkommende landsretskreds.
Stk. 3. Formanden skal opfylde betingelserne i § 185, stk. 2, og § 186. Af de øvrige medlemmer beskikkes 2 efter indstilling fra landsomfattende sammenslutninger af foreninger af ejere af udlejningsejendomme og 2 efter indstilling fra landsomfattende sammenslutninger af foreninger for lejere af beboelseslejligheder.
Bestemmelserne i § 185, stk. 5 og 6, og § 186 finder tilsvarende anvendelse.
Den, der har sæde i et huslejenævn, kan ikke vælges til formand, medlem eller suppleant i ankenævnet.
 Stk. 4. Reglerne i §§ 187-191 finder anvendelse.
Stk. 5. Det fastsættes ved forhandlinger mellem de berørte kommuner og amtskommuner, hvor hjemstedet for ankenævnet skal være.
§ 194. Ankenævnets afgørelse kan ikke indbringes for domstolene, når afgørelsen vedrører følgende:
1) Om en varsling af lejeforhøjelse efter §§ 49 og 50 er ugyldig af formelle grunde.
 2) Vedligeholdelsespåbud, jfr. § 68.
 3) Om en erstatningsbolig må anses for passende, jfr. § 81.
 4) aô conto-varmebidragets størrelse, jfr. § 98.
 5) Om varmeregnskabet opfylder de formelle krav efter § 100.
Stk. 2. Ud over de i stk. 1 nævnte tilfælde er de af ankenævnets afgørelser, der er enstemmige, endelige.
§ 195. Ankenævnets afgørelse kan, bortset fra de i § 194 nævnte tilfælde, af hver af parterne indbringes for landsretten.
Indbringelse må ske senest 4 uger efter, at underretning om nævnets afgørelse er meddelt parterne.
Justitsministeriet kan dog undtagelsesvis tillade, at sagen indbringes for landsretten efter udløbet af fristen, når ansøgning herom indgives 1 år efter ankenævnets afgørelse.
Meddeles tilladelse, skal sag dog anlægges inden 4 uger.
Stk. 2. I ejendomme med lejerrepræsentation kan lejerrepræsentanterne indbringe afgørelsen.
Stk. 3. Nævnet skal efter landsrettens nærmere bestemmelse redegøre for sin afgørelse under sagen.
§ 196. Boligministeren fastsætter nærmere regler om fordelingen af udgifterne efter § 187 og § 193, stk. 4, mellem henholdsvis kommunerne og amtskommunerne.
Kapitel XXIII Boligretten § 197. Retssager om hus eller husrum, der ikke er omfattet af huslejenævnets kompetence, men er omfattet af denne lov, indbringes i 1. instans for byretten.
Retten benævnes boligretten.
Stk. 2. Retten tiltrædes af 2 lægdommere, såfremt en af parterne i retssagen begærer det eller retten bestemmer, at lægdommere skal medvirke.
§ 198. Dommeren er boligrettens formand.
I retskredse, hvor der er ansat mere end en dommer, fastsættes, hvem af dommerne der skal være rettens formand, efter retsplejelovens regler.
Stk. 2. For hver retskreds beskikker præsidenten for vedkommende landsret for et tidsrum af 4 år et antal lægdommere.
På en liste opføres personer, der udpeges efter indstilling fra landsomfattende sammenslutninger af foreninger af ejere af udlejningsejendomme.
På en anden liste opføres personer, der udpeges efter indstilling fra landsomfattende sammenslutninger af foreninger for lejere af beboelseslejligheder.
Stk. 3. Er de i stk. 2 nævnte foreninger ikke repræsenteret i retskredsen, udpeges de personer, der opføres på den ene liste, blandt grundejere i retskredsen, som tillige er udlejere, medens de personer, der opføres på den anden liste, udpeges blandt lejere i retskredsen, som ikke tillige er udlejere.
Stk. 4. Boligministeren bestemmer, hvilke organisationer og foreninger der er indstillingsberettigede.
§ 199. De, der beskikkes, skal være kendt med bolig- og huslejeforhold.
Stk. 2. De, der beskikkes, skal have dansk indfødsret, være myndige og uberygtede.
De må ikke være umyndiggjort eller under lavværgemål, og deres bo må ikke være under konkursbehandling.
Ophører nogen af de nævnte betingelser at være opfyldt, tilbagekaldes beskikkelsen.
Stk. 3. Personer, der er fyldt 65 år eller kan anføre anden rimelig fritagelsesgrund, eller som har været beskikket for mindre end 4 år siden, kan begære sig fritaget for at blive beskikket.
Stk. 4. Justitsministeren fastsætter regler om vederlag og rejsegodtgørelse til lægdommere.
§ 200. Boligrettens formand udtager efter forhandling med sagens parter en person fra hver liste som lægdommer.
Det skal tilstræbes, at der udpeges personer, der har særligt kendskab til lejeforhold af den art, sagen angår.
Bestemmelserne i retsplejelovens § 60, stk. 1, og § 62 finder tilsvarende anvendelse.
Stk. 2. Lægdommere deltager ikke i forberedelsen af domsforhandlingen, medmindre retshandlingen består i afhøring af parter og vidner, afhjemling af syn og skøn eller afsigelse af kendelse om et omtvistet punkt.
Formanden kan dog altid tilkalde lægdommerne under forberedelsen.
 § 201. En sag anlægges på det sted, hvor ejendommen er beliggende.
Stk. 2. Indbringes en sag, der henhører under de almindelige domstole, for boligretten, eller indbringes en sag, der er omfattet af denne lov, for en almindelig domstol, henviser dommeren sagen til rette domstol.
§ 202. Sagerne behandles af boligretten efter retsplejelovens regler for byretssager med de ændringer, som forholdene gør nødvendige.
Stk. 2. Under forberedelsen af domsforhandlingen kan forligsmægling foretages af formanden alene.
Stk. 3. Lægdommerne kan - også uden ledsagelse af formanden - foretage besigtigelse af det lejede.
 Stk. 4. Boligrettens afgørelse træffes ved stemmeflerhed.
Stk. 5. Retsplejelovens regler om medelelse af fri proces finder tilsvarende anvendelse.
§ 203. Anke og kære af boligrettens afgørelser sker til landsretten i overensstemmelse med retsplejelovens regler om anke og kære af afgørelser, der er truffet af en byret.
Stk. 2. Boligrettens afgørelser og forlig indgået for boligretten kan tvangsfuldbyrdes efter retsplejelovens bestemmelser om fuldbyrdelse af domme og forlig.
Kapitel XXIV Lovens ikrafttræden m.v.
 § 204. Denne lov træder i kraft den 1. juli 1986.
Stk. 2. Samtidig ophæves lov nr. 237 af 8. juni 1979 om leje med senere ændringer samt lov nr. 238 af 8. juni 1979 om midleridig regulering af boligforholdene med senere ændringer.
§ 205. Er der før den 1. juli 1986 truffet aftale i lejekontrakten om, at den forudbetalte leje udgør mere end 3 måneders leje, er denne aftale gældende, indtil lejeren fraflytter det lejede.
§ 206. Er der oprettet beboerrepræsentation i en ejendom efter reglerne i den hidtidige lov om leje, indtræder beboerrepræsentationen i de rettigheder og forpligtelser, der tilkommer lejerrepræsentationen i henhold til denne lov, indtil nyvalg skal foretages.
Stk. 2. I ejendomme uden beboerrepræsentation kan der oprettes lejerrepræsentation i overensstemmelse med reglerne i denne lov fra den 1. januar 1986.
§ 207. Krav om lejeforhøjelse efter kapitel VIII kan fremsættes fra den 1. januar 1986, dog tidligst til ikrafttræden den 1. juli 1986. De i §§ 49 og 50 nævnte frister for sagens indbringelse for huslejenævnet løber i disse tilfælde fra den 1. juli 1986.
Stk. 2. Varsel om lejeforhøjelse til ikrafttræden den 1. juli 1986 eller senere kan alene fremsættes efter reglerne i denne lov.
§ 208. I ejendomme, hvor driftsudgifterne i medfør af § 11 i den hidtidige lov om midlertidig regulering af boligforholdene har været fordelt mellem erhvervs- og beboelseslejemål, og hvor lejen som følge af ændret fordeling af driftsudgifterne, jfr. § 47, stiger mere end 15 kr. pr. m2 bruttoetageareal, skal denne forhøjelse fordeles over 2 år.
§ 209. Er der før den 1. juli 1986 truffet aftale i lejekontrakten om, at pligten til indvendig vedligeholdelse påhviler lejeren, eller at lejeren har den fulde istandsættelse ved fraflytning, er denne aftale gældende, indtil lejeren fraflytter det lejede.
§ 210. Saldoen på en lejligheds vedligeholdelseskonto efter § 22 i den hidtidige lov om leje videreføres på kontoen efter § 65.
§ 211. Saldoen pr. 30. juni 1986 på en ejendoms konto efter §§ 18, 18 a eller 18 b i den hidtidige lov om midlertidig regulering af boligforholdene eller § 63 a i den hidtidige lov om leje videreføres på kontoen efter § 61.
Stk. 2. Om indbetaling til og frigivelse fra Grundejernes Investeringsfond gælder følgende:
1) Såfremt saldoen på ejendommens konto for vedligeholdelse efter § 18 i den hidtidige lov om midlertidig regulering af boligforholdene var negativ ved udgangen af juni 1986, kan udlejeren efter forudgående indberetning til Grundejernes Investeringsfond undlade indbetaling, indtil den negative saldo er udlignet ved afsætning efter § 61.
2) Er saldoen på den under 1) nævnte konto positiv ved udgangen af juni 1986, skal der ikke ske indbetaling heraf til Grundejernes Investeringsfond.
Det er dog en betingelse for modregning i den årlige indbetaling efter lovens § 71, stk. 2, eller for udbetaling efter §§ 72, 73 eller 174, at udlejeren dokumenterer, at det i 1.
 pkt. nævnte beløb er opbrugt.
3) Beløb afsat i perioden 1. januar-30. juni 1986 efter §§ 18 a eller 18 b i den hidtidige lov om midlertidig regulering af boligforholdene skal indbetales til Grundejernes Investeringsfond samtidig med beløbene efter § 61 og i overensstemmelse med reglerne i kapitel X.
§ 212. Beløb indbetalt i Grundejernes Investeringsfond efter § 63 a i den hidtil gældende lov om leje eller efter §§ 18 a eller 18 b i den hidtil gældende lov om midlertidig regulering af boligforholdene kan for ejendomme omfattet af denne lovs kapitel XX udbetales i overensstemmelse med de hidtil gældende regler i lov om leje og lov om midlertidig regulering af boligforholdene, idet § 18-kontoen anses for opbrugt.
Stk. 2. Resterende beløb, der indestår i Grundejernes Investeringsfond på de i stk. 1 nævnte konti, udbetales til ejeren efter 10 år.
§ 213. Er der inden lovens ikrafttræden varslet iværksættelse af en forbedring, kan en udlejer, uanset bestemmelserne i kapitel XI, fuldføre forbedringen og varsle lejeforhøjelse som følge af forbedringen efter reglerne i den hidtil gældende lov om leje og den hidtil gældende lov om midlertidig regulering af boligforholdene.
§ 214. Er udgiften til leverance af varme fra et kollektivt varmeforsyningsanlæg delvis indeholdt i lejen, kan udgifterne fra den 1. april 1986 betales særskilt.
Med virkning fra det regnskabsår, som begynder efter denne lovs ikrafttræden, skal den i 1. pkt. nævnte udgift betales særskilt.
Fra samme tidspunkt nedsættes lejen med et beløb svarende til den del af udgifterne vedrørende varmeleverancen, der hidtil har været indeholdt i lejen.
Lejerne skal have skriftlig meddelelse om nedsættelsen.
§ 215. Reglen i § 122, nr. 5, er ikke til hinder for, at en udlejer, der selv ønsker at benytte det lejede, kan afgive opsigelse, når det lejede var omdannet til ejerlejlighed inden lejeaftalens indgåelse og lejeaftalen er indgået inden 1. januar 1980.
§ 216. Kommunalbestyrelsen kan i april kvartal 1986 træffe beslutning efter § 144 med virkning fra lovens ikrafttræden.
§ 217. Boligministeren fastsætter nærmere regler om beregning af boligers og erhvervslokalers bruttoetageareal i henhold til denne lov.
§ 218. Boligministeren kan bemyndige en under ministeriet oprettet styrelse til at udøve de beføjelser, der i denne lov er tillagt ministeren.
Stk. 2. Boligministeren kan fastsætte regler om adgangen til at påklage afgørelser, der er truffet i henhold til bemyndigelse efter stk. 1, herunder at afgørelsen ikke skal kunne indbringes for ministeren.
 § 219. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger 1. Baggrunden for lovforslaget.
Den eksisterende opdeling af lejelovgivningen i lov om leje og lov om midlertidig regulering af boligforholdene skete i forbindelse med boligforliget i 1966. Det princip, som man i dag kender om omkostningsbestemt leje i privat udlejningsbyggeri, blev indført i boligreguleringsloven i 1975.
Med virkning fra 1. januar 1980 gennemgik begge love en revision, men i de senere år har der været et stadig hyppigere gentaget ønske om, at der skete en forenkling af lejelovgivningen.
På denne baggrund har Lejernes Landsorganistion og Grundejernes Landsorganisation i 1984 ført en lang række forhandlinger både indbyrdes og med boligministeriet med henblik på at opnå en forenkling af lejelovgivningens komplicerede tekniske regler.
Nærværende lovforslag er på en række punkter udtryk for, at organisationerne er nået til enighed efter en afvejning af hensynet til den ønskede forenkling og hensynet til mere ideologiske synspunkter.
 2. Lovforslagets indhold.
Lovforslaget forudsætter, at Grundejernes Landsorganisation og Lejernes Landsorganisation fremtidig regelmæssigt inddrages i fastsættelse af en lang række normaltakster og udarbejdelse af skemaer, blanketter m.v., hvis anvendelse skulle begrænse antallet af formalitetsindsigelser, samtidig med at f.eks. varsling af lejeforhøjelse gøres lettere forståelig for borgerne.
På følgende væsentlige punkter sker der ændringer i forhold til den eksisterende lejelovgivning:
I.
Anvendelsesområde.
Lovens anvendelsesområde begrænses til beboelseslejemål, forstået som egentlige beboelseslejligheder samt blandede erhvervs- og beboelseslejligheder.
Lejelovgivningen er traditionelt en lovgivning, der har til hensigt at beskytte den svageste part i lejeforholdet, nemlig lejeren.
Den beskyttelsesinteresse, som lejelovgivningen er udtryk for, er stærkest for så vidt angår beboelseslejemål, og det er derfor fundet hensigtsmæssigt, også under hensyn til forenklingsbestræbelserne og de ændrede lejefastsættelsesprincipper, at udskille erhvervslejemålene fra lejelovgivningen og gøre dem til genstand for behandling i en særlig lov.
Da den ovenfor nævnte beskyttelsesinteresse heller ikke findes at være til stede for boliger, der kun benyttes til sommer- og fritidsformål, er det også i loven præciseret, at disse ikke fremtidig er omfattet.
II.
Omkostningsbestemt leje i samtlige kommuner.
Efter den gældende lovgivning er det den enkelte kommune, der afgør, om den ønsker, at reglerne om huslejeregulering og dermed omkostningsbestemt leje skal finde anvendelse i kommunen.
Efter forslaget skal reglerne om omkostningsbestemt leje gælde i hele landet for ejendomme med mere end 6 beboelseslejligheder.
Denne ændring skulle sikre en mere ensartet lejefastsættelse i hele landet samt en større beskyttelse af lejerne i de hidtil uregulerede områder.
Da en del kommuner formentlig ikke vil være i stand til at bemande et huslejenævn, foreslås det, at der for kommuner med under 15.000 indbyggere på amtsplan tilvejebringes et fælles huslejenævn.
Lovforslaget bryder endvidere med de hidtidige principper om omkostningsbestemt leje, idet der dels kun kan varsles en gang om året og dels skal ske en regulering af eventuelt overskud/underskud ved ejendommens drift, således at lejerne i realiteten kommer til at betale driftsudgifterne, men på den anden side heller ikke mere end driftsudgifterne ved ejendommen.
Det grundlag, den omkostningsbestemte leje udarbejdes på, ændres også for ejendomme, der indeholder både beboelses- og erhvervslejemål, idet den omkostningsbestemte leje fremtidig beregnes på grundlag af udgifterne for beboelseslejemålene, således at lejen principielt skulle være den samme for tilsvarende beboelseslejemål og ikke afhængig af, om der i ejendommen findes erhvervslejemål.
Efter den gældende lovgivning er det således, at lejemål i ejendomme med erhvervslejemål typisk er billigere end beboelseslejemål i tilsvarende ejendomme uden erhvervslejemål.
Ændringer i fordelingsgrundlag vil bevirke lejeudligninger i blandede ejendomme.
Stigningerne vil blive fordelt over nogle år.
III.
Afkast.
Fastsættelsen af reglerne om afkast, herunder afkastets størrelse og en eventuel regulering, har ikke været drøftet i forhandlingerne mellem Lejernes Landsorganisation, Grundejernes Landsorganisation og boligministeriet, idet organisationerne på forhånd havde konstateret, at der ikke ville kunne opnås enighed på dette punkt.
IV.
Ejendomme med 6 beboelseslejligheder og derunder.
I erkendelse af, at udlejere af mindre udlejningsejendomme ikke har den fornødne administrative erfaring og det fornødne administrationsapparat til at opfylde de mange krav om beregninger og opfyldelse af formalia, der er knyttet til den omkostningsbestemte leje, har man fundet det hensigtsmæssigt i princippet at opretholde de lejefastsættelsesregler, der hidtil har været gældende i de uregulerede områder.
Lejefastsættelsen vil dog fremtidig blive langt mindre fri, end det hidtil har været tilfældet, idet der ved afgørelsen af, om lejen overstiger det lejedes værdi, skal ske en sammenligning med tilsvarende hus eller husrum, herunder også hus eller husrum, der er beliggende i ejendomme med mere end 6 beboelseslejligheder og dermed er omfattet af reglerne om omkostningsbestemt leje.
Samtidig gøres huslejenævnet kompetent til at tage sig af klager fra lejere i mindre ejendomme, såvel over lejefastsættelsen og lejeforhøjelser som over vedligeholdelsesmangler m.v.
Den hidtil for mange lejere økonomisk belastende domstolsbehandling af sådanne spørgsmål i de frie områder undgås derved.
V.
Vedligeholdelse.
De hidtidige regler om hensættelse til udvendig vedligeholdelse på 2 konti, hvoraf den ene i et vist omfang forudsætter binding i Grundejernes Investeringsfond, foreslås ændret, således at der fremover kun bliver en konto.
Det er dog en forudsætning for parternes accept af en sådan ordning, at kontoen skattemæssigt bliver behandlet som den eksisterende § 18 b-konto.
Det foreslås videre, at den fremtidige konto som udgangspunkt bliver genstand for binding som den hidtidige § 18 b-konto.
Af hensyn til likviditeten hos den grundejer, som ejer flere ejendomme, kan der ske frigivelse af midler vedrørende en ejendom til brug for en anden, såfremt Grundejernes Investeringsfond garanterer, at de beløb, som skulle være bundet, i givet fald kan skaffes til veje.
For så vidt angår indvendig vedligeholdelse indeholder lovforslaget regler, hvorefter udlejer ved genudlejning får pligt til at påtage sig den indvendige vedligeholdelse samt etablere en indvendig vedligeholdelseskonto.
VI.
Forbedringer.
Reglerne om adgangen til at oppebære en lejeforhøjelse efter gennemførelsen af forbedringer er uændrede, men som noget nyt er det imidlertid foreslået, at forbedringer, der vil medføre en lejeforhøjelse på over 15 kr. pr. m2, kun kan medføre en lejeforhøjelse, såfremt de inden deres iværksættelse er godkendt af huslejenævnet.
Det har været et stærkt ønske både fra grundejer- og fra lejerside før en forbedrings gennemførelse at få tilvejebragt et klart grundlag for, hvilken lejeforhøjelse forbedringen kan medføre.
Lejernes ønske er selvsagt begrundet i ønsket om at vide, hvad den fremtidige leje vil andrage, mens grundejernes ønske er begrundet i den hidtidige usikkerhed med hensyn til, hvad huslejenævnet vil godkende for en forbedring, såfremt der skal ske fradrag i de faktiske udgifter, f.eks. for sparet vedligeholdelse.
For så vidt angår mindre forbedringer foreslås det, at forbedringer, der vil medføre en lejeforhøjelse på under 15 kr. pr. m2, med lejerrepræsentanternes tilslutning kan optages i budgettet med et engangsbeløb.
VII.
Lejerrepræsentation.
Efter lovforslaget er adgangen til at etablere beboerrepræsentation udvidet til at omfatte alle ejendomme med over 6 beboelseslejligheder mod hidtil ejendomme med mere end 12 beboelseslejligheder.
Repræsentanterne kaldes fremtidig lejerrepræsentanter.
Samtidig er betingelserne for etablering af lejerrepræsentation lempet, således at det alene kræves, at et flertal af de fremmødte på et beboermøde ønsker, at der etableres en lejerrepræsentation, idet et sådant møde dog kun er beslutningsdygtigt, hvis et flertal af husstande på forhånd skriftligt har tilkendegivet en interesse for etablering af lejerrepræsentation.
Lejerrepræsentanternes beføjelser i forhold til de andre beboere er udvidet, og det forudsættes i loven, at repræsentanterne i højere grad er aktive i forhandlingerne med udlejeren, end det hidtil har været tilfældet, f.eks. omkring budgettet.
VIII.
Ankesystemet.
Som nævnt under II vil hver kommune med over 15.000 indbyggere skulle etablere et selvstændigt huslejenævn, mens der for de øvrige kommuner på amtsbasis etableres et nævn.
For at sikre en vis ensartethed i nævnenes afgørelser foreslås det, at der for hele landet etableres 5 ankenævn.
Disse ankenævns afgørelser vil på en række punkter være endelige.
Dette gælder f.eks. ved afgørelsen af, om de formelle regler er overholdt, om den omkostningsbestemte leje er korrekt udregnet, vedligeholdelsespåbud og a conto-varmebidrag.
En del af nævnenes afgørelser vil, hvis der er dissens, af hensyn til retssikkerheden ikke kunne gøres endelige.
 Sådanne afgørelser vil kunne indbringes for landsretten som 1.
instans.
En del sager, f.eks. om rimeligheden af en opsigelse eller ophævelse af et lejemål, skal fremdeles kun kunne prøves ved domstolsprøvelse.
 3. Administrative og økonomiske konsekvenser.
Det har ved lovens udformning været tilstræbt at forenkle en del af bestemmelserne og procedurerne.
På denne baggrund forventes loven ikke at medføre en forøget administration for de primærkommuner, som i forvejen har huslejeregulering.
For amtskommunerne vil etableringen af huslejenævn for de mindre kommuner samt etableringen af ankenævn medføre både øget administration og udgifter.
Dette modsvares af, at mange spørgsmål fremtidig vil blive endeligt afgjort af huslejenævnet.
I vid udstrækning er det spørgsmål, som hidtil har kunnet gøres til genstand for en domstolsbehandling.
Denne falder nu væk.
Det medfører dels, at domstolene får en mindre arbejdsbyrde, dels, at omkostningerne ved fri proces formindskes.
Generelt vil lovforslaget, i det omfang det medfører lejeforhøjelser, også bevirke en forøgelse af de statslige og kommunale udgifter til individuel boligstøtte.
Bemærkninger til de enkelte bestemmelser Til kapitel I Til § 1 Bestemmelsens stk. 1, 2 og 4 svarer til § 1 i den gældende lejelov.
Stk. 3 er ny, og det er heri præciseret, at loven ikke gælder for lejeaftaler om midlertidig benyttelse af beboelseslejligheder til fritidsformål.
Udlejning af ferieboliger vil herefter typisk ikke være omfattet af lejelovgivningen.
Ligeledes er stk. 5 ny, og det fastsættes heri, at rene erhvervslejemål ikke er omfattet af reglerne i lejeloven.
Om begrundelsen herfor henvises til pkt. 2, I, under de almindelige bemærkninger til lovforslaget.
Til § 2 Bestemmelsen svarer til den gældende lejelovs § 2.
Til §§ 3 og 4 Bestemmelserne svarer til §§ 4 og 4 a i den gældende lov om midlertidig regulering af boligforholdene, idet det dog i § 4, nr.
4, er søgt afgrænset, hvad der forstås ved en ejendom i relation til de nævnte kapitler i loven, når den bebos dels af andelshavere og dels af lejere.
Til § 5 Bestemmelsens stk. 2 svarer til den gældende lejelovs § 3. I bestemmelsens stk. 1 er en beboelseslejlighed søgt defineret således, at der herved i lighed med, hvad der er gældende i henhold til lov om individuel boligstøtte, forstås et eller flere beboelsesrum med køkken, som udelukkende benyttes af lejeren og dennes husstand.
I bestemmelsens stk. 3 er det fastsat, at hvor en lejekontrakt omfatter både en selvstændig beboelseslejlighed og et erhvervslokale, skal hver af disse enheder, uanset bestemmelsen i stk. 2, betragtes som henholdsvis beboelse og erhverv.
Baggrunden herfor er, at det findes urimeligt, at det forhold, at sådanne lejligheder og lokaler tilfældigvis udlejes på samme kontrakt, medfører en samlet lejefastsættelse som for beboelseslejemål og hermed en konkurrenceforvridning i forhold til andre erhvervslokaler.
Til kapitel II Til §§ 6-9 Bestemmelserne svarer til den gældende lejelovs §§ 4 og 6-8, idet lovens § 5 om autorisation af blanketter til brug ved indgåelse af lejeaftaler er erstattet af en bestemmelse i forslagets § 6, stk.
4, om, at boligministeren i samarbejde med Lejernes Landsorganisation og Grundejernes Landsorganisation udarbejder en standardlejekontrakt.
Videre er forrentningsbestemmelsen i den gældende lejelovs § 6, stk. 3, 2. og 3. pkt., udgået.
Baggrunden herfor er, at de forrentningsbestemmelser for en lejers krav mod udlejeren, der med virkning fra den 1. januar 1984 blev indført i lejeloven og boligreguleringsloven, ikke er konsekvente; bl.a.
 gælder de ikke for en lejers krav på efterbetaling af varmebidrag.
Hertil kommer, at en forrentningsbestemmelse vil være uhensigtsmæssig i relation til det foreslåede system for lejeregulering, der indebærer, at et eventuelt over- eller underskud reguleres over lejen for det løbende regnskabsår.
Ud fra et forenklingssynspunkt foreslås, at forrentningsbestemmelserne udgår af loven.
Til kapitel III Til § 10 Bestemmelsen svarer til den gældende lovs § 9, idet det præciseres, at den stand, som lejeren kan kræve at lejligheden er i ved lejeforholdets påbegyndelse, blot skal være forsvarlig og i øvrigt i overensstemmelse med aftalen mellem lejeren og udlejeren.
Til § 11 Bestemmelsen svarer med uændret formulering til den gældende lejelovs § 14, hvorefter lejeren skal reagere inden for 2 uger efter lejemålets begyndelse for ikke at miste retten til at påberåbe sig en mangel.
Bestemmelsen har relation til reglerne om, i hvilken stand en udlejer kan forlange det lejede tilbageleveret ved lejerens fraflytning, og indebærer derfor, at lejeren ved fraflytning er afskåret fra at påberåbe sig mangler, som ikke er gjort gældende senest 2 uger fra lejemålets begyndelse.
Til § 12 Bestemmelsen svarer til den gældende lejelovs § 11, idet der dog gives lejeren ret til uden forudgående påkrav til udlejeren at afhjælpe uopsættelige mangler for udlejerens regning.
Ligeledes er den gældende lovs § 11, stk. 2, udgået.
Baggrunden herfor er dels, at adgangen for lejeren til at modregne udlagte beløb i lejen må følge af de almindelige regler om modregning, dels, at huslejenævnet efter forslagets § 68, stk. 5, får mulighed for at fastsætte et afslag i lejen, indtil mangelen er udbedret.
Til § 13 Bestemmelsen svarer til den gældende lejelovs § 46 b.
Den hidtidige bestemmelse har været praktiseret således, at kommunen ikke har kunnet lade ejendommen forsyne med varme i tilfælde, hvor f.eks.
et fjernvarmeværk har nægtet varmeleverance på grund af restance for tidligere leveringer, jfr. pkt. 6 i boligstyrelsens cirkulære af 6. maj 1982 om ændringer i lejeloven.
Ved det foreliggende forslag er det forudsat, at kommunerne i disse tilfælde også skal betale restancerne.
Bestemmelsens stk. 2 er ændret som følge af ændringen af lov om renter ved forsinket betaling m.v., jfr. § 1 i lov nr. 618 af 19.
 december 1984.
Til § 14 Bestemmelsen svarer til den gældende lejelovs § 17.
Til § 15 Bestemmelsen er ny og præciserer, at aftaleloven og dansk rets almindelige erstatningsregler finder anvendelse ud over reglerne i §§ 10-14. Som følge heraf er den gældende lovs §§ 12, 13, 15 og 16 udgået.
Til kapitel IV Til § 17 Bestemmelsen svarer til den gældende lejelovs § 32, idet der dog er givet udlejeren mulighed for også at anvise betalingsmåden, f.eks.
således at lejeren skal anvende girokort, der er udstyret med tekst, der kan aflæses maskinelt.
Til § 18 Bestemmelsen svarer til den gældende lejelovs § 33. Det er dog præciseret, at udskydelsen af forfaldstidspunkter ikke alene vedrører leje, men også andre pligtige pengeydelser.
Til § 19 Bestemmelsen vedrører dels i stk. 1 betaling af løbende leje og dels forudbetaling, jfr. stk. 2 og 3. Stk. 1 og stk. 3 svarer til den gældende lejelovs § 34, og stk. 2 svarer til bestemmelsen i den gældende lov om midlertidig regulering af boligforholdene, § 6, idet dog den forudbetalte leje nu kun kan kræves for et tidsrum på 3 måneder, mod tidligere 6 måneder.
Baggrunden herfor er, at denne leje kan »bos« op inden fraflytning, og at opsigelsesvarslet fra lejeren som udgangspunkt er 3 måneder.
Bestemmelsens stk. 4 er ny og giver adgang til, når et husstandsmedlem - bortset fra ægtefæller og samlevere - viderefører lejeforholdet efter lejelovens regler, at regulere det depositum, der indestår som sikkerhed for udlejerens krav mod lejeren ved fraflytning.
Baggrunden herfor er, at depositums størrelse efter et langvarigt lejeforhold vil være så lavt, at det i realiteten ingen sikkerhed giver.
Til § 20 Bestemmelsen svarer til den gældende lejelovs § 35.
Til kapitel V Til § 21 Bestemmelsen svarer til den gældende lejelovs § 25.
Til § 22 Bestemmelsen svarer til den gældende lejelovs § 20, idet det dog foreslås, at lejerens ubetingede pligt til vedligeholdelse og fornyelse af ruder ændres, således at lejeren kun har vedligeholdelsesforpligtelsen, i det omfang han ikke kan godtgøre, at han er uden skyld i forringelsen.
Baggrunden herfor er, at det findes urimeligt, at lejeren skal afholde de ofte ret store udgifter, der følger af, at termoruder efter et vist åremål punkterer.
Til §§ 23-25 Bestemmelserne svarer til den gældende lejelovs §§ 26-28.
Til § 26 Stk. 1 svarer til den gældende lejelovs § 29, stk. 1, idet det dog er præciseret, at der alene er tale om en ret til at installere tekniske hjælpemidler.
Stk. 2 er ændret som følge af den tekniske udvikling og vedrører de antenner, som ikke anvendes til radio- og TV-modtagelse, f.eks.
 til radioamatører og walkie-talkie-anlæg.
Sådanne antenner er omfattet af den gældende lejelovs § 29, stk. 2, og adgangen til at opsætte sådanne antenner foreslås opretholdt.
Lov om radiokommunikation og de i medfør heraf udstedte bekendtgørelser indeholder regler, hvorefter generaldirektoratet for post & telegrafvæsenet kan sikre, at radioamatører og brugere af walkie-talkieanlæg ikke generer den sædvanlige radio- og TV-modtagelse i ejendommen.
Såfremt udlejerens og P & Ts anvisninger ikke følges, vil udlejeren kunne opsige under henvisning til, at den pågældende er til gene for ejendommen og dens beboere.
Om adgangen til at forlange antenner m.v. til radio- og TV-modtagelse henvises til § 91.
 Stk. 3 svarer til stk. 3 i den gældende lovs § 29.
Til § 27 Bestemmelsen er ny og giver en lejer ret til, efter at have underettet udlejeren, at foretage forbedringer af det lejede ud over de forbedringer, der er nævnt i § 26 vedrørende tekniske installationer.
Bestemmelsen fastslår videre, at udlejeren kan modsætte sig forbedringens udførelse, hvis forbedringen må anses for uhensigtsmæssig.
Det forudsættes, at forbedringerne udføres håndværksmæssigt forsvarligt.
Huslejenævnet afgør en eventuel tvist om lejerens ret til at foretage forbedringer i det lejede.
Huslejenævnet kan herved tage stilling til, på hvilke vilkår forbedringen foretages, f.eks. at lejeren ved nedrivning af væg stiller sikkerhed for retablering ved fraflytning, ligesom huslejenævnet kan bestemme, at udlejeren ikke ifalder ansvar, hvis forhold i ejendommen bevirker, at der opstår skade på den af lejeren udførte forbedring.
Til § 28 Bestemmelsen svarer til den gældende lejelovs § 63, idet betingelsen om, at forbedringsudgiften skal overstige et års leje på forbedringstidspunktet, er udgået.
Den i stk. 1 nævnte aftale forudsættes at foreligge på et tidspunkt inden forbedringens udførelse.
Til § 29 Bestemmelsen svarer til den gældende lejelovs § 31.
Til kapitel VI Til §§ 30-33 Bestemmelserne svarer til den gældende lejelovs §§ 54-57.
Til kapitel VII Det foreslåede kapitel VII svarer til det nugældende kapitel XI i lov om leje.
Det foreslås, at man fremover, for at undgå misforståelser, kalder beboerrepræsentation for lejerrepræsentation og beboerrepræsentanter for lejerrepræsentanter.
For at lette lejerrepræsentanternes arbejde foreslås det, at man i kapitlet opremser, hvilke rettigheder og muligheder de enkelte lejerrepræsentanter har efter loven.
Til § 34 Der er fra såvel lejer- som grundejerside et ønske om, at uoverensstemmelser mellem lejerne og udlejeren bliver løst ved forhandling fremfor ved huslejenævn eller boligret.
På denne baggrund foreslås det, at lejernes mulighed for at oprette lejerrepræsentation øges, dels således, at der kun skal være 7 beboelseslejligheder i ejendommen, og dels således, at flertallet af de fremmødte lejere på et beboermøde kan oprette lejerrepræsentation.
På udlejerens forlangende skal det dokumenteres, at flertallet af ejendommens lejere ønsker lejerrepræsentation.
Det foreslås endvidere at give lejerne mulighed for at vælge en lejerforenings bestyrelse som lejerrepræsentation.
En sådan adgang har beboerne i det almennyttige byggeri, jfr. lov om boligbyggeri, § 15, stk. 2.
Lejerne skal indkalde udlejer til det møde, hvor lejerrepræsentanterne vælges.
Der henvises i øvrigt til det af Lejernes Landsorganisation og Grundejernes Landsorganisation i samarbejde med boligministeriet udarbejdede udkast til bekendtgørelse om lejerrepræsentation.
Bestemmelsens stk. 4 svarer til bestemmelsen i § 64, stk. 1, sidste pkt., i den gældende lejelov.
Til § 35 Bestemmelsen indeholder en oversigt over lejerrepræsentanternes rettigheder efter loven.
Nr. 1 er nyt og foreslås som led i bestræbelserne for at opnå forhandlingsløsninger.
Om begrundelsen for numrene 2-7 og 9-10 henvises til bemærkningerne til de enkelte bestemmelser.
I nr. 5 er det tilkendegivet, at lejerrepræsentanterne fremover ikke bare bør være rådgivende, men også være medbestemmende med hensyn til anvendelsen af de midler, der er afsat til vedligeholdelse og renholdelse m.v., samt at lejerrepræsentanterne har ret til at drøfte gennemførelsen af planlagte arbejder.
Til § 36 Bestemmelsen indeholder en oversigt over de muligheder, lejerrepræsentanterne har efter loven.
Til § 37 Bestemmelsen svarer til den gældende lejelovs § 67.
Til § 38 Bestemmelsen tager sigte på den situation, at en ejendom er opdelt i ejerlejligheder og en del af lejlighederne er solgt »med lejerne i« til forskellige købere, der har færre end 7 lejligheder hver.
I den situation har de tilbageblevne lejere ikke mulighed for at komme til orde.
Det foreslås derfor, at de kan vælge en repræsentant til at drøfte forhold, der vedrører hele ejendommen, med udlejerne.
Til § 39 Bestemmelsen svarer til den gældende lejelovs § 68.
Til kapitel VIII Til § 40 Efter bestemmelsen indføres der huslejeregulering for alle landets beboelseslejligheder, idet reglerne dog ikke direkte vedrører lejeforhold i ejendomme med 6 eller færre beboelseslejligheder.
Disse er ikke umiddelbart omfattet af princippet om omkostningsbestemt leje, men er i øvrigt gjort til genstand for særlig behandling i lovens kapitel XX.
Til § 41 Ved bestemmelsen indføres den omkostningsbestemte leje som maksimum for den leje, der kan aftales ved lejeforholdets begyndelse, idet der kan tillægges beløb for såvel individuelle som generelle forbedringer.
Det er dog forudsat, at den omkostningsbestemte leje er lig med eller ligger under det lejedes værdi.
Såfremt det lejedes værdi af huslejenævnet er fastsat til et beløb, der er lavere end den beregnede omkostningsbestemte leje, må lejen ved genudlejning ikke fastsættes til et beløb, der overstiger det lejedes værdi.
Reglen er således delvis ny i relation til princippet om omkostningsbestemt leje, men indebærer under hensyn til den gældende boligreguleringslovs § 5, stk. 1, der svarer til § 41, stk. 4, ikke store forskelle i forhold til den gældende lovgivning. § 41, stk. 2 og 3, svarer til lejelovens § 47, stk. 2 og 3. Det er dog præciseret, at sammenligningen skal ske med tilsvarende beboelseslejligheder, det vil sige beboelseslejligheder, som har samme størrelse og faciliteter, og som er beliggende i rene beboelsesejendomme.
Stk. 5 sikrer, at en udlejer ved genudlejning kan udleje i overensstemmelse med stk. 1, selv om resten af ejendommens beboere f.eks. er familiemedlemmer, der bor på særlig favorable vilkår.
Til § 42 Bestemmelsen svarer for så vidt angår indholdet af § 42, nr. 1 og 2, til boligreguleringslovens § 7, idet hele systemet med senere udligning af overskud/underskud bevirker, at der fremtidig - i modsætning til hidtil - bliver tale om et egentligt budget.
Som noget nyt foreslås det, at forbedringsudgifter, der er godkendt af lejerrepræsentanterne, kan optages på ejendommens driftsbudget og opkræves som et engangsbeløb, således at hele proceduren omkring varsling af mindre forbedringsforhøjelser kan undgås.
Som noget nyt foreslås også, at der kun kan kræves lejeforhøjelse på grundlag af stigning i driftsudgifterne en gang om året.
Til §§ 43 og 44 Bestemmelserne svarer til boligreguleringslovens § 8, idet de dog er væsentlig mere detaljerede med hensyn til, hvilke driftsudgifter der kan indgå i budgettet.
Opremsningen kan dog ikke betragtes som udtømmende.
Specielt om nr. 6, lejerrepræsentanternes udgifter, præciseres, at der ikke er tale om honorar til lejerrepræsentanterne.
At opkræve kontingent, jfr. nr. 7, til en grundejerforening, som udlejeren har pligt til at væe medlem af, forudsætter at pligten er knyttet til ejendommen, f.eks. fordi ejendommen har fællesarealer med andre ejendomme eller er deltager i et vejlaug.
Under den gældende lovgivning har de enkelte huslejenævn i vid udstrækning ved behandling af sagerne anvendt nogle af nævnet selv fastsatte normaltal for forskellige udgiftskategorier.
For at sikre, at disse normaltal bliver mere ensartede, foreslås det, at boligministeren efter fælles forhandlinger med Grundejernes Landsorganisation og Lejernes Landsorganisation hvert år fastsætter vejledende tal for, med hvilke beløb en del af de driftsudgifter, der kan optages på budgettet, kan optages, hvis ikke særlige forhold kan dokumenteres.
Til §§ 45 og 46 Bestemmelserne svarer til boligreguleringslovens § 9 og fastsætter herved et uændret afkast for udlejning af beboelsesejendomme.
Til § 47 Det foreslås, at det fordelingsgrundlag, der hidtil har været indeholdt i boligreguleringslovens § 11, stk. 1, nemlig lejeværdien pr. 1. marts 1975, forlades.
For det første er fordelingsgrundlaget 10 år gammelt og tager således ikke hensyn til de forskydninger, der måtte være sket i ejendommen og i kvarteret inden for denne periode.
For det andet forudsætter dette fordelingsgrundlag, at der i 1966 var huslejeregulering i kommunen, således at der blev foretaget en lejevurdering.
Når det nu foreslås, at der som udgangspunkt skal være huslejeregulering for ejendomme med mere end 6 beboelseslejligheder i hele landet, vil der være en lang række ejendomme, for hvilke der ikke er fastsat lejeværdi pr. 1. marts 1975, således at der alligevel skal fastsættes et andet fordelingsgrundlag for disse ejendomme.
Hertil kommer, at det gældende fordelingsgrundlag indebærer, at lejen for i øvrigt ens lejligheder typisk vil være lavest for de lejligheder, der er beliggende i ejendomme med erhvervsarealer, idet erhvervsarealerne pr. 1. marts 1975 ofte havde en højere lejeværdi end lejlighederne.
Dette princip er i strid med princippet om det lejedes værdi, og det foreslås derfor, at et driftsbudget, der danner grundlag for beregning af den omkostningsbestemte leje, alene skal omfatte ejendommens beboelseslejligheder, og at fordelingen af driftsudgifter, der er fælles for erhvervsarealer og beboelsesarealer, skal ske på grundlag af bruttoetageareal.
Bestemmelsen vil i øvrigt indebære, at de udgifter, der alene vedrører erhvervsarealerne, ikke påvirker budgettet for beboelseslejlighederne, ligesom de udgifter, som f.eks.
elevatorer, der typisk kun vedrører beboelseslejlighederne, ikke indgår i fordelingsgrundlaget mellem erhverv og beboelse.
I ejendomme med erhvervsarealer, der pr. 1. marts 1975 havde en højere kvadratmeterleje end beboelsesarealerne, vil forslaget om en ændring af fordelingsgrundlaget kunne medføre lejeforhøjelser for beboelseslejemålene.
Lejeforhøjelserne vil variere efter erhvervsarealernes andel og lejeforskellen mellem areal og beboelse pr. 1. marts 1975. Der vil således være en ganske betydelig variation i den lejeforhøjelse, som ændringen af fordelingsgrundlaget kan medføre.
Ved fastlæggelsen af det lejedes værdi for lejemål i sådanne blandede ejendomme skal der ske sammenligning med det lejedes værdi for tilsvarende lejemål i rene beboelsesejendomme, og ændringer i fordelingsgrundlaget kan ikke bevirke stigninger ud over det lejedes værdi.
For at imødegå voldsomme pludselige stigninger foreslås det, at stigninger på over 15 kr. pr. m2 skal fordeles over 2 år, jfr. § 208.
Til § 48 Bestemmelsen bryder med det hidtidige princip om, at lejeforhøjelse skal fordeles efter lejlighedernes indbyrdes værdi, idet det nu foreslås, at lejeforhøjelsen fordeles efter bruttoetageareal.
Stk.
2 tager sigte på den situation, at nogle lejligheder er væsentligt ringere end resten, f.eks. fordi de er beliggende i et havehus, mens resten ligger i en almindelig etageejendom.
Bestemmelsen tager ikke sigte på den situation, at der kan være mindre kvalitetsmæssige forskelle på lejlighederne i en ejendom.
Til §§ 49 og 50 For så vidt angår de formelle krav, der stilles til varslingens indhold, svarer §§ 49 og 50 til §§ 12 og 13 i den gældende boligreguleringslov.
Som noget nyt er det foreslået, at i ejendomme uden lejerrepræsentation skal lejeren ikke længere fremsætte indsigelse over for udlejeren, men selv indbringe spørgsmålet om varslingens gyldighed for huslejenævnet.
I ejendomme med lejerrepræsentation, der repræsenterer samtlige lejere, har man derimod opretholdt muligheden for at etablere en forhandling med udlejeren, før sagen indbringes for huslejenævnet, hvis afgørelse har virkning for samtlige lejemål.
Lejerne har en frist på 2 måneder fra kravets fremsættelse til at indbringe sagen for nævnet.
Lejerrepræsentanterne har en frist på 6 uger til at protestere over for udlejeren.
Overskrides disse frister, kan lejeren eller lejerrepræsentanterne som noget nyt ikke anfægte lejeforhøjelsens beregning, men alene indbringe sagen for nævnet med påstand om, at lejen væsentligt overstiger det lejedes værdi.
Til §§ 51-54 Som noget nyt foreslås det, at en ejer, når regnskabsåret er afsluttet, inden for visse frister skal have ret til at opkræve et eventuelt underskud ved driften af ejendommen, men at en ejer samtidig er forpligtet til at tilbagebetale et eventuelt overskud til lejerne.
En sådan ordning forudsætter, at lejerne eller lejerrepræsentanterne får kendskab til, hvad de faktiske udgifter har været i forhold til budgettet for det afsluttede regnskabsår.
Det er derfor fastsat, at ejeren inden 5 måneder efter, at ejendommens regnskabsår er afsluttet, skal fremsende et revideret regnskab for de poster, der er indeholdt i driftsbudgettet, til lejerrepræsentanterne eller lejerne i ejendomme, hvor der ikke er lejerrepræsentation.
Af dette regnskab skal det også fremgå, om ejeren eventuelt har haft et tab som følge af manglende overholdelse af varslingsreglerne og lejerprotester herimod.
I det omfang en ejer har opkrævet højere leje end nødvendigt i forhold til de faktiske udgifter, nedsættes lejen i det løbende regnskabsår under hensyn hertil med virkning fra den første lejebetaling, der finder sted, når der er forløbet 1 måned efter, at regnskabet er udsendt.
Da der har været tale om betaling af en lovlig leje, vil der ikke ske nogen egentlig tilbagebetaling af for meget betalte beløb, men overskuddet vil få indflydelse på den kommende leje.
Det samme princip kendes fra de almennyttige boligselskaber, og dette princip giver den smidigste løsning i forhold til ændringer i den individuelle boligstøtte.
Såfremt udlejeren har opkrævet en leje, der ikke kunne dække de nødvendige driftsudgifter, er der efter § 52, stk. 2, en mulighed for at kræve underskuddet i det afsluttende regnskabsår udlignet ved en lejeforhøjelse i den resterende del af det løbende regnskabsår.
Denne lejeforhøjelse kan ske med 1 måneds varsel, og de formkrav, der stilles, er indeholdt i § 52, stk. 3.
Såfremt en ejer undlader at gøre lejerne bekendt med regnskabet for det afsluttede regnskabsår eller undlader at nedsætte lejen, hvis de faktiske udgifter har været lavere end de budgetterede udgifter for det afsluttede regnskabsår, kan lejeren undlade at betale leje med virkning fra den første lejebetaling efter, at der er forløbet 6 måneder fra regnskabsårets slutning.
Når regnskabet foreligger, bliver lejeren forpligtet til på ny at betale leje, men skal ikke betale for den periode, hvor lejebetalingen har været suspenderet.
Retten til ikke at betale for den forløbne periode kan i medfør af lovens § 8 gøres gældende over for den til enhver tid værende ejer.
Den manglende lejebetaling skal udtrykkelig opgøres i regnskabet for det enkelte regnskabsår og vil altså ikke for dette medføre et underskud.
Uanset at en udlejer ikke har fremsendt regnskab eller foretaget lejeregulering, kan lejerne ved en huslejenævnsafgørelse alligevel få pligt til at betale leje.
Det skal dog kun kunne ske i helt ekstraordinære situationer, f.eks. hvis udlejers regnskaber er brændt eller han er afgået ved døden.
I erkendelse af, at der dels ved ejerskifte og dels i andre situationer kan være et behov for at ændre regnskabsåret, indeholder § 54 en hjemmel hertil.
Af hensyn til lejerne bør en udlejer imidlertid ikke for hyppigt kunne ændre regnskabsåret, og det foreslås derfor, at ændring kun kan ske en gang inden for en 5-årig periode.
Til § 55 En meget stor del af de huslejenævnssager og retssager, der har været ført om omkostningsbestemt leje, har vedrørt fortolkningen af de bestemmelser, der indeholder de formelle krav til en lejeforhøjelse.
Ikke mindst ejere af ret få lejligheder har haft meget vanskeligt ved at finde ud af, hvorledes de formelle krav skulle opfyldes.
På denne baggrund foreslås det, at der udarbejdes standardskrivelser til varsling af lejeforhøjelser samt budgetskemaer.
Lejernes Landsorganisation og Grundejernes Landsorganisation skal sammen med boligministeriet forestå denne udarbejdelse.
I det omfang en udlejer har anvendt en sådan standardskrivelse, skulle lejeren herefter være afskåret fra at anfægte lejeforhøjelsen med den begrundelse, at de formelle krav ikke er opfyldt, idet det forudsættes, at standardskrivelsen i det væsentlige er korrekt anvendt.
Dette system ville indebære en stor lettelse for ejerne og samtidig sikre, at lejerne ville få nogle lejeforhøjelser, der var overskuelige og til at forstå.
Til § 56 Bestemmelsen svarer til boligreguleringslovens § 14.
Til § 57 Som nævnt i bemærkningerne til §§ 49, 50 og 51 er lejerens eneste mulighed for at anfægte et lejeforhøjelsespåkrav, at dette sker inden 2 måneder fra, at påkravet er kommet frem.
Herudover har lejeren kun mulighed for efter § 57 at få nævnet til at afgøre, om lejen væsentligt overstiger det lejedes værdi.
Lejen kan kun nedsættes til det beløb, den var inden den seneste lejeforhøjelse.
Der sker således et brud med det hidtidige system, hvorefter lejeren når som helst i medfør af den gældende boligreguleringslovs § 15 kan indbringe et spørgsmål om gyldigheden af en tidligere gennemført lejeforhøjelse for nævnet.
Til § 58 Bestemmelsen svarer til boligreguleringslovens § 16.
Til § 59 Bestemmelsen svarer til boligreguleringslovens § 17 med den begrænsning, der følger af, at overgrænsen for den lovlige leje er den omkostningsbestemte leje.
Til kapitel IX Til § 60 Bestemmelsen svarer til den gældende lejelovs § 19.
Til § 61 Som et led i en forenkling af lejelovgivningen foreslås det, at de eksisterende vedligeholdelseskonti efter §§ 18, 18 a og 18 b i lov om midlertidig regulering af boligforholdene slås sammen til en konto, der i lighed med, hvad der gælder for kontiene efter § 18 a og § 18 b indbetales til Grundejernes Investeringsfond.
For at imødegå den kritik, der fra ejere af fredede ejendomme er fremført af, at den gældende leje ikke dækker disse ejendommes særlige vedligeholdelsesbehov, er vedligeholdelsesbeløbet foreslået forhøjet med 1 kr. pr. m2 bruttoetageareal i forhold til det beløb, udlejeren ellers er forpligtet til at afsætte på kontoen.
Ved bestemmelsens stk. 6 er der i lighed med, hvad der er gældende efter den gældende lov om midlertidig regulering af boligforholdene, § 18, stk. 4, mulighed for med tilslutning fra lejerrepræsentanterne eller et flertal af lejerne at optage et større beløb på vedligeholdelseskontoen.
Som noget nyt er det videre i bestemmelsens stk. 7 foreslået, at udlejeren med tilslutning fra lejerrepræsentanter eller et flertal af lejerne kan optage et mindre beløb på vedligeholdelseskontoen og dermed på driftsbudgettet.
Dispensationsmuligheden efter den gældende boligreguleringslovs § 18 c er udgået i dette lovforslag, da den må anses for overflødiggjort ved stk. 7. Udlejeren har herefter mulighed for at aftale et lavere hensættelsesbeløb til vedligeholdelse med lejerne og i forbindelse hermed at aftale, at vedligeholdelseskontoen ikke anvendes til vedligeholdelse af erhvervsandelen.
Efter bestemmelsens stk. 8 kan huslejenævnet tage stilling til størrelsen af det beløb, der skal afsættes på vedligeholdelseskontoen.
Huslejenævnet skal i den forbindelse bl.a. foretage en vurdering af ejendommens aktuelle vedligeholdelsestilstand, størrelsen af de hidtil hensatte beløb og behovet for fremtidige større vedligeholdelsesarbejder.
I forbindelse med spørgsmålet om, hvorvidt der skal afsættes et større beløb, må nævnet vurdere, om lejen herved vil komme til at overstige det lejedes værdi.
Til §§ 62 og 63 Bestemmelserne svarer til den gældende boligreguleringslovs § 19 og § 20.
Til §§ 64-66 Bestemmelserne svarer til den gældende lejelovs § 21, § 22, stk. 1, 3 og 4, og § 23. Det bemærkes, at det ikke i lejeaftaler, der indgås efter lovforslagets ikrafttræden, kan aftales, at lejeren overtager den indvendige vedligeholdelsesforpligtelse.
Til § 67 Bestemmelsen svarer til den gældende § 21 i lov om midlertidig regulering af boligforholdene.
Til § 68 Bestemmelsen svarer til den gældende § 22 i lov om midlertidig regulering af boligforholdene og til den gældende lejelovs § 22, stk. 5.
Efter bestemmelsen i stk. 1 har huslejenævnet hjemmel til at afgøre, om en installation bør fornys, f.eks. fordi den er så gammel, at den slet ikke kan eller ikke uden uforholdsmæssigt store udgifter kan vedligeholdes/repareres.
Bestemmelsens stk. 2 skal for så vidt angår den udvendige vedligeholdelseskonto betragtes som en overgangsbestemmelse, idet alle oplysninger om denne konto efter nogle års forløb vil kunne rekvireres fra Grundejernes Investeringsfond.
I bestemmelsens stk. 3 er det søgt klargjort, at nævnets påbud præcist skal angive, hvilke arbejder det angår.
Dette forhold skal ses i forbindelse med reglerne i lov om tvungen administration af udlejningsejendomme.
I praksis har det vist sig vanskeligt for tvangsadministrator at få klarhed over, hvilke påbudte arbejder der ligger til grund for tvangsadministrationsbeslutningen og dermed for de arbejder, som tvangsadministrator skal udføre.
En udlejer i en ejerlejlighedsejendom, der ikke har flertal i ejerforeningen, kan i relation til nævnspåbud komme til at stå i den vanskelige situation, at han ikke har mulighed for - eller kun med betydelige økonomiske omkostninger vil være i stand til - at efterkomme nævnspåbud vedrørende arbejder, der omfatter hele ejendommen.
For at afbøde dette foreslås det i stk. 4, at nævnet i disse situationer alene kan pålægge udlejeren at stille forslag på ejerforeningens generalforsamling om, at arbejderne udføres.
 Udlejeren skal videre pålægges at stemme for forslaget.
Videre er det i bestemmelsens stk. 5 foreslået, at nævnet som en pression over for udlejeren kan fastsætte et afslag i lejen, indtil vedligeholdelsesmangler er bragt i orden.
Ved bestemmelsens stk. 6 er det som noget nyt fastsat, at et nævnspåbud påhviler den til enhver tid værende ejer af ejendommen.
Dette indebærer, at en køber af en ejendom nærmere må søge oplyst ved henvendelse til huslejenævnet, hvorvidt der påhviler ejendommen påbud, der ikke er udført.
 Stk. 4 i den gældende boligreguleringslovs § 22 er udgået.
Baggrunden herfor er, at der efter forslagets § 61 er mulighed for at afsætte et større beløb til vedligeholdelse end fastsat i loven, og at nævnet i tilfælde af, at lejerne modsætter sig dette, ved afgørelsen af beløbets størrelse skal tage de hensyn, der nævnes i den gældende lovs § 22, stk. 4.
Til § 69 Bestemmelsen svarer til § 60 i den gældende lov om midlertidig regulering af boligforholdene.
Til § 70 Bestemmelsen svarer til den gældende § 63 i lov om midlertidig regulering af boligforholdene.
Til kapitel X Til § 71 Bestemmelsen svarer til § 22 a i den gældende lov om midlertidig regulering af boligforholdene.
Til § 72 Bestemmelsen svarer til den gældende § 22 b i lov om midlertidig regulering af boligforholdene.
Til § 73 Bestemmelsen er ny og vedrører en situation, hvor en udlejer, der har flere ejendomme, på en af sine ejendomme ikke har tilstrækkelige midler til at foretage uopsættelige eller påbudte arbejder, mens han for andre af sine ejendomme har en positiv vedligeholdelseskonto.
For denne situation foreslås det, at udlejeren kan bruge midler fra andre af sine ejendomme til at udføre de nævnte arbejder.
For at sikre lejerne i de ejendomme, hvorfra der tages af vedligeholdelseskontoen, er det en betingelse, at Grundejernes Investeringsfond over for lejerne garanterer, at det beløb, der skulle være afsat, vil være til stede, i det øjeblik arbejder skal udføres.
Videre foreslås det, at Grundejernes Investeringsfond fastsætter afdragsperiodens længde og vilkårene for garantien.
Grundejernes Investeringsfond kan i denne forbindelse kræve f.eks en bankgaranti fra udlejeren af ejendommene.
Afdragstiden kan maksimalt fastsættes til 5 år.
Det er videre fastsat, at beløbet straks skal tilbagebetales, hvis en af de berørte ejendomme overdrages til anden side.
Forfaldne beløb vil kunne inddrives efter bestemmelsen i forslagets § 71.
Til §§ 74 og 75 Bestemmelserne svarer til §§ 22 d og 22 e i den gældende lov om midlertidig regulering af boligforholdenne.
Til § 76 Bestemmelsen svarer til § 61 a i den gældende lov om midlertidig regulering af boligforholdene.
Til §§ 77 og 78 Bestemmelserne svarer til den gældende boligreguleringslovs §§ 22 f og 22 g.
Til kapitel XI Til § 79 Bestemmelsen fastslår udlejerens ret til at foretage forbedringer i ejendommen.
Til § 80 Bestemmelsen svarer til den gældende lejelovs § 58, idet bemærkes, at der ved den ændrede formulering i bestemmelsens stk. 2 og 3 ikke er tilsigtet nogen realitetsændring i forhold til hidtidig praksis om beregning af forbedringsforhøjelser.
Bestemmelsen i forslagets § 80, stk. 1, 2. pkt., der svarer til den gældende formulering i lejelovens § 58 og tilkendegiver, at der ved vurdering af det lejedes værdi ses bort fra forbedringer, der er gennemført efter reglen i § 89, foreslås opretholdt.
Baggrunden herfor er, at de energibesparende foranstaltninger, som lejerne i medfør af forslagets § 89 kan kræve gennemført, kan bevirke, at lejen herved bringes op i nærheden af det lejedes værdi, og at senere forbedringer, der gennemføres ved udlejerens foranstaltning, kan få lejen til at overstige det lejedes værdi.
Det bemærkes, at den lejeforhøjelse, som følger af arbejderne efter § 89, skal dække samtlige udgifter, således at der bl.a. ikke skal ske fradrag for sparet vedligeholdelse.
Stk. 6 i den gældende lejelovs § 58 er udeladt, idet det må følge af bestemmelsens stk. 1, at opsætning af antenneanlæg vil være en forbedring, når det øger det lejedes brugsværdi.
Til § 81 Bestemmelsen svarer til § 26 i den gældende lov om midlertidig regulering af boligforholdene, idet beløbet på 80 kr. pr. m2 bruttoetageareal som følge af den almindelige prisstigning er forhøjet til 100 kr.
Beløbet reguleres efter forslagets § 84.
Til § 82 Det foreslås herved, at mindre forbedringer vil kunne optages som en engangsudgift på ejendommens driftsbudget.
Det er en betingelse, at lejerrepræsentationen giver tilslutning til, at beløbet optages på driftsbudgettet.
I tilfælde af uenighed mellem lejerrepræsentanterne og udlejeren afgør nævnet, hvorvidt udgiften kan medtages på budgettet.
Det har været overvejet, hvorvidt man skulle give lejerne en egentlig ret til at forlange, at udgiften til mindre forbedringer blev medtaget på budgettet, men på grund af de skattemæssige problemer, dette i dag vil kunne give en udlejer, er der ikke fremsat forslag herom.
Til § 83 Det foreslås i bestemmelsen, at udlejeren, forinden der iværksættes forbedringer, som vil medføre en lejeforhøjelse på 15 kr. pr. m2 og derover, skal indsende projektmaterialet vedrørende forbedringen til huslejenævnet.
Nævnet skal herefter træffe afgørelse om projektets hensigtsmæssighed og størrelsen af den lejeforhøjelse, der vil kunne oppebæres, når forbedringen er udført.
Nævnet skal herved tage hensyn til f.eks. fradrag for sparet vedligeholdelse, således at udlejeren ved, hvilken lejeforhøjelse han kan påregne at oppebære, når forbedringen er fuldført.
Er parterne enige om projektets hensigtsmæssighed, skal huslejenævnet alene træffe afgørelse om størrelsen af lejeforhøjelsen.
Når forbedringen er fuldført, er huslejenævnet ikke afskåret fra at ændre den fastsatte lejeforhøjelse, idet forskellige forhold i forbindelse med finansieringen og forbedringens kvalitet kan gøre en justering i såvel opadgående som nedadgående retning påkrævet.
Det foreslås videre, at udlejeren i ejendomme med lejerrepræsentation, forinden han fremsender projektet til huslejenævnet, skal forhandle med lejerrepræsentanterne.
Ved forelæggelsen for huslejenævnet skal lejerrepræsentanternes bemærkninger til projektet vedlægges.
Til § 84 Det foreslås, at beløbet, der er afgørende for, om der i forbindelse med forbedringen skal tilbydes erstatningsbolig, og beløbet på 15 kr. i forslagets § 82 fastsættes af boligministeren hvert år efter fælles forhandlinger med Grundejernes Landsorganisation og Lejernes Landsorganisation.
Til § 85 Bestemmelsen svarer til den gældende boligreguleringslovs § 27, stk.
 1 og 3, og den gældende lejelovs § 59, stk. 1.
Til §§ 86 og 87 Bestemmelserne vedrører kravene til varsling af forbedringsforhøjelser i ejendomme uden og med lejerrepræsentation.
I forhold til de gældende bestemmelser i boligreguleringslovens §§ 12 og 13 er den væsentligste forskel, at det i ejendomme uden lejerrepræsentation er den enkelte lejer, der må gå til nævnet, og at nævnets afgørelse alene gælder for denne lejer.
Samtidig er fristen for indbringelse af varslingen forøget fra 6 uger til 2 måneder.
Til § 88 I bestemmelsens stk. 1 er det præciseret, at fornyet varsling er unødvendig, når en forbedring ikke er fuldført på tidspunktet for en varslet forhøjelses ikrafttræden.
I øvrigt svarer bestemmelsen til den gældende § 27, stk. 4-6, i lov om midlertidig regulering af boligforholdene og § 59, stk. 3, i den gældende lejelov.
Til § 89 Bestemmelsen er en udbygning af den gældende bestemmelse i lejelovens § 46 a, stk. 3, om lejernes adgang til at kræve udført energibesparende arbejder på ejendommen.
I forhold til den gældende bestemmelse er lejernes adgang udvidet, idet det ikke længere kræves, at udlejeren skal være forpligtet til at levere varme og varmt vand.
Som følge heraf kræves det derfor ikke, at udgifterne til varme og varmt vand ifølge det seneste varmeregnskab for et år skal overstige halvdelen af lejen for den pågældende periode.
Det er nu alene en betingelse, at de energimæssige arbejder, der kræves udført i ejendommen, er hensigtsmæssige, ligesom det fortsat er en betingelse, at lejerne skal give tilslutning til en lejeforhøjelse til dækning af samtlige de udgifter, der følger af forbedringen.
Til § 90 Bestemmelsen svarer til den gældende § 27 a i lov om midlertidig regulering af boligforholdene, idet der dog som konsekvens af forslagets § 89 er foretaget visse ændringer, idet huslejenævnet skal afgøre, om de af lejerne krævede arbejder må anses for hensigtsmæssige.
Ved vurderingen heraf vil en eventuel varmesynsrapport, udarbejdet af en energikonsulent, have afgørende betydning.
Til § 91 Det foreslås, at lejerne kan forlange, at udlejeren tilvejebringer en radio- og TV-modtagelse, der svarer til, hvad der er sædvanligt i pågældende lokalområde.
De krav, lejere i Ålborg og lejere i København kan stille, vil altså være forskellige.
Det foreslås endvidere, at bestemmelsen ikke tager stilling til, på hvilken måde modtagelsen skal ske, idet det også vil bero på lokale forhold, om det er tilslutning til et hybridnet eller etablering af en fællesantenne, der giver den sædvanlige modtagestandard.
Etablering af radio- og TV-antenner m.v. samt forbedring af modtageforholdene er at betragte som en forbedring, og det foreslås, at lejerne fuldt ud betaler for denne forbedring i lighed med, hvad der er tilfældet, hvis lejerne kræver energibesparende foranstaltninger udført.
 Stk. 2 svarer til stk. 4 i den gældende lejelovs § 29.
Til § 92 Bestemmelsen svarer til den gældende § 29, stk. 1, i lov om midlertidig regulering af boligforholdene.
Til § 93 Bestemmelsen svarer til § 62 i den gældende lov om leje.
Til § 94 Bestemmelsen svarer til den gældende lov om midlertidig regulering af boligforholdene, § 29 a.
Til § 95 Bestemmelsen fastslår, at reglerne i forslagets §§ 89, 90 og 91 ikke kan fraviges ved aftale.
Til kapitel XII Til § 96 Bestemmelsens stk. 1 og 3 svarer til den gældende lejelovs § 36, stk.
1 og 3. For så vidt angår stk. 2 foreslås det, at når leverancen sker fra et kollektivt varmeforsyningsanlæg, kan udlejeren medtage den samlede udgift, altså såvel drifts- som brændselsudgiften, i varme- og varmtvandsregnskabet.
I tilfælde, hvor en udlejer aftager varme fra et kollektivt varmeforsyningsanlæg, vil det ofte være vanskeligt, selv om varmeforsyningsanlægget foretager en opsplitning af forskellige typer udgifter, at gennemskue, hvad der er driftsudgifter, og hvad der er brændselsudgifter, således at der kan laves et egentligt varme- og varmtvandsregnskab i overensstemmelse med de sædvanlige regler.
Det er en forudsætning for denne ændring, at lov om individuel boligstøtte ændres således, at boligstøtten vil være neutral i forhold til, om der sker opsplitning i drifts- og brændselsudgifter eller dette ikke er tilfældet.
Til § 97 De hidtidige regler om fordeling af varmeudgifter var indeholdt i lejelovens § 37. De hidtil gældende regler om, at lejerne har medindflydelse, er opretholdt.
Af den gældende lovgivning fremgår det imidlertid nærmest, at såfremt lejerne vælger at have varmemålere, sker al fordeling af varme efter disse varmemålere.
Dette er ikke i overensstemmelse med de sædvanlige beregningsregler, som varmeregnskabsfirmaerne har anvendt i en meget lang årrække.
Disse regler, der i en vis udstrækning er baseret på regler fra begyndelsen af 1950erne, er overordentlig vanskeligt tilgængelige, men indebærer bl.a., at en lejer kan komme til at betale varme i forhold til et varmeapparat, der er nedtaget længe før hans indflytning.
På denne baggrund foreslås det, at der i loven udtrykkeligt gøres op med, at en vis del af den totale varmeudgift fordeles efter faste andele og således sikrer, at alle beboerne i en ejendom deltager i betaling af den varme, der findes i rørene, uanset at der ikke lukkes op for varmeapparaterne.
Bestemmelsen i stk. 4 er ny.
Om baggrunden for den henvises til bemærkningerne til § 68.
Til §§ 98 og 99 Bestemmelserne svarer til lejelovens §§ 38 og 39, idet varslet, udlejeren skal afgive efter § 39, såfremt han ønsker at ændre afslutningen af varmeregnskabsåret, er forkortet til 1 måned i lighed med de regler, der gælder for almennyttigt byggeri.
Til § 100 Bestemmelsen svarer til lejelovens § 40, idet fristen for aflevering af et regnskab, såfremt man modtager varme fra et kollektivt varmeforsyningsanlæg, er forlænget fra 3 til 4 måneder for ikke at stille udlejere, der modtager sådan varme, ringere end udlejere, der har selvstændige fyringsanlæg.
Bestemmelsen er i øvrigt ændret således, at der ikke er knyttet ugyldighedsvirkning til et regnskab, der ikke opfylder de formelle betingelser.
I stedet mister udlejeren sin ret til at kræve tillægsbetaling af lejeren.
Til § 101 Bestemmelsen svarer indholdsmæssigt til den gældende lejelovs § 41, idet den dog er affattet således, at den ikke volder udlejere, der betjener sig af EDB, unødigt besvær.
Til § 102 Bestemmelsen svarer for så vidt angår stk. 1 og 2 til den gældende bestemmelse i lejelovens § 42.
Lejeren har imidlertid været meget dårligt stillet i tilfælde, hvor udlejer aldrig har fremsendt et varmeregnskab, men hvor lejeren havde en begrundet formodning om, at han i årets løb havde betalt for meget i a contovarmebidrag og derfor havde et tilbagebetalingskrav.
På denne baggrund foreslås stk. 3 indsat i § 102, således at udlejeren, såfremt han ikke har udsendt et varmeregnskab inden 6 måneder efter, at varmeregnskabsåret er afsluttet, mister adgangen til at få dækning for en forholdsmæssig del af varmeudgiften i det løbende varmeregnskabsår, idet lejeren ikke, selv om han er holdt op med at betale varmebidrag, efterfølgende skal betale for den varme, han rent faktisk har fået.
Til § 103 Bestemmelsen svarer til lejelovens § 43.
Til § 104 Bestemmelsen svarer til lejelovens § 45.
Til § 105 Bestemmelsen svarer til lejelovens § 46, idet den hidtidige bestemmelse i § 46, stk. 1, er udgået, da nærværende forslag kun vedrører beboelseslejligheder.
Til kapitel XIII Bestemmelserne svarer til bestemmelserne i den gældende lejelovs kapitel XII, idet størrelsen af de ejendomme, i hvilke der kan ske fremleje og bytte, er ændret til ejendomme med mere end 6 beboelseslejligheder i overensstemmelse med ændringerne i lejelovgivningen i øvrigt.
Herudover er bestemmelsen i den hidtidige § 77 a, nu § 115, ændret i overensstemmelse med en foreliggende domspraksis, hvorefter en udlejer er forpligtet til at respektere en aftale mellem hidtil samlevende parter, således at en dom ikke er fornøden.
Til kapitel XIV Bestemmelserne svarer til det gældende kapitel XIII i lov om leje med følgende ændringer:
Til § 118 Det foreslås, at man ikke kan indgå aftale om et tidsbegrænset lejemål i en periode, der udgør minde end et år, jfr. den gældende lejelovs § 80, stk. 1.
Endvidere foreslås det, at man kan udleje en beboelseslejlighed tidsbestemt i en periode, uden at tidsbegrænsningen kan tilsidesættes.
Herved begrænses den usikkerhed, som eksisterer efter gældende lovgivning med hensyn til, om boligretten, hvis lejer anlægger sag, vil tilsidesætte en tidsbegrænsning.
Til § 120 Det foreslås, at en udlejer kun kan opsige en lejer af en beboelseslejlighed i et hus, hvor der på tidspunktet for lejemålets indgåelse findes to beboelseslejligheder.
Herved undgås, at lejerens retsstilling forringes ved sammenlægning eller nedlæggelse af lejligheder.
Den gældende lejelovs § 82, litra c og d, der vedrører opsigelse af lokaler til restauration, kiosk m.v. samt garager og stalde, er udgået, da sådanne lokaler ikke benyttes til beboelse.
Til § 121 Bestemmelsen i den gældende lejelovs § 83, litra e, foreslås skærpet således, at det nu i videre omfang gøres muligt for en udlejer at opsige lejere, der er til gene for andre lejere.
Bestemmelsen tænkes anvendt i situationer, hvor lejeren har truet andre lejere eller i øvrigt ved støjende eller anden ubehagelig adfærd har været til ulempe for ejendommen eller dens beboere.
Til § 122 I forhold til den gældende lejelovs § 84, litra b, foreslås indført en bestemmelse, der betyder, at udlejeren alene kan opsige en lejer med den begrundelse, at udlejeren selv ønsker at benytte det lejede, når udlejeren har haft tinglyst skøde eller anden tinglyst adkomst på ejendommen i mindst 2 år.
Herved begrænses såvel lejerens som udlejerens usikkerhed med hensyn til, hvornår der kan opsiges med den begrundelse, at udlejer selv skal benytte det lejede.
For så vidt angår forslagets § 122, nr. 3, bemærkes, at der ved vurderingen af, om en opsigelse er rimelig, kan tages hensyn til, om lejeren inden for de sidste år har bekostet betydelige beløb på forbedringer af lejligheden uden mulighed for godtgørelse ved fraflytning.
Til kapitel XV Bestemmelserne svarer til det gældende kapitel XIV i lov om leje.
Det foreslås, at man forhøjer gebyret for påkrav om for sen betaling, og at rentebestemmelsen udgår.
Til kapitel XVI Bestemmelserne svarer til det gældende kapitel XV i lov om leje.
Til kapitel XVII Bestemmelserne svarer til det gældende kapitel XVI i lov om leje.
Det foreslås, at stk. 2 i den gældende § 100 ophæves som en konsekvens af det øvrige indhold i lovforslaget.
Til kapitel XVIII Kapitlet svarer med visse ændringer til den gældende boligreguleringslovs kapitel VII om benyttelse af boliger.
Til § 144 Bestemmelsen svarer til den gældende lovs § 45, idet det dog er præciseret, at reglerne i kapitlet kun gælder for beboelsesrum med selvstændigt køkken, som kun lejeren har brugsret til.
Kapitlet gælder som udgangspunkt for alle kommuner, men kommunalbestyrelsen har som hidtil mulighed for selv at afgøre, om og i hvilket omfang reglerne i kapitlet skal gælde i kommunen.
Til §§ 145 og 146 Bestemmelserne svarer til den gældende lovs §§ 46 og 47 med visse redaktionelle ændringer.
Bl.a. er den gældende lovs § 47, stk. 2, om udlejning af en beboelseslejlighed som enkeltværelser nu medtaget i § 145.
Til § 147 Den foreslåede bestemmelse svarer til gældende lovs § 50. Dog foreslås, for at harmonisere kapitlets regler, at den gældende bestemmelses stk. 2 bortfalder.
Der vil herefter gælde ensartede regler - nemlig reglerne i § 150 - for de tilfælde, hvor kommunalbestyrelsen nægter samtykke til ansøgning i henhold til kapitlets bestemmelser.
Endvidere er det i stk. 3 præciseret, at man ikke ved at opretholde en ulovlig nedlæggelse af en bolig i mere end 5 år kan bringe denne bolig ud af bestemmelsens anvendelsesområde.
Til § 148 Bestemmelsen vedrører som den gældende lovs § 48 den situation, at en bolig, der hidtil har været benyttet til helårsbeboelse, er eller bliver ledig, det vil sige, at den ikke er udlejet eller ikke benyttes til beboelse.
I det foreslåede stk. 1 er præciseret (jfr. den gældende lovs § 49, stk. 1), at en bolig ikke anses for ledig, når den hidtidige bruger - det vil sige ejer, andelshaver eller lignende - er midlertidigt fraværende af de i loven nævnte grunde.
Det foreslås, at stk. 2 om ejerens pligt til at anmelde ledige lejligheder efter lovens § 48, stk. 2, opretholdes.
Det foreslås i stk. 3, at kommunalbestyrelsen får ret til dels som hidtil at anvise en lejlighedssøgende, dels til selv at indtræde i lejemålet.
Hvis kommunalbestyrelsen selv indtræder i lejemålet, kan den vælge at fremleje lejligheden til en lejlighedssøgende, uden at lovens almindelige betingelser for fremleje behøver at være opfyldt, eller efter en periode at overdrage lejemålet på uændrede vilkår til en lejlighedssøgende.
Baggrunden for forslaget er de problemer, som nogle kommuner i praksis har haft med at anvise lejlighedssøgende til en ledig lejlighed, fordi lejevilkårene, herunder specielt lejen, har været urimelige.
Kommunalbestyrelsen har herefter som lejer mulighed for at indbringe sager om lejevilkårene for huslejenævnet.
Ejeren kan, som efter den nugældende lov, efter stk. 5 få en yderligere frist ud over 6 uger, før tvangsudlejning finder sted, såfremt han godtgør, at han har indgået aftale om senere overdragelse, eller at boligen midlertidigt er ubeboelig på grund af ombygning.
Som nyt stk. 6 er foreslået, at reglerne om tvangsudlejning ikke finder anvendelse for ejere, der er fraflyttet deres tidligere bolig, og som trods rimelige forsøg herpå ikke har kunnet sælge boligen inden 6 ugers fristens udløb.
Forslaget skyldes, at typiske ejere af enfamilieshuse og ejerlejligheder, der på grund af økonomiske vanskeligheder ikke har mulighed for at blive boende i ejerboligen, ofte vil have vanskeligt ved at sælge en sådan bolig inden for den angivne frist.
Det findes ikke rimeligt, at sådanne ejere skal pådrages yderligere økonomiske vanskeligheder gennem en tvangsudlejning efter stk. 3.
Til § 149 Bestemmelsen svarer til den gældende lovs § 49.
Til § 150 Bestemmelsens stk. 1, 1. pkt., samt stk. 2 og 3 svarer til den gældende lovs § 51.
I stk. 1 foreslås som nyt 2. pkt., at kommunalbestyrelsens samtykke i lighed med reglen i stk. 3 anses for meddelt, hvis kommunens svar på ansøgningen ikke foreligger inden 6 uger efter, at ansøgningen er modtaget.
Til § 151 Bestemmelsen svarer til den gældende lovs § 52.
Til § 152 For at kommunens administration af reglerne i dette kapitel kan blive så effektiv som muligt, foreslås det, at kommunalbestyrelsen får hjemmel til at indhente nødvendige oplysninger vedrørende en ejendom og de enkelte lejemål, f.eks. - til brug for anvisning til en lejlighedssøgende - oplysninger om en boligs størrelse, standard samt økonomi.
Til § 153 Bestemmelsen svarer til den gældende lovs § 52, idet der dog i et nyt stk. 3 foreslås mulighed for ved dom at fastsætte tvangsbøder for den, som ikke efterkommer kommunalbestyrelsens påbud efter dette kapitel.
Til kapitel XIX I forbindelse med folketingets behandling af den seneste ændring af lov om tvungen administration af udlejningsejendomme blev det drøftet, om tvangsadministrationslovens bestemmelser skulle udvides til at gælde andre situationer end den, at udlejeren sidder vedligeholdelsespåbud overhørig.
Boligministeren blev som et resultat af drøftelsen opfordret til at fremkomme med et forslag om muligheden for at fradømme en ejer af en udlejningsejendom retten til at administrere udlejningsejendomme, såfremt ejeren gentagne gange havde forsyndet sig mod lejelovgivningens bestemmelser.
Det er på denne baggrund, at dette nye kapitel indsættes i lejelovgivningen.
Til § 154 En ejer af en udlejningsejendom kan herefter fradømmes retten til at administrere ejendommen i tilfælde, hvor han to gange er straffet efter denne lov eller lov om byfornyelse og boligforbedring samt er idømt bødestraf for at undlade at foretage vedligeholdelsesarbejder påbudt efter byggeloven.
Efter bestemmelsens stk. 3 kan en udlejer fradømmes retten til at administrere en udlejningsejendom i tilfælde, hvor han vel ikke er straffet, men hvor han gentagne gange har tilsidesat lovgivningens regler.
Det er en forudsætning for fradømmelsen, at der skal være tale om grove tilsidesættelser af reglerne, og at der ikke er tale om enkeltstående tilfælde.
Til § 155 Det foreslås, at Grundejernes Investeringsfond forestår administrationen af de ejendomme, der er omfattet af en dom efter § 154. Investeringsfonden kan enten selv administrere ejendommen eller finde en egnet administrator.
Eventuelle krav mod ejeren, som denne ikke umiddelbart vil honorere, foreslås inddrevet som beløb, der er lagt ud, efter § 69.
Til kapitel XX De såkaldte småhuse, det vil sige ejendomme med 6 eller færre beboelseslejligheder, er ikke umiddelbart omfattet af lovens regler om omkostningsbestemt leje, hensættelse til udvendig vedligeholdelse og procedurereglerne om forbedringers iværksættelse.
Nærværende kapitel indeholder de særlige regler herom, der er gældende for de mindre ejendomme.
Begrundelsen for særregler for disse ejendomme, der omfatter ca. 75.000 lejligheder, er, at mange udlejere af mindre ejendomme ikke har den fornødne administrative erfaring til at opfylde en lang række formelle krav.
Til § 156 For at hindre, at ejer, for at omgå systemet om lejefastsættelse efter kapitel VIII, udmatrikulerer sin ejendom, så han får 2 eller flere småhuse, foreslås, at kun småhuse, der eksisterer pr. 1.
april 1985 eller senere opføres som sådanne, er omfattet af reglerne i dette kapitel.
Det er kun kapitel VIII-XI, der i det væsentlige ikke er gældende for småhuse.
Resten af lovens regler finder anvendelse, idet den kompetence, der efter visse af bestemmelserne er tillagt lejerrepræsentanterne, i småhuse tilkommer et flertal af lejerne.
Til § 157 Stk. 1 fastslår det lejedes værdi som øvre grænse såvel ved lejeaftalens indgåelse som ved senere regulering.
Stk. 2 og 3 definerer »det lejedes værdi«, idet det præciseres,  

 at sammenligningsgrundlaget også omfatter ejendomme med mere end 6 beboelseslejligheder.
I stk. 4 foreslås princippet om, at lejere i en ejendom skal have ens vilkår efter en samlet bedømmelse, overført fra kapitel VIII.
Til § 158 Bestemmelsen svarer for så vidt angår stk. 1 og 2 til lejelovens § 47.
I stk. 3 foreslås, at lejen kan reguleres 1 gang årligt, ligesom det er tilfældet for andre beboelseslejemål end lejemål i småhuse.
Til § 159 Bestemmelsen svarer til lejelovens § 48, idet det dog er lejeren, der, hvis han ikke kan acceptere forhøjelsen, skal indbringe spørgsmålet for domstolene.
Til §§ 160, 161 og 164 Bestemmelserne svarer til de gældende regler om overvæltning af stigninger i skatter og afgifter m.v. på lejeren, idet reglerne er ændret under hensyn til, at protest altid skal indbringes for nævnet af lejeren selv.
Til § 162 Bestemmelsen vedrører huslejenævnets adgang til at tilsidesætte lejeforhøjelsen.
 Stk. 2 svarer til § 48, stk. 4.
Til § 163 Bestemmelsen svarer til lejelovens § 49, stk. 1-4.
Til § 165 Det foreslås, at lejerens pligt til vedligeholdelse m.v. er den samme som i andre ejendomme.
Til § 166 Det foreslås, at udlejeren principielt har samme pligt til udvendig vedligeholdelse, jfr. § 60, som i andre ejendomme, men at konto- og bindingssystemet udelades.
Det foreslås videre, at huslejenævnet gøres kompetent med hensyn til at vurdere, om der er vedligeholdelsesmangler, ligesom nævnet kan pålægge ejeren at udbedre eventuelle mangler, og at lejerne i sidste instans kan anmode Grundejernes Investeringsfond om at foretage det fornødne.
Til § 167 Med det varsel, der sædvanligvis gælder for iværksættelse af arbejder i en ejendom, jfr. §§ 30-32, foreslås, at udlejeren kan iværksætte forbedringer.
Udlejeren kan indhente forhåndsgodkendelse.
I tilfælde, hvor der ikke er indhentet godkendelse, vil lejerne efterfølgende kunne få nævnets vurdering af den gennemførte lejeforhøjelse.
Til § 168 Da reglerne om småhuse skulle indebære administrative lettelser for ejerne af mindre ejendomme, foreslås det at gøre adgangen til at indhente huslejenævnets forhåndsgodkendelse fakultativ.
Til § 169 Reglerne om adgang til foreløbig lejeforhøjelse og lejerens ret til at kræve såvel TV- og radioantenner som energibesparende foranstaltninger foreslås også at skulle gælde i småhuse.
Til § 170 Bestemmelsen svarer til lejelovens § 53.
Til § 171 Bestemmelsen svarer til den gældende boligreguleringslovs § 16.
Til kapitel XXI Til §§ 172-179 og 181 Bestemmelserne svarer til boligreguleringslovens §§ 54-59 og 62.
Til § 180 Efter den gældende boligreguleringslov havde investeringsfonden mulighed for inden for en ramme på 2 pct. af renteindtægterne at yde tilskud til fornyelse af ældre bydele, herunder til fællesindkøb eller fælles fremstilling af elementer eller inventar med henblik på modernisering af ældre boliger.
Herudover kan fonden foretage kapitalindskud i godkendte sanerings- og byfornyelsesselskaber.
Disse muligheder for at yde tilskud har fonden haft siden sin oprettelse i 1967, hvor fondens eneste opgave var at forvalte de midler, der skulle bindes i perioden 1967-74.
Under hensyn til, at fonden nu har fået nye arbejdsopgaver, større økonomiske midler at forvalte og et årligt overskud i størrelsesordenen 60-70 mill. kr., foreslås det at udvide fondens muligheder for at give tilskud.
Det foreslås dels at udvide den økonomiske ramme fra de nuværende ca. 2,3 mill. kr. til ca. 10 mill. kr.
Det foreslås endvidere, at fonden kan give tilskud til en bredere vifte af formål end hidtil.
Der skal således kunne ydes tilskud til grundejer- og lejerorganisationers oplysningsarbejde, hvilket f.eks. vil være meget nyttigt ved gennemførelsen af en ny lejelovgivning.
Der skal også kunne ydes tilskud til forsknings- og udredningsprojekter inden for byggesektoren, der f.eks. kan belyse enkeltgruppers særlige boligbehov og mulighederne for at imødekomme sådanne behov i såvel bestående byggeri som nybyggeri, mulighederne for at gøre byggeri så fleksibelt, så det med enkle midler kan tilpasses forskellige gruppers behov.
Det forudsættes endvidere, at der skal kunne gives tilskud til forsøg, dels ved ombygning, dels ved nybyggeri.
Endelig foreslås det, at der som hidtil skal kunne gives tilskud til ældre bydele, herunder fredede ejendomme.
Til § 182 Siden 1966 har det været forudsat i loven, at fondens eventuelle overskud ved ophør skulle fordeles mellem indskyderne i perioden 1967-75. Da fonden nu har fået andre opgaver end at forvalte indskudte midler og disse i øvrigt er tilbagebetalt inden for en overskuelig årrække, foreslås, at fondens midler ved ophør anvendes til formål som nævnt i § 180.
Til kapitel XXII Til § 183 Bestemmelsen er ny og angiver, hvilke beføjelser huslejenævnet har efter loven.
For så vidt angår det under nr. 3 anførte om, at huslejenævnet afgør krav vedrørende lejerens pligt til istandsættelse ved fraflytning, er det forudsat, at huslejenævnet er kompetent til at tage stilling til, hvilke arbejder der skal udføres for lejerens regning, og - såfremt arbejdet er udført - tvisten vedrørende pengekravet.
Til § 184 Som en konsekvens af, at det foreslås, at huslejeregulering skal gælde for hele landet for ejendomme med mere end 6 beboelseslejligheder, skal hver kommune henhøre under et huslejenævn.
Da det ikke findes hensigtsmæssigt, at små kommuner, der måske ikke har ret meget privat udlejningsbyggeri, pålægges at oprette huslejenævn, foreslås, at der skal nedsættes et huslejenævn i hver kommune, hvis folketal den 1. januar 1984 oversteg 15.000.
For København og Frederiksberg samt kommuner med et folketal på over 100.000 opretholdes adgangen til at oprette flere huslejenævn.
For så vidt angår de kommuner, hvis folketal er under 15.000, foreslås, at der under hver amtskommune oprettes et eller flere huslejenævn, som disse kommuner således henhører under.
Til § 185 Bestemmelsen svarer som udgangspunkt (med de af ændringen i § 184 følgende ændringer) til boligreguleringslovens § 36.
Det foreslås dog på baggrund af ønsker fra lejer- og grundejerside, at formanden for huslejenævnet skal være dommer, og at kun landsomfattende sammenslutninger af foreninger af grundejere og landsomfattende sammenslutninger af foreninger for lejere af beboelseslejligheder skal være indstillingsberettigede med hensyn til nævnsmedlemmer.
Desuden præciseres det, at lejer- og beboerforeninger samt bestyrelser i almennyttige boligselskaber ikke er indstillingsberettigede.
Til § 186 Bestemmelsen svarer til boligreguleringslovens § 37.
Til § 187 Bestemmelsen svarer til den gældende boligreguleringslovs § 38 med den udvidelse, der følger af, at der efter forslaget også nedsættes huslejenævn under amtskommunerne.
Videre foreslås, at kommunen eller amtskommunen skal stille en bygningskyndig medhjælp til rådighed for nævnet.
Til § 188 Bestemmelsens stk. 1 og 2 svarer til boligreguleringslovens § 39.
Stk. 3 er ny, og det foreslås heri, at indbringelse af en sag for huslejenævnet har opsættende virkning.
Til §§ 189-191 Bestemmelserne svarer til boligreguleringslovens §§ 40-42, idet det dog i § 191, stk. 4, præciseres, at en dissens skal begrundes.
Videre er det, ved at slette »normalt« i den gældende lovs § 40, stk. 2, tilkendegivet, at fristen for svar er 2 uger.
Hvor de ønskede oplysninger kræver et større arbejde, vil nævnet efter bestemmelsen kunne forlænge fristen.
I tilfælde, hvor fristen ikke overholdes, kan nævnet efter gældende lovs § 42, stk. 2, og forslagets § 191, stk. 2, fortolke tavsheden på den for modparten gunstigste måde.
Til § 192 Bestemmelsen svarer til boligreguleringslovens § 43, stk. 2-4, og § 44, stk. 1, med den udvidelse, der følger af, at det i § 193 foreslås, at der oprettes ankenævn for hele landet.
Til § 193 Det foreslås, at der oprettes i alt 5 ankenævn, der dækker hele landet på en sådan måde, at det svarer til landsretternes stedlige kompetenceområder.
Bestemmelsens stk. 2-4 svarer til den gældende boligreguleringslovs § 44, stk. 2-5, vedrørende ankenævnet i København.
I bestemmelsens stk. 5 er det fastsat, at hjemstedet for ankenævnet fastsættes efter forhandlinger mellem de berørte kommuner og amtskommuner.
Til § 194 Det foreslås, at ankenævnenes afgørelser i en række sager gøres endelige.
De afgørelser, der herefter ikke vil kunne indbringes for domstolene, er følgende: ugyldighed i forbindelse med varsling af lejeforhøjelser, vedligeholdelsespåbud, spørgsmål om erstatningsbolig ved store forbedringsforhøjelser, a conto-varmebidrags størrelse, og om varmeregnskabet opfylder de formelle krav i loven.
Videre vil ankenævnets afgørelser ikke kunne indbringes for domstolene i andre sager, såfremt der er enstemmighed i ankenævnet om afgørelsen.
Baggrunden herfor er, at der efter forslaget skal bruges skemaer til varsling af lejeforhøjelse, og at der fastsættes normaltal.
Til § 195 Bestemmelsen svarer til § 43, stk. 1-3, i den gældende lov om midlertidig regulering af boligforholdene, idet det dog foreslås, at ankenævnets afgørelse skal indbringes for landsretten som 1.
 instans.
Dette indebærer, at den besigtigelse af forholdene, som hidtil er foretaget af boligretten, når det er fundet fornødent, fremover skal foretages af landsretten.
Baggrunden for at foreslå landsretten som 1. instans er, at sagen på dette tidspunkt har været behandlet af 2 lokale instanser, hvorfor en ny lokal prøvelse vil være hensigtsmæssig.
Hertil kommer, at det forhold, at nævnsformændene er dommere, kan medføre mange tilfælde af inhabilitet.
Til § 196 Ved bestemmelsen foreslås, at boligministeren fastsætter de nærmere regler om fordelingen af kommunernes og amtskommunernes udgifter til nævnene.
Til kapitel XXIII Kapitlet svarer til lejelovens kapitel XVIII om boligretten, idet det dog foreslås, at de foreninger, der skal kunne indstille lægdommere, skal være landsomfattende.
Til kapitel XXIV Til § 204 Ved bestemmelsen fastsættes det, at loven træder i kraft den 1. juli 1986. Baggrunden for, at det ikke foreslås, at loven træder i kraft på et tidligere tidspunkt, er, at forslaget forudsætter, at der inden dens ikrafttræden udarbejdes en del materiale i form af standardvarslingsskrivelser, lejekontrakter m.v.
Til § 205 Det foreslås, at bestemmelsen i forslagets § 19, stk. 2, om, at forudbetalt leje ikke kan kræves for mere end 3 måneder, ikke skal gælde for bestående lejeforhold.
Til § 206 Det foreslås, at eksisterende beboerrepræsentationer indtræder i de rettigheder og forpligtelser, som tilkommer lejerrepræsentationer efter nærværende forslag, og at lejerrepræsentation efter forslagets bestemmelser kan oprettes fra den 1. januar 1986.
Til § 207 Det foreslås, at en udlejer allerede fra den 1. januar 1986 vil kunne fremsætte krav om lejeforhøjelse i henhold til forslagets kapitel VIII.
Lejeforhøjelsen kan dog tidligst træde i kraft den 1. juli 1986, og de frister, der er nævnt i §§ 49 og 50 på henholdsvis 2 måneder og 6 uger for sagens indbringelse for huslejenævnet i disse tilfælde løber fra den 1. juli 1986.
Til § 208 Der henvises til bemærkningerne til § 46.
Til § 209 Det foreslås, at bestemmelserne om en indvendig vedligeholdelseskonto i forslagets §§ 64-66 ikke skal gælde for bestående lejeforhold, hvor lejeren har pligt til indvendig vedligeholdelse.
Ved genudlejning skal der oprettes vedligeholdelseskonto for lejligheden.
Til § 210 Det foreslås herved, at en ejendoms vedligeholdelseskonto efter den hidtil gældende lov om leje, § 22, videreføres på kontoen efter forslagets § 65.
Til § 211 Ved bestemmelsens stk. 1 fastsættes det, at saldoen på en ejendoms konto efter §§ 18, 18 a eller 18 b i den hidtidige lov om midlertidig regulering af boligforholdene eller § 63 a i den hidtidige lov om leje videreføres på kontoen efter forslagets § 61.
Bestemmelsens stk. 2, nr. 1, svarer til § 22 a, stk. 2, i den gældende lov om midlertidig regulering af boligforholdene.
I forhold til den gældende § 18 b-ordning foreslås som noget nyt, at der i lighed med ordningen efter boligreguleringslovens § 18 a gives adgang til at »spise« en negativ konto på ejendommens vedligeholdelseskonto efter § 18 op, forinden bindingspligten indtræder.
Baggrunden herfor er, at man efter § 18 b-ordningens ikrafttræden er blevet opmærksom på, at mange udlejere i årene umiddelbart inden ordningens iværksættelse, har afholdt meget store udgifter til isolering og vedligeholdelse af ejendommene.
Disse beløb har der efter den hidtil gældende ordning ikke være mulighed for at fradrage i indbetalingerne efter § 18 b, hvilket i mange situationer har forekommet urimeligt og på ingen måde har bidraget til at øge beskæftigelsen i byggebranchen.
I nummer 2 og 3 er det fastsat, hvilken betydning det har, at ejendommens konto efter den gældende boligreguleringslovs § 18 er positiv.
Baggrunden for forskelsbehandlingen af beløbene efter boligreguleringslovens § 18 og beløbene efter §§ 18 a og 18 b er, at de efter de gældende regler skattemæssigt behandles forskelligt.
Til § 212 Det foreslås, at for de ejendomme, der efter forslaget ikke længere er omfattet af bindingspligten, vil indbetalte beløb i Grundejernes Investeringsfond kunne udbetales i overensstemmelse med de regler, der hidtil har været gældende for udbetalingen efter den dagældende boligreguleringslov og lejelov, det vil sige til såvel forbedringer som vedligeholdelse.
Videre foreslås det, at beløb, der ikke er udbetalt i overensstemmelse hermed, vil kunne udbetales til ejeren efter et forløb på 10 år.
Til § 213 Det foreslås, at en ejer, der inden lovens ikrafttræden har varslet iværksættelsen af forbedringsarbejder, vil kunne udføre disse forbedringsarbejder og kræve lejeforhøjelse som følge af disse forbedringer efter de gældende regler i lejelovens og boligreguleringsloven.
Til § 214 Ved bestemmelsen gives der adgang til allerede fra 1. april 1986 at tage driftsudgiften vedrørende fjernvarmeforsyning over varmeregnskabet, jfr. forslagets § 96. Baggrunden herfor er, at mange varmeregnskabsår afsluttes i månederne umiddelbart inden lovforslagets ikrafttræden.
Bestemmelsen pålægger udlejer at nedsætte lejen med de beløb, der hidtil har været opkrævet over lejen, men som fremover skal medtages på varmeregnskabet, såfremt ejendommen forsynes med varme fra et kollektivt varmeforsyningsanlæg.
Til § 215 Bestemmelsen svarer til § 119, stk. 2, i den hidtil gældende lov om leje.
Til § 216 Bestemmelsen fastsætter, at komunerne allerede i kvartalet inden lovens ikrafttræden kan træffe beslutninger i henhold til forslagets § 144 om, at alle eller enkelte af bestemmelserne i lovens kapitel XVIII om benyttelse af boliger ikke skal være gældende i kommunen.
Til § 217 Bestemmelsen svarer til § 115 a i den hidtil gældende lov om leje og § 66 a i den hidtil gældende lov om midlertidig regulering af boligforholdene.
Til § 218 Bestemmelsen svarer til den hidtil gældende § 116 i lov om leje og den hidtil gældende § 67 i lov om midlertidig regulering af boligforholdene.
Til § 219 Bestemmelsen svarer til den gældende § 117 i lov om leje og § 68 i den hidtil gældende lov om midlertidig regulering af boligforholdene.
