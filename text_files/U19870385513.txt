 5 assistenter på en tandlægeklinik havde nedlagt arbejdet et par timer  

 den 18. december 1986 og det meste af den følgende dag på grund af  

 utilfredshed med forløbet af forhandlinger om personlige tillæg.
 Yderligere lønforhandlinger brød sammen den 20. januar 1987. Den 21.
januar 1987 mødte assistenterne til normal arbejdstid kl. 07.45, men  

 gik herefter til fagligt møde.
Det blev tilkendegivet dem, at de ville blive  

 bortvist, hvis arbejdet ikke var genoptaget senest kl.
 08.15. En repræsentant for den faglige organisation blev tilkaldt og  

 opfordrede assistenterne til at gå i arbejde, hvilket imidlertid ikke skete.  

 Efter at de indklagede tandlæger havde drøftet situationen med Dansk  

 Tandlægeforening, bortvistes de 5 assistenter skriftligt kl.
 09.30.
Antaget at betingelserne for bortvisning i den foreliggende sag ikke  

 var opfyldt.
De indklagede tandlæger idømtes en bod, der fastsattes til  

 10.000 kr., idet der herved blev taget hensyn til, at bortvisningerne skete  

 som reaktion på de ansattes overenskomststridige arbejdsnedlæggelse, der  

 skabte en vanskelig situation for virksomheden.
 Dansk Tandlægeforening frifandtes for en påstand om at have gjort sig  

 delagtig i den overenskomststridige bortvisning, idet der, som sagen var  

 oplyst, ikke forelå tilstrækkeligt grundlag for domfældelse, hvorved det også  

 var taget i betragtning, at påstanden over for foreningen først var endeligt  

 nedlagt under domsforhandlingen efter en af de indklagede tandlægers  

 forklaring om kontakten med foreningen.
 Under denne sag har Landsorganisationen i Danmark for Handels- og  

 Kontorfunktionærernes Forbund i Danmark indklaget Dansk Tandlægeforening på  

 egne vegne og for tandlægerne Christian Benners og Ole Bæk Kristensen,  

 Svendborg, for Arbejdsretten for overenskomststridig bortvisning af 5  

 klinikassistenter.
 Klagerne har nedlagt følgende endelige påstande:
 at indklagede, tandlægerne Christian Benners og Ole Bæk Kristensen, har  

 handlet overenskomststridigt ved den 21. januar 1987 at have bortvist 5  

 tandklinikassistenter, at Dansk Tandlægeforening har gjort sig delagtige i  

 den overenskomststridige bortvisning, at de indklagede tilpligtes til  

 Handels- og Kontorfunktionærernes Forbund i Danmark, at betale en efter  

 rettens skøn fastsat bod, og at spørgsmålet om betaling til forbundets  

 medlemmer - erstatning for uberettiget bortvisning og krav i medfør af  

 Funktionærlovens § 2a og § 2b - afgøres ad sædvanlig fagretslig vej, evt. ved  

 faglig voldgift.
 De indklagede har påstået frifindelse.
 Sagens nærmere omstændigheder er efter det oplyste følgende:
 Mellem Dansk Tandlægeforening og Handels- og Kontorfunktionærernes Forbund  

 i Danmark er der indgået dels en hovedaftale af 16. november 1983, dels en  

 overenskomst af 29. maj 1985 vedrørende klinikassistenter.
 Overenskomsten indeholder i § 5 B, stk. 1 lønsatserne for tillærte  

 klinikassistenter. § 5 B, stk. 2 bestemmes:
 »Stk. 2. Personlige tillæg.
a.
Der kan gives højere løn end den i overenskomsten fastsatte minimalløn,  

 og parterne er enige om, at dette skal ske, hvor der gennem dygtighed ydes  

 særligt værdifuldt arbejde, eller hvor der forudsættes mere selvstændighed i  

 arbejdet eller større ansvar.
b.
Aftaler i overensstemmelse med ovenstående træffes direkte mellem  

 arbejdsgiveren og den enkelte medarbejder.
Såfremt der i det enkelte tilfælde  

 er enighed herom, kan disse forhandlinger føres af den på klinikken valgte  

 tillidsrepræsentant.
c.
Hvor misforhold generelt såvel som for den enkelte medarbejder skønnes  

 at være til stede, kan hver af parterne kræve sagen optaget til forhandling  

 mellem organisationerne.« I perioden fra maj til december 1986 blev der mellem de indklagede  

 tandlæger og de 5 klinikassistenter, som var ansat på klinikken, ført  

 forhandlinger om ydelse af personlige tillæg til assistenterne. 2 af dem fik  

 i forvejen personlige tillæg.
De 3 som ikke havde tillæg var blevet ansat på  

 klinikken den 1. november 1985, den 1. august 1986 og den 8. august 1986.
Fra tandlægernes side meddelte man under forhandlingerne, at klinikkens  

 økonomi ikke tillod dem at yde yderligere tillæg.
Man tilbød i stedet  

 assistenterne en form for tantieme, hvilket de imidlertid ikke var  

 interesserede i.
I utilfredshed med at lønforhandlingerne ikke førte til et resultat,  

 nedlagde klinikassistenterne arbejdet torsdag den 18. december 1986.  

 Arbejdsnedlæggelsen startede ved frokosttid og varede til kl. 14. I denne  

 periode holdt assistenterne fagligt møde på klinikken.
Fredag den 19.  

 december mødte assistenterne på arbejde til sædvanlig tid kl. 7.45. De  

 påbegyndte arbejdet, men efter at de havde haft en kort resultatløs drøftelse  

 med tandlægerne, nedlagde de påny arbejdet kl. 8.15. En medarbejder i HK's  

 Svendborg afdeling kom kort efter til stede og opfordrede assistenterne til  

 at gå i arbejde, hvilket de imidlertid afslog.
Arbejdsnedlæggelsen blev  

 herefter indberettet til Dansk Tandlægeforening, som foranledigede fællesmøde  

 afholdt mandag den 22. december 1986.
 I fællesmødereferatet anføres bl.a.:
»Sagen forhandledes.
HK erkender, at arbejdsnedlæggelsen er  

 overenskomststridig.
Parterne gav tilsagn om, at spørgsmålet om personlige  

 tillæg samt arbejdstid forhandles under organisationernes medvirken.
HK  

 pålægger klinikassistenterne at genoptage arbejdet tirsdag den 23. december  

 ved normal arbejdstids begyndelse.
Fra DTF's side forbeholdt man sig at indbringe sagen for arbejdsretten,  

 såfremt arbejdet ikke genoptages som anført.« Efter det oplyste var arbejdet blevet genoptaget i normalt omfang den 22.  

 december.
Som aftalt på fællesmødet blev der i januar 1987 ført forhandlinger under  

 organisationernes medvirken.
På et møde den 20. januar 1987 måtte det  

 imidlertid konstateres, at enighed ikke kunne opnås.
I mødereferatet anføres:
»Sagen forhandles.
Der kunne ikke opnåes enighed om, at stigning i de  

 personlige tillæg pr. 1. januar 1987 ikke kan modregnes i overenskomstmæssige  

 stigninger pr. 1. marts 1987.
Herefter måtte parterne konstatere, at et resultat ikke kunne  

 opnåes.« I drøftelserne deltog en af de 5 klinikassistenter.
Den 21. januar 1987 mødte assistenterne på arbejde kl. 7.45. Da de ønskede  

 at få en orientering om forløbet af drøftelserne den 20. januar fra den  

 kollega, der havde deltaget, gik alle 5 assistenter imidlertid straks til  

 fagligt møde.
Da tandlæge Ole Bæk Kristensen kom på klinikken kl. 8 og  

 konstaterede, at assistenterne ikke var i arbejde, meddelte han, at de ville  

 blive bortvist, hvis de ikke gik i arbejde senest kl. 8.15. En repræsentant  

 for HK's Svendborg afdeling kom til stede kort efter kl. 8. Han opfordrede  

 assistenterne til at gå i arbejde, hvilket imidlertid ikke skete, idet de  

 fortsatte deres drøftelser.
 Efter at de indklagede tandlæger havde drøftet situationen med Dansk  

 Tandlægeforening, overgav de kl. 9.30 følgende skrivelse til alle 5  

 assistenter:
 »Undertegnede tandlæger bortviser dig hermed, fordi du trods gentagne  

 opfordringer har nægtet at bringe din fra i dag kl. 07.45 etablerede  

 arbejdsnedlæggelse til ophør - sidst med 1/4 times varsel fra 08.00.
 Vi forbeholder os ret til at gøre erstatningsansvar gældende over for dig.
Svendborg, den 21. januar 1987 kl. 09.30.« På foranledning af klagerne blev der afholdt møde i anledning af  

 bortvisningerne den 28.januar 1987. I referatet af mødet hedder det bl.a.:
»Sagen drøftedes.
Enighed kunne ikke opnås.
HK/LO meddelte, at man ville indbringe sagen for Arbejdsretten som en  

 hastesag med påstand om ulovligheden af bortvisningen af de pågældende  

 klinikassistenter samt for brud på den mellem HK og DTF indgåede overenskomst  

 af 1985 og hovedaftale af 1983. Ligesom man meddelte at ville gøre  

 organisationsansvar gældende over for DTF samt kræve en alvorlig bod idømt  

 såvel tandlægerne som DTF.« Klagerne har herefter ved klageskrift af 2. februar 1987 indbragt sagen  

 for Arbejdsretten.
I klageskriftet var alene tandlægerne, og ikke Dansk  

 Tandlægeforening, indklaget.
Klinikassistent Grethe Øbo Jensen har forklaret, at hun har været ansat på  

 klinikken i 19 år.
Hun arbejdede i 23 3/4 timer ugentlig og havde et  

 personligt tillæg på 481,55 kr. pr. måned.
Der blev fra maj 1986 ført mange  

 forgæves forhandlinger med tandlægerne om personlige tillæg.
Assistenterne  

 mente, at deres løn lå under den, som blev ydet på andre tandlægeklinikker i  

 Svendborg.
Tandlægerne var imidlertid uvillige til at gå med til yderligere  

 tillæg.
De tilbød i stedet, at der kunne ydes beløb af klinikkens overskud,  

 bestemt efter den enkeltes personlige indsats.
Et sådant system fandt hun og  

 hendes kolleger uretfærdigt, og de afslog derfor at gå ind på forslaget.  

 Arbejdsnedlæggelserne den 18. og 19. december 1986 skete som en reaktion på  

 de resultatløse forhandlinger.
Der blev ikke i forbindelse med denne  

 arbejdsnedlæggelse fra tandlægernes side sagt noget om, at eventuel  

 gentagelse kunne medføre bortvisning.
Der har ikke forud for december 1986  

 været arbejdsnedlæggelser på klinikken.
Klinikassistent Sonja Jepsen har forklaret, at hun blev ansat på klinikken  

 den 7. januar 1985. Hun arbejdede i 32 timer ugentligt og havde et personligt  

 tillæg på 648,80 kr. månedligt.
Hun deltog i forhandlingerne i januar 1987.  

 Der blev under forhandlingerne at opnået enighed om det beløbsmæssige,  

 således at der skulle ydes personlige tillæg til alle 5 assistenter.
Når det  

 lykkedes, skyldtes det blandt andet, at Grethe Øbo Jensen og hun selv gik ind  

 på at afgive 50 kr. af deres tillæg.
Aftalen faldt imidlertid på, at  

 tandlægerne ønskede adgang til at modregne de personlige tillæg i generelle  

 lønstigninger pr. 1. marts 1987. I betragtning af det tidspunkt, hvor  

 forhandlingerne fandt sted, så assistenterne og deres forening herefter ingen  

 reelle fordele ved aftalen.
Hun og hendes kolleger var meget skuffede over  

 det negative udfald, og da de var mødt på arbejde den 21. januar, ønskede  

 kollegerne at få en orientering fra hende om forløbet af forhandlingerne.
De  

 gik derfor straks til fagligt møde.
Afdelingssekretær Johnny Duvander, HK,  

 som havde deltaget i drøftelserne dagen før, kom til stede kl. 8.10. Han  

 opfordrede dem til at gå i arbejde.
De fortsatte imidlertid deres drøftelser  

 og blev herefter bortvist kl. 9.30.
Afdelingssekretær Johnny Duvander, HK's Svendborg afdeling, har forklaret,  

 at han blev tilkaldt til klinikken den 21. januar om morgenen.
Han opfordrede  

 assistenterne til at gå i arbejde.
Han blev gjort bekendt med, at tandlæge  

 Ole Bæk Kristensen kl. 8 havde meddelt, at assistenterne ville blive  

 bortvist, hvis de ikke straks genoptog arbejdet.
Han gav udtryk for, at  

 tandlægerne ikke var berettiget til at tage et sådant skridt.
Tandlæge Christian Benners har forklaret, at der fra maj 1986 blev ført  

 forhandlinger med klinikassistenterne om personlige tillæg.
Assistenterne  

 ønskede, at de alle skulle have tillæg.
Klinikkens driftsresultat kunne  

 imidlertid efter tandlægernes mening ikke bære yderligere tillæg.
Han havde  

 talt med andre tandlæger i Svendborg og mente, at lønningerne på klinikken lå  

 på et middelniveau.
Han erindrer ikke, om han eller Ole Bæk Kristensen i  

 forbindelse med arbejdsnedlæggelserne den 18. - 19. december 1986  

 tilkendegav, at fortsatte arbejdsnedlæggelser kunne føre til bortvisning.  

 Efter at forhandlingerne var brudt sammen den 20. januar, konstaterede han,  

 da han den 21. januar mødte på klinikken, at assistenterne påny havde nedlagt  

 arbejdet.
Ole Bæk Kristensen ankom kort efter.
De drøftede situationen og  

 blev enige om, at der måtte skrides ind.
Bæk Kristensen meddelte derefter  

 assistenterne, at de ville blive bortvist, hvis de ikke havde genoptaget  

 arbejdet kl. 8.15. Dette skete ikke.
En repræsentant for HK kom til stede og  

 talte med assistenterne uden at det resulterede i arbejdets genoptagelse.
Den  

 pågældende sagde, at tandlægerne burde frafalde kravet om modregning.
De fik  

 ikke nogen meddelelse fra assistenterne om, hvor længe arbejdsnedlæggelsen  

 ville vare.
De kontaktede herefter Dansk Tandlægeforening, som ydede dem  

 bistand til udformning af bortvisningsskrivelserne.
 Tandlæge Ole Bæk Kristensen har forklaret i overensstemmelse med tandlæge  

 Christian Benners.
Til støtte for påstandene har klagerne anført, at bortvisningen må anses  

 som ulovlig.
På bortvisningstidspunktet havde assistenterne holdt fagligt  

 møde i 1 3/4 time.
Der var derfor tale om en kortvarig arbejdsnedlæggelse,  

 som - selvom den var overenskomststridig - ikke kunne berettige tandlægerne  

 til at tage et så drastisk skridt som bortvisning.
Tandlægerne kunne - og  

 burde - have fulgt samme fremgangsmåde som de gjorde den 18. - 19. december.  

 Det er almindelig anerkendt i arbejdsretlig teori og praksis, at bortvisning  

 kun kan ske, når der foreligger en grov misligholdelse, og bortvisningen er  

 driftsmæssig begrundet.
Ingen af disse betingelser er opfyldt her.
Det må lægges til grund, at tandlægerne ikke i forbindelse med  

 arbejdsnedlæggelserne i december nævnte muligheden af bortvisning i tilfælde  

 af fortsatte overenskomststridige arbejdsnedlæggelser, og den advarsel, som  

 tandlæge Ole Bæk Kristensen gav den 21. januar om morgenen, levnede ikke  

 assistenterne rimelig tid til at overveje situationen.
Det må også tages i  

 betragtning, at assistenterne havde et rimeligt begrundet ønske om at få en  

 orientering om forløbet af forhandlingerne, og om på baggrund heraf at kunne  

 overveje deres stilling.
Tandlægerne havde ikke grund til at tro, at  

 arbejdsnedlæggelsen ville vare længere end den tid, det tog at afvikle det  

 faglige møde.
Klagerne bestrider, at spørgsmålet om størrelsen af de personlige tillæg  

 kunne være henvist til faglig voldgift.
Desuden var der opnået enighed om  

 beløbene, og modregningsspørgsmålet som forhandlingerne strandede på, kunne i  

 hvert fald ikke afgøres ved faglig voldgift.
Til støtte for frifindelsespåstanden har de indklagede anført, at  

 bortvisningerne den 21. januar 1987 var berettigede.
Arbejdsnedlæggelsen  

 denne dag må ses i sammenhæng med arbejdsnedlæggelserne i december.  

 Assistenterne måtte vide, at en servicevirksomhed som en tandlægeklinik er  

 yderst sårbar over for arbejdsnedlæggelser.
Tilsagte patienter må sendes hjem  

 og klinikkens renomme vil derved lide skade.
Der var derfor tale om en yderst  

 effektiv »nålestikstaktik«, hvormed assistenterne søgte at  

 gennemtvinge deres krav.
Da arbejdsnedlæggelserne fortsatte den 21. januar,  

 havde tandlægerne reelt ikke andet valg end at bortvise assistenterne.
Der  

 var tale om en grov misligholdelse og driftsmæssige hensyn gjorde det  

 nødvendigt at reagere som sket.
Der lå ingen kamphensigt bag bortvisningerne.  

 Assistenterne fik en utvetydig advarsel forud for bortvisningen, og de blev  

 af deres organisationsrepræsentant opfordret til at gå i arbejde.
På trods  

 heraf fortsatte de arbejdsnedlæggelsen.
De meddelte ikke noget om, hvor længe  

 arbejdsnedlæggelsen ville vare, og tandlægerne måtte derfor gå ud fra, at den  

 fortsatte indtil videre.
 Hvad angår de lønmæssige uoverensstemmelser har de indklagede anført, at  

 klagerne kunne have forlangt faglig voldgift om uoverensstemmelsen.  

 Arbejdsnedlæggelsen savnede også af den grund rimelig motivering.
 Arbejdsretten skal udtale:
Som fastslået af retten i tidligere tilsvarende sager kan arbejdstageres  

 misligholdelse af deres forpligtelser over for en arbejdsgiver under snævre  

 betingelser berettige denne til kollektivt at bortvise dem i stedet for at  

 søge forpligtelserne opfyldt ad sædvanlig fagretslig vej.
I den foreliggende  

 sag findes betingelserne for bortvisning imidlertid ikke at være opfyldt.
Det  

 kan ganske vist ikke afvises, at arbejdsnedlæggelser i en virksomhed som de  

 indklagedes kan påføre virksomheden betydelige gener, og at bortvisningerne  

 derfor havde en reel driftsmæssig begrundelse.
Heroverfor står imidlertid, at  

 der i hvert fald på det tidspunkt, da de indklagede tandlæger den 21. januar  

 1987 om morgenen fremkom med tilkendegivelsen om bortvisning, var tale om en  

 kortvarig arbejdsnedlæggelse, der havde sin baggrund i ønsket om at blive  

 orienteret om og i lyset heraf overveje konsekvenserne af de resultatløse  

 forhandlinger dagen før.
Selvom der er en vis sammenhæng mellem  

 arbejdsnedlæggelserne den 18. - 19. december 1986 og den arbejdsnedlæggelse,  

 der førte til bortvisning, findes der ikke, da bortvisningerne skete, at have  

 foreligget en misligholdelse af en sådan grovhed, at den har berettiget de  

 indklagede tandlæger til at tage dette skridt i stedet for at forfølge sagen  

 ad fagretslig vej.
 Som følge af det anførte tager Arbejdsretten første og sidste led i  

 klagernes påstande over for de indklagede tandlæger til følge.
 For så vidt angår bodspåstanden, finder Arbejdsretten, at de indklagede  

 tandlæger bør idømmes en bod for de overenskomststridige bortvisninger.
Ved fastsættelsen af boden bør der tages hensyn til, at bortvisningerne  

 skete som reaktion på de ansattes overenskomststridige arbejdsnedlæggelse,  

 der som anført skabte en vanskelig situation for virksomheden.
Boden findes  

 herefter at burde fastsættes til 10.000 kr.
Hvad angår klagernes påstand over for Dansk Tandlægeforening, findes der  

 som sagen er oplyst ikke tilstrækkeligt grundlag for at fastslå, at  

 foreningen ved den 21. januar 1987 at have ydet tandlægerne bistand med  

 hensyn til udformningen af bortvisningsskrivelserne har gjort sig delagtig i  

 det begåede overenskomstbrud.
Det er herved også taget i betragtning, at  

 påstanden over for foreningen først er endeligt er nedlagt under  

 domsforhandlingen efter tandlæge Christian Benners forklaring om kontakten  

 med foreningen, og at der således ikke har været mulighed for en nærmere  

 belysning af foreningens rolle i sagen.
 Herefter tages Dansk Tandlægeforenings frifindelsespåstand til følge.
 T h i k e n d e s f o r r e t :
 Indklagede, tandlægerne Christian Benners og Ole Bæk Kristensen,  

 Svendborg, har handlet overenskomststridigt ved den 21. januar 1987 at have  

 bortvist 5 tandlægeklinikassistenter.
 Disse indklagede betaler til Handels- og Kotorfunktionærernes Forbund i  

 Danmark en bod på 10.000 kr.
 Spørgsmålet om betaling til forbundets medlemmer afgøres af sædvanlig  

 fagretslig vej.
 Indklagede, Dansk Tandlægeforening, frifindes.
 Sagens omkostninger 2.000 kr. betales af de indklagede til Arbejdsretten.
 (* 1) Henvisninger: Per Jacobsen, s. 326 (note 188), K 87.003 og de  

 herunder anførte henvisninger, K 9665 m.fl. (A 1982, s. 89). Højesterets dom  

 af 28. marts 1980 i Ugeskrift for Retsvæsen 1980 s. 405.
