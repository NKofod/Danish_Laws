 Konkurrenceankenævnet har ophævet Konkurrencerådets afgørelse,  

 hvorefter Københavns Kommunes fremtidige aftaler med byfornyelsesselskaber  

 eller andre rådgivere om overdragelse af byfornyelsesopgave anses for  

 undtaget fra anmeldelsespligt i henhold til konkurrencelovens § 5, såfremt  

 tildelingen sker ved licitation eller under licitationslignende forhold.
 Det anføres bl.a. i Ankenævnets afgørelse, at Konkurrencerådet ikke  

 har haft hjemmel til at træffe den pågældende afgørelse, idet  

 konkurrencelovens regler om anmeldelsespligt ikke give hjemmel til at  

 fastsæte en generel licitationspligt.
Det fremhæves endvidere, at Konkurrencerådets afgørelse udelukkende  

 retter sig mod de aftaler, som Københavns Kommune i fremtiden indgår om  

 overdragelse af byfornyelsesopgaver.
Som konkurrencelovens § 5 er formuleret  

 omfatter denne imidlertid alene allerede indgåede aftaler, og under de  

 foreliggende omstændigheder er det ikke muligt for ankenævnet at afgøre, om  

 alle fremtidige aftaler om overdragelse af byfornyelsesopgave altid vil være  

 omfattet af anmeldelsespligten i konkurrencelovens § 5.
År 1995, den 8. juni afsagde Konkurrenceankenævnet i sagen j.nr. 94-39.052  

 Københavns Kommune ctr.
Konkurrencerådet sålydende:
K E N D E L S E 1. Ved skrivelse af 17. juni 1994 har advokat Bjarne Becher Jensen på  

 vegne Københavns Kommune klaget over en af Konkurrencerådet den 20. maj 1994  

 meddelt afgørelse, hvorved rådet bl.a. bestemte, at kommunens fremtidige  

 aftaler med byfornyelsesselskaber eller andre rådgivere om overdragelse af  

 byfornyelsesopgaver anses for undtaget fra anmeldelsespligt i henhold til  

 konkurrencelovens § 5, såfremt tildelingen af opgaverne sker ved licitation  

 eller under licitationslignende forhold.
 Klageren har påstået, at Konkurrencerådets afgørelse annulleres for så  

 vidt angår afgørelsens bestemmelse om den fremtidige fremgangsmåde ved  

 overdragelse af byfornyelsesopgaver.
 Konkurrencerådet har påstået afgørelsen stadfæstet.
 Sagen har været mundtligt forhandlet.
 2. Konkurrencerådets skrivelse af 20. maj 1994 er sålydende:
 »Ved telefonisk samtale den 5. maj 1994 har . . . Københavns  

 Kommune oplyst, at kommunen kan tilslutte sig den redegørelse, som de to  

 byfornyelsesselskaber, Byfornyelsesselskabet København og SBS Byfornyelse,  

 har fremsat . . . til belysning af aftalerne mellem de to  

 byfornyelsesselskaber indbyrdes og mellem de to byfornyelsesselskaber og  

 Københavns Kommune om overdragelse af byfornyelsesopgaverne på Vesterbro.
Byfornyelsesselskabernes redegørelse suppleret med telefonisk indhentede  

 oplysninger fra bl.a.
Københavns Kommune har været forelagt Konkurrencerådets  

 Forretningsudvalg, der på mødet den 11. maj 1994 besluttede, at aftalen  

 mellem Københavns Kommune og de to byfornyelsesselskaber om overdragelse af  

 byfornyelsesopgaver på Vesterbro til de to byfornyelsesselskaber er omfattet  

 af konkurrenceloven, men uanset at aftalen efter sit indhold kunne anses for  

 anmeldelsespligtig efter konkurrencelovens § 5, medfører de særlige  

 omstændigheder, der forelå ved aftalens indgåelse, at aftalen ikke er  

 omfattet af anmeldelsespligten i konkurrencelovens § 5.
Forretningsudvalget lagde herved vægt på, at kommunen har udliciteret  

 arbejdet til de selskaber, der var de eneste virksomheder, der i realiteten  

 kunne udføre arbejdet på det pågældende tidspunkt, hvilket skal ses i  

 sammenhæng med de da eksisterende bestemmelser om godkendelse af  

 byfornyelsesselskaber.
Endvidere er der blevet lagt vægt på tidspunktet for  

 aftalens indgåelse.
Forretningsudvalget besluttede endvidere, at det samtidig skal meddeles  

 Københavns Kommune, at fremtidige aftaler om overdragelse af  

 byfornyelsesopgaver heller ikke anses for anmeldelsespligtige, såfremt disse  

 opgaver bliver tildelt byfornyelsesselskaberne eller andre rådgivere i  

 overensstemmelse med de tidligere af Konkurrencerådet vedtagne og over for  

 kommunerne tilkendegivne principper, hvorefter tildelingen sker gennem en  

 afholdt licitation eller under licitationslignende forhold ud fra saglige,  

 objektive, rimelige og konsekvent gennemførte kriterier, herunder at det sker  

 i overensstemmelse med principperne i EU-direktiv 92/50 af 18. juni 1992 om  

 samordning af fremgangsmåderne ved indgåelse af offentlige  

 tjenesteydelsesaftaler.  . . . .« 3. Under den mundtlige forhandling har klageren gennemgået de  

 byfornyelsesopgaver, der fremgår af byfornyelsesloven, jf. nu  

 lovbekendtgørelse nr. 820 af 15. september 1994 om byfornyelse og  

 boligforbedring.
Byfornyelse er en kommunal opgave.
I lovens § 7 er det nærmere beskrevet,  

 hvilke typer beslutninger kommunen kan træffe for iværksættelse af  

 byfornyelse.
Der kan være tale om forbedring af utidssvarende beboelse,  

 ombygning af privat erhverv til beboelse, forbedring af bygninger, etablering  

 af beboelse ved inddragelse af uudnyttede arealer i bygninger, nedrivning  

 m.v.
Når kommunalbestyrelsen har truffet beslutning herom, skal denne  

 bekendtgøres efter nærmere regler fastsat af boligministeren.
I lovens  

 kapitel 7 er angivet reglerne for offentlig støtte til finansiering af  

 byfornyelse.
Der gælder en høj grad af kontrol og regelbundethed.
Således er  

 det i medfør af § 60, stk. 1, et vilkår for udbetaling af støtte, at arbejdet  

 først påbegyndes, når kommunalbestyrelsen har meddelt tilladelse hertil.  

 Staten refunderer en del af udgifterne til byfornyelse, jf. § 66. Endelig er  

 der i henhold til loven udstedt en række bekendtgørelser og cirkulærer.
 Lovens § 50 er sålydende:
»Kommunalbestyrelsen kan overlade til et godkendt byfornyelsesselskab  

 eller en af kommunen antaget rådgiver at varetage nærmere bestemte  

 administrative opgaver, der påhviler kommunalbestyrelsen i forbindelse med  

 byfornyelses- og boligforbedringsarbejder efter denne lov.« I tilknytning hertil er det i § 57, stk. 1, bl.a. bestemt, at kommunen kan  

 dække sådanne rådgiveres informations- og administrationsudgifter som  

 byfornyelsesudgifter.
4. Klagerens argumentation Klageren har anført, at opgaverne i henhold til byfornyelseslovens § 50  

 ikke er omfattet af Konkurrencelovens § 2, nr. 2, og at aftaler herom derfor  

 ikke er anmeldelsespligtige i henhold til denne lovs § 5. Der er heller ikke  

 tale om »aftaler eller vedtagelser«, således som det kræves i  

 henhold til § 5. Endelig er rådets afgørelse så vag og upræcis, at den af  

 denne grund bør ophæves.
4.1 Kommunalbestyrelsen kan i henhold til § 50 overføre administrative  

 opgaver til rådgivere.
Da den kommunale virksomhed på byfornyelsesområdet er  

 pligtmæssig og i øvrigt nøje reguleret i loven, er der tale om offentlig  

 virksomhed, som er et led i klagerens myndighedsudøvelse, og som derfor ikke  

 er omfattet af den i konkurrencelovens § 2 nævnte offentlige  

 »erhvervsvirksomhed«.
Opgaverne med f.eks genhusning indeholder  

 således information af og forhandling med beboerne: stillingtagen til om  

 beboerne er genhusningsberettigede: om beboerne kan afvise afgivne tilbud på  

 lejligheder: spørgsmål om flytteregninger, opmagasineringer og udgifterne  

 herved samt en lang række øvrige afgørelser.
Disse opgaver kan ikke  

 karakteriseres som typiske tjenesteydelser.
Den informationsvirksomhed, der i  

 øvrigt indgår i byfornyelsesopgaverne, er ikke blot information i snæver  

 forstand, men også en omfattende dialog med beboere, ejere og  

 erhvervsdrivende i hele forløbet under forberedelsen, udfærdigelsen og - til  

 dels - gennemførelsen af byfornyelsesbeslutningerne.
 Hvorvidt tildelinger af opgaver i henhold til byfornyelsesloven er inden  

 for eller uden for konkurrencelovens område, kan ikke afgøres blot ved en  

 stillingtagen til, om der er tale om tjenesteydelser eller ej.  

 Byfornyelsesopgaver er derfor ikke typiske tjenesteydelser, således som  

 Konkurrencerådet har hævdet.
Lovens forarbejder støtter, at der ikke er tale om  

 »Erhvervsvirksomhed udøvet af stats- eller kommunalforvaltningen«,  

 jf. konkurrencelovens § 2, nr. 2. Det er således i bemærkningerne til § 2 i  

 lovforslaget anført, at det centrale begreb for lovens områdeafgrænsning er  

 »erhvervsvirksomhed«, og at offentlig virksomhed, som er et led i  

 myndighedsudøvelse, gratisydelser, indkomstoverførsler og lignende, ikke er  

 omfattet af loven.
Som eksempler herpå anføres hospitalsdrift, skoler,  

 ældreforsorg m.v., medens det modsætningsvis angives, at ydelser så som  

 transport, tele, postservice, renovation m.v. principielt er omfattet af  

 loven.
 Både efter lovens ord - »erhvervsvirksomhed« - og efter de i  

 forarbejderne nævnte eksempler er det således klart, at klagerens virksomhed  

 i henhold til byfornyelsesloven falder uden for bestemmelsens område, og  

 dette må naturligvis også gælde, selvom klagerens opgaver uddelegeres som  

 nævnt i byfornyelseslovens § 50.
I byfornyelsesloven er der endvidere foretaget en langt bredere regulering  

 end i konkurrenceloven.
At arbejderne for byfornyelsesselskaberne eller de  

 andre rådgivere, de måtte overdrages til, vil være erhvervsvirksomhed for  

 disse rådgivere, er uden betydning.
De beslutninger, som Konkurrencerådets  

 afgørelse retter sig imod, er klagerens ensidige beslutninger om, hvem man  

 vil søge assistance hos, og Konkurrencerådets afgørelse er da også rettet til  

 kommunen alene.
De omhandlede byfornyelsesopgaver er ikke virksomhed mod betaling, idet de  

 fuldt ud finansieres af det offentlige.
Det er lovbundne opgaver, som er  

 indgående afgrænset og reguleret i byfornyelsesloven med tilhørende  

 bekendtgørelser og cirkulærer, hvilket må betyde, at der ikke foreligger  

 erhvervsvirksomhed i konkurrencelovens forstand.
Når Konkurrencerådet har henvist til, at tilsvarende opgaver med et  

 honorar på 1,6 mio. kr. skal udbydes i licitation efter EU-direktiv 92/50 af  

 18. juni 1992, er dette irrelevant.
Klageren skal naturligvis overholde det  

 pågældende EU-direktiv: men dette må være uden betydning for, om forholdet er  

 omfattet af anmeldelsespligten efter konkurrenceloven eller ej.
 De konkurrencemæssige aspekter er endvidere allerede tilgodeset ved, at  

 der for håndværksmæssige ydelser skal ske licitation i henhold til reglerne  

 om udbud af offentlige bygge- og anlægsarbejder.
I det hele taget vil en generel ordning, som den Konkurrencerådet lægger  

 op til, være for dyr og kompliceret.
Den vil også omfatte de helt små  

 opgaver, hvilket er uacceptabelt.
4.2 Klagerens beslutning om at overlade byfornyelsesopgaver til  

 byfornyelsesselskaber eller andre rådgivere er ikke »aftaler eller  

 vedtagelser« i konkurrencelovens forstand.
En aftale forudsætter to  

 parter.
De krav, som Konkurrencerådet har stillet, retter sig mod klagerens  

 ensidige beslutning om tildeling af byfornyelsesopgaver.
Dette betyder, at  

 rådets afgørelse i realiteten retter sig mod den kommunale beslutningsproces.  

 Klagerens beslutning om tildeling af opgaver udmøntes senere i aftaler med de  

 enkelte byfornyelsesselskaber eller andre rådgiver, som tildeles opgaverne.  

 Det er imidlertid ikke disse aftaler, der eventuelt kunne være interessante i  

 konkurrencemæssig sammenhæng, men derimod afgørelserne af, hvem der skal have  

 opgaverne, altså hvorledes opgaverne skal fordeles mellem de mulige  

 rådgivere.
I så henseende er det imidlertid klageren, der alene træffer  

 afgørelsen, der er en ensidig beslutning og ikke en »aftale« eller  

 lignende.
Klagerens beslutning falder således heller ikke - uagtet beslutninger i  

 Borgerrepræsentationen kan kaldes vedtagelser - ind under begrebet  

 »vedtagelser« i konkurrencelovens forstand.
Dette begreb  

 forudsætter nemlig også en vis »flersidighed«.
 »Vedtagelser« må derfor i konkurrenceloven - som tidligere i  

 monopollovens § 6, stk. 1, - være møntet på beslutninger i organisationer og  

 lignende, som gælder for disses medlemmer, altså en flerhed af virksomheder.
Konkurrencelovens § 5, stk. 1, er en videreførelse af monopollovens § 6,  

 stk. 1, der også omhandlede »aftaler og vedtagelser«.
Monopolloven  

 havde imidlertid i § 6, stk. 2, yderligere en særlig bestemmelse om  

 anmeldelse efter påkrav af enkeltvirksomheder (og sammenslutninger). Heraf  

 kan modsætningsvis sluttes, at monopollovens § 6, stk. 1, ikke gjaldt  

 enkeltvirksomheders beslutninger, og at sådanne altså faldt uden for begrebet  

 »vedtagelser«.
 I bemærkningerne til § 5 i forslaget til konkurrenceloven er angivet, at §  

 5, stk. 1, med visse ændringer er en videreførelse af monopollovens § 6, stk.  

 1 (og § 7, stk. 1). Det er samtidig angivet, at »Derimod videreføres  

 monopollovens § 6, stk. 2, om anmeldelse af visse enkeltvirksomheder og  

 sammenslutning ikke . . . ».
Af bemærkningerne til § 7, stk. 1, fremgår, at monopollovens § 6, stk. 2,  

 er afløst af bestemmelsen i konkurrencelovens § 7, nr. 1.  

 »Vedtagelser« i konkurrencelovens § 5 må derfor forstås på samme  

 måde som det samme udtryk i monopollovens § 6, stk. 1, således at begrebet  

 herefter ikke omfatter enkeltvirksomheders beslutninger.
Den nye regel i  

 konkurrencelovens § 7, stk. 1, om hjemmel for at pålægge en virksomhed for en  

 periode af op til 2 år ad gangen løbende at indberette nærmere angivne arter  

 af oplysninger om priser m.v. - som altså afløser monopollovens § 6, stk. 2 -  

 giver ikke hjemmel for de af Konkurrencerådet over for klageren rejste krav  

 vedrørende fremgangsmåden ved tildeling af byfornyelsesopgaver.
4.3 Konkurrencerådets afgørelse er endelig både uklar og upræcis.
Den er  

 ej heller behørigt begrundet, ligesom den ikke indeholder nogen  

 klagevejledning.
Konkurrencelovens § 5 er strafsanktioneret.
Med en sådan konsekvens må det  

 kunne kræves, at afgørelsen er præcist formuleret.
 Afgørelsen er i sig selv med de anvendte formuleringer uklar, men den  

 manglende præcision og klarhed ligger også i henvisningen til »de  

 tidligere af Konkurrencerådet vedtagne og over for kommunerne tilkendegivne  

 principper  . . . ».
Konkurrencerådet har ganske vist henvist til skrivelser fra 1990. Det må  

 herefter være bemærkningerne om licitation eller licitationslignende forhold  

 m.v., der sigtes til.
Disse krav gælder imidlertid aftaler, der giver en  

 virksomhed eneret på en erhvervsudøvelse, og som eksempler nævnes  

 koncessionsaftaler vedrørende busdrift, renovation m.v.
 Dette er forhold af en helt anden karakter end i nærværende sag, og det  

 har ikke været muligt for klageren at udlede Konkurrencerådets krav, der er  

 formuleret, så det dækker overdragelse af byfornyelsesopgaver generelt,  

 d.v.s. ganske uanset størrelsen.
Rådet har endvidere henvist til, at principperne i EU-direktiv 92/50 af  

 18. juni 1992 skal være overholdt, hvilket eventuelt kan forstås som et krav  

 om iagttagelse af disse principper uden for direktivets eget  

 anvendelsesområde, altså som gældende for sager under den gældende  

 tærskelværdi.
Rådet har taget udgangspunkt i principperne i EU-direktivet, og  

 rådet har anført kravet om saglige, objektive, rimelige og konsekvente  

 kriterier som en regel, der skal anvendes, hvor direktivets retningslinier er  

 for omfattende.
Rådet har også anført, at de anvendte kriterier skal være  

 bekendt for de virksomheder, der ønsker at få del i byfornyelsesopgaver.  

 Herved indføres der i realiteten et krav om licitation også på et område,  

 hvor der ikke i øvrigt er fastsat regler herom.
 Den manglende begrundelse må indebære, at afgørelsen er ugyldig efter  

 almindelige forvaltningsretlige regler om ugyldige forvaltningsakter.
5. Konkurrencerådets argumentation 5.1 Konkurrencerådet har anført, at aftaler og vedtagelser, som klageren  

 indgår med et privat byfornyelsesselskab eller andre rådgivere - hvorved en  

 række tjenesteydelser, der kunne have været udført i klagerens eget regi,  

 bliver overdraget til sådanne rådgivere at udføre - er omfattet af  

 konkurrenceloven.
Klageren fremstår som efterspørger af en række forskellige  

 tjenesteydelser, og klagerens adfærd har en helt dominerende betydning for de  

 erhvervsvirksomheder, der tilbyder at udføre disse opgaver.
Aftaler, der  

 indgås mellem klageren og de enkelte erhvervsvirksomheder, vil derfor udøve  

 eller kunne udøve en dominerende indflydelse på markedsområdet for  

 byfornyelsesopgaver.
Aftalernes konkurrencebegrænsende virkninger ligger i hovedsagen i de  

 tildelingskriterier, som klageren anvender.
Kriterierne vil kunne forhindre,  

 at interesserede virksomheder opnår adgang til markedsområdet på lige vilkår  

 med de virksomheder, der allerede får tildelt opgaver.
De  

 konkurrencebegrænsende virkninger af aftalerne vil være minimale, såfremt der  

 i forbindelse med tildeling af opgaverne er fastsat saglige, objektive,  

 rimelige og konsekvent gennemførte tildelingskriterier.
Dette kan opnås, hvis  

 de enkelte opgaver f.eks. udbydes i licitation.
 Det er i konkurrencelovens § 2, nr. 2, angivet, at  

 »Erhvervsvirksomhed udøvet af stats- eller kommunalforvaltningen, og som  

 består i at udbyde eller efterspørge varer eller tjenesteydelser m.v., som  

 har betydning for konkurrencen i erhvervslivet«, er omfattet af loven.
Aftalerne om overdragelse af byfornyelsesopgaver er efter almindelig  

 sprogbrug omfattet af tjenesteydelsesbegrebet.
De omfatter en række  

 forskellige forvaltningsopgaver, som f.eks. registrering af ejendomme,  

 ejendomsadministration, planlægning, genhusning og informationsvirksomhed.  

 Det er derimod ikke byfornyelsesselskabernes opgave at træffe beslutning om,  

 at disse opgaver skal sættes i værk, hvilket er udtryk for selve  

 myndighedsudøvelsen, idet dette er sket efter beslutning i  

 Borgerrepræsentationen.
Det fremgår også af Industriministeriets betænkning nr. 1075 »Fra  

 monopollov til konkurrencelov«, side 332, at fastlæggelsen af begrebet  

 offentlig erhvervsvirksomhed, der kan tænkes omfattet af konkurrencelovens §  

 2, kan være den virksomhed, som består i, at forvaltningsorganer »mod  

 betaling efterspørger varer og tjenester fra den private sektor«.  

 Erhvervsvirksomhedsbegrebet i konkurrenceloven kan heller ikke være snævrere  

 end det tilsvarende begreb i EU's udbudsdirektiver, herunder  

 tjenesteydelsesdirektivet.
Både i konkurrenceloven og i EU's udbudsdirektiver  

 er det i overensstemmelse med bemærkningerne og vejledningerne, at de  

 offentlig organer, der efterspørger produkter eller tjenesteydelser, vil  

 kunne udøve indflydelse på markedet for de pågældendes tjenesteydelser.
5.2 Overdragelsen af byfornyelsesopgaver må anses for omfattet af  

 konkurrenceloven, og der er anmeldelsespligt i henhold til lovens § 5, idet  

 overdragelsen til eksterne rådgivere må betragtes som aftaler respektive  

 vedtagelser i konkurrencelovens forstand.
Der synes ikke at være forskel på  

 vedtagelser i Borgerrepræsentationen om iværksættelse af byfornyelsesopgaver,  

 hvorved en række opgaver besluttes lagt ud til eksterne rådgiver efter  

 nærmere bestemte retningslinier, og vedtagelser, hvorefter det besluttes, at  

 en række af kommunens driftsopgaver ligeledes på visse nærmere angivne  

 betingelser skal udbydes i licitation.
Klageren står som eneste udbyder af opgaverne inden for kommunen.
Derfor  

 vil klageren kunne udøve en dominerende indflydelse på dette markedsområde,  

 hvilket f.eks. kan ske gennem de tildelingskriterier, som klageren fastsætter  

 eller måske beslutter at anvende i den enkelte sag.
Byfornyelsesloven giver nu mulighed for, at også andre virksomheder end de  

 sædvanlige byfornyelsesvirksomheder kan påtage sig byfornyelsesopgaver uden  

 på forhånd at skulle indhente en særlig godkendelse.
Dette må forventes at  

 medføre, at flere private virksomheder etableres med henblik på at få  

 overdraget opgaver om byfornyelse i kommunen.
Såfremt nye virksomheder ønsker  

 at blive taget i betragtning ved tildelingen af byfornyelsesopgaver i  

 kommunen, vil klagerens dominerende stilling som eneste efterspørger af disse  

 ydelser kunne medføre skadelige virkninger for konkurrencen, såfremt klageren  

 ikke følger tildelingskriterier, der er baseret på objektive, saglige,  

 rimelige og konsekvent gennemførte retningslinier, således som det vil være  

 tilfældet efter en afholdt licitation eller i det mindste under  

 licitationslignende forhold.
 Vedrørende fortolkningen af konkurrencelovens § 5 har rådet endelig  

 henvist til orientering- og cirkulæreskrivelser, som rådet i 1990 udsendte om  

 offentlig virksomhed.
5.3 Når det kan hævdes, at rådets afgørelse er uklar og upræcis, hænger  

 det sammen med, at rådet ikke betragter det som sin opgave at angive de  

 nærmere betingelser, som et nyt selskab skal opfylde for at komme i  

 betragtning ved tildeling af byfornyelsesopgaver.
De af rådet angivne  

 principper vil kunne opfyldes gennem en tilkendegivelse over for  

 interesserede virksomheder, der er i overensstemmelse med principper om  

 saglighed og rimelighed.
Der skal ikke nødvendigvis følges samme fremgangsmåde ved udvælgelsen af  

 virksomheder ved de mindre opgaver som ved de større opgaver: men  

 tildelingskriterierne skal give lige adgang til markedet for  

 byfornyelsesopgaver.
Virksomhederne skal behandles ens og skal have kendskab  

 til de betingelser, der kræves opfyldt for at komme i betragtning ved  

 opgavernes tildeling.
Selv om rådets afgørelse måtte lide af mangler, vil dette dog ikke betyde  

 ugyldighed.
Manglende klagevejledning betyder således blot, at fristen for at  

 klage suspenderes.
Dette er dog helt uden betydning i denne sag, hvor rådets  

 afgørelse jo er blevet indbragt for ankenævnet inden klagefristens udløb.
6. Ankenævnets bemærkninger Ved den påklagede afgørelse meddelte Konkurrencerådet klageren bl.a., at  

 fremtidige aftaler om overdragelse af byfornyelsesopgaver »ikke anses  

 for anmeldelsespligtige, såfremt disse opgaver bliver tildelt . . .  

 gennem en afholdt licitation eller under licitationslignende forhold . .  

 . ».
Uanset formuleringen har rådet og klageren været enige om, at  

 rådet dermed forudsætningsvis har afgjort, at alle de aftaler, som klageren  

 måtte indgå om overdragelse af byfornyelsesopgaver, anses for  

 anmeldelsespligtige, medmindre opgaverne tildeles gennem afholdt licitation  

 eller på lignende måde.
Det er afgørelsen med dette positive indhold, som  

 klageren har indbragt for ankenævnet.
Som anført af klageren indebærer rådets afgørelse, at der for så vidt  

 angår overdragelse af byfornyelsesopgaver i henhold til byfornyelseslovens §  

 50 indføres licitationspligt, uanset om sådan pligt ikke i øvrigt i alle  

 tilfælde måtte gælde efter de særlige regler herom, jf. herved navnlig  

 EU-direktivet om offentlige indkøb af tjenesteydelser.
Med sin afgørelse har  

 Konkurrencerådet utvivlsomt forfulgt konkurrencelovens formål, således som  

 dette er udtrykt i lovens § 1: »at fremme konkurrencen og dermed styrke  

 effektiviteten i produktion og omsætning af varer og tjenesteydelser  

 m.v.«.
Ankenævnet må imidlertid være enig med klageren i, at  

 konkurrencelovens regler om anmeldelsespligt ikke kan give hjemmel for at  

 fastsætte en sådan generel licitationspligt, og det kan heroverfor ikke være  

 afgørende, om klageren vil kunne undgå rådets licitationspåbud ved blot i  

 henhold til lovens § 5 at anmelde aftalerne, efterhånden som de fremover  

 måtte blive indgået.
Ankenævnet har i øvrigt bemærket sig, at rådets afgørelse ikke angår  

 allerede indgåede aftaler.
Afgørelsen retter sig udelukkende mod de aftaler,  

 som klageren i fremtiden i henhold til byfornyelsesloven måtte indgå om  

 overdragelse af byfornyelsesopgaver.
Efter sin formulering omfatter  

 konkurrencelovens § 5 imidlertid allerede indgåede aftaler, og i hvert fald  

 under de foreliggende omstændigheder, hvor rådet afgørelse retter sig mod  

 alle aftaler, som klageren fremover måtte indgå om overdragelse af disse  

 opgaver, er det ikke muligt for ankenævnet at afgøre, om sådanne aftaler,  

 endsige enhver sådan aftale om overdragelse af en given byfornyelsesopgave,  

 vil være omfattet af anmeldelsespligten ifølge konkurrencelovens § 5.
 På den anførte baggrund finder ankenævnet, at Konkurrencerådet ikke har  

 haft hjemmel i konkurrencelovens § 5 til at træffe afgørelse som sket, og  

 ankenævnet ophæver derfor rådets afgørelse.
 Konkurrencerådets afgørelse af 20. maj 1994 ophæves.
 Klageafgiften skal tilbagebetales klageren.
 (* 1) Konkurrencerådet:
