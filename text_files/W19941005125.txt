 Konkurrenceankenævnet har stadfæstet Konkurrencerådets afgørelse om,  

 at aftaler mellem SAS og henholdsvis Swissair og Austrian Airlines er  

 anmeldelsespligtige i henhold til konkurrencelovens § 5.
 Ankenævnet fandt, at selskaberne gennem aftalerne vil kunne udøve  

 dominerende indflydelse på markedsområdet for flytrafik mellem Danmark og  

 henholdsvis Schweiz og Østrig.
 Ankenævnet anfører bl.a., at for så vidt angår spørgsmålet om  

 anmeldelsespligt i henhold til konkurrencelovens § 5 finder ankenævnet  

 ligesom rådet, at det er uden betydning for afgørelsen heraf, at aftalerne  

 tillige er anmeldt til EU-Kommissionen, og at rådet ikke under  

 EU-Kommissionens behandling er afskåret fra at træffe sin afgørelse i sagen.
År 1994, den 26. maj afsagde Konkurrenceankenævnet i sagen 93-3.094  

 Scandinavian Airlines System ctr.
Konkurrencerådet sålydende K E N D E L S E 1. Ved skrivelse af 13. januar 1993 har Scandinavian Airlines System (SAS)  

 klaget over en af Konkurrencerådet den 17. december 1992 meddelt afgørelse,  

 hvorved rådet fandt to aftaler indgået mellem SAS og henholdsvis Swissair og  

 Austrian Airlines anmeldelsespligtige i henhold til konkurrencelovens § 5.
 Klageren har principalt påstået afgørelsen ophævet og har subsidiært  

 påstået den hjemvist til fornyet behandling i Konkurrencerådet.
 Konkurrencerådet har påstået afgørelsen stadfæstet.
 Ved skrivelse af 18. januar 1993 har Konkurrencerådet tillagt klagen  

 opsættende virkning.
 Sagen har været mundtligt forhandlet.
 2.a Konkurrencerådets skrivelse af 17. december 1992 er sålydende:
 »Konkurrencerådet har på sit møde den 16. december 1992 behandlet  

 spørgsmålet om anmeldelse og hemmeligholdelse af de mellem SAS og SWISSAIR og  

 mellem SAS og AUSTRIAN AIRLINES indgåede samarbejdsaftaler af den 6. juni  

 1990 og den 4. maj 1990 med senere ændringer, i medfør af konkurrencelovens §  

 5 . . .
 Sagen er foranlediget af en forespørgsel fra SAS om, hvorvidt en mellem  

 SAS og SWISSAIR indgået samarbejdsaftale kunne anses for omfattet af  

 EØF-traktatens artikel 85. I den forbindelse opstod spørgsmålet, om aftalen  

 var anmeldelsespligtig efter konkurrencelovens § 5. SAS indgik senere en  

 tilsvarende aftale med AUSTRIAN AIRLINES, som ligeledes er fremsendt med  

 henblik på en bedømmelse af om også denne aftale er omfattet af  

 konkurrencelovens § 5.
 SAS er af den opfattelse, at aftalerne ikke er anmeldelsespligtige. . .  

 .
 I den anledning skal Konkurrencerådet meddele, at Rådet på sit møde den  

 16. december 1992 fandt, at de mellem SAS og AUSTRIAN AIRLINES og mellem SAS  

 og SWISSAIR indgåede aftaler anses for at udøve eller vil kunne udøve den i  

 konkurrenceloven § 5 nævnte dominerende indflydelse på markedet for  

 ruteflyvnig mellem Danmark og henholdsvis Østrig og Schweiz og følgelig er  

 anmeldelsespligtige, jf. konkurrencelovens § 5, stk. 1. ...«.
 2.b Af referat fra Konkurrencerådets møde den 16. december 1992 fremgår  

 blandt andet følgende:
 »Formanden fandt, at de to aftaler for tiden udøver eller vil kunne  

 udøve en dominerende indflydelse på markedet for rutetrafik mellem Danmark og  

 henholdsvis Schweiz og Østrig, idet aftaleparterne reelt besidder eneret på  

 den direkte beflyvning af danske passagerer og dansk gods til Schweiz og  

 Østrig.  ...
 Rådet vedtog, at de mellem SAS og AUSTRIAN AIRLINES og mellem SAS og  

 SWISSAIR indgåede aftaler er anmeldelsespligtige, jf. konkurrencelovens § 5,  

 stk. 1, men at anmeldelsespligten tages op til fornyet bedømmelse, hvis  

 konkurrencesituationen ændres som følge af en eventuel ikrafttrædelse af 3.  

 luftfartspakke eller som følge af de øvrige liberaliseringsbestræbelser.
 Rådet lagde hermed vægt på, at aftalerne for tiden anses for at udøve den  

 i konkurrencelovens § 5 nævnt dominerende indflydelse på markederne for  

 flytransport mellem Danmark og Schweiz henholdsvis Østrig.  ...  

 ».
2.c Endelig bemærkes, at rådet ved afgørelsen tillige ikke fandt det  

 godtgjort, »at aftalerne indeholdt oplysninger, som kan antages at give  

 konkurrerende selskaber en uberettiget konkurrencemæssig fordel og kunne  

 medføre væsentlige økonomiske skadevirkninger for SAS«.
Rådet fandt  

 derfor ikke, at aftalerne eller dele heraf kunne hemmeligholdes i medfør af  

 konkurrencelovens § 10, stk. 3. 53 Det bemærkes, at  

 hemmeligholdelsesspørgsmålet ikke kan påklages til ankenævnet, jf.  

 konkurrencelovens § 18, stk. 1.
3 Klagerens argumentation 3.a Klageren har anført, at klageren, Swissair og Austrian Airlines  

 (herefter aftaleparterne) har indgået et bredt samarbejde med henblik på  

 generelt at styrke deres konkurrencesituation på det internationale  

 luftfartsmarked ved at tilbyde et sammenhængende rutenet med udgangspunkt i  

 de tre luftfartsselskabers hovedlufthavne.
 Ifølge rammeaftalerne er en af hovedmålsætningerne at skabe et  

 konkurrencedygtigt rejseservicesystem, der primært skal præsentere et bedre  

 tilbud til forretningsrejsende til, fra og gennem Skandinavien og Schweiz  

 henholdsvis Østrig.
Den øgede konkurrencedygtighed skal gennemføres ved at koordinere  

 aftaleparternes trafikplaner, således at forbindelserne mellem de forskellige  

 selskabers flyafgange passer sammen.
De tre flyselskaber tilsammen kan herved  

 tilbyde en bredere dækning af de globale rejsedestinationer.
 Hensigten med rammeaftalerne er at etablere et trafiksystem ud fra  

 aftaleparternes hovedlufthavne (hubs) og dermed tage konkurrencen op med de  

 større luftfartsselskaber, fx Air France, British Airways og Lufthansa samt  

 selskaber af tilsvarende størrelse fra U.S.A. og Asien.
Aftaleparterne besidder ikke en egentlig eneret.
At aftaleparterne for  

 indeværende er ene om at udføre flytransport mellem Danmark og henholdsvis  

 Schweiz og Østrig, udspringer af historiske forhold, som ikke længere er  

 gældende.
Baggrunden er nærmere klagerens koncession på beflyvning af  

 udenrigsruter med udgangspunkt i Danmark og udformningen af de bilaterale  

 luftfartsoverenskomster mellem Danmark og henholdsvis Schweiz og Østrig.
 3.b Konkurrenceloven finder ikke anvendelse på rammeaftalerne mellem  

 klageren og henholdsvis Swissair og Austrian Airlines, idet konkurrenceloven  

 i lighed med den tidligere pris- og monopollovgivning ikke gælder for  

 transporter, som påbegyndes eller afsluttes uden for Danmarks grænser.
 Det fremgår af konkurrencelovens forarbejder, at konkurrenceloven skal  

 have samme geografiske gyldighedsområde som den tidligere monopollov.  

 Monopolloven måtte på sin side fortolkes på samme måde som prislovgivningen,  

 og prislovgivningen omfattede ikke transporter, som påbegyndes eller  

 afsluttes uden for Danmarks grænser, jf. eksempelvis MTB 1976.154 og MTM  

 1979.613. Kriteriet er skarpt og håndterligt og svarer til, hvad der gælder  

 inden for momslovgivningen.
At der i denne sag ikke er tale om prisindgreb, udgør henset til  

 indgrebsmulighederne i konkurrencelovens kapitel 4 ikke nogen relevant  

 forskel.
Lovens forarbejder giver ikke belæg for, at afgrænsningen af  

 indgrebsbestemmelsernes geografiske område skulle være forskelligt fra lovens  

 øvrige bestemmelser.
Afgrænsningen af lovens geografiske gyldighedsområde må  

 være konsekvent og derfor den samme for § 5 og for lovens  

 indgrebsbestemmelser, herunder § 13 om prisindgreb, som logisk ligger i  

 forlængelse af den tidligere prislovgivning.
Sagerne vedrørende Scandinavian Ferrylines og DSB's forbindelse mellem  

 Helsingborg og Helsingør og vedrørende IATA-resolutionerne ændrer ikke  

 herved.
Aftalerne vedrørende Helsingør-Helsingborg overfarten blev anset for  

 anmeldelsespligtige, fordi de i hovedsagen regulerede rent nationale forhold  

 i form af DSB's færgekapacitet og den terminalservice, DSB skal yde, samt  

 brug af DSB's skinnenet i Danmark.
Tilsvarende blev IATA-resolutionerne anset  

 for anmeldelsespligtige alene for så vidt angår bestemmelserne om fælles  

 salgs- og distributionssystem.
Der blev særligt henvist til, at de pågældende  

 IATA-resolutioner begrænser konkurrencen i detailledet, det vil sig et klart  

 nationalt forhold.
 3.c Rammeaftalerne har konkurrencemæssige virkninger på fællesskabsplan og  

 skal derfor bedømmes efter EU's konkurrenceregler og ikke efter den danske  

 konkurrencelov.
I hvert fald er Konkurrencerådet ikke berettiget til at træffe afgørelse,  

 så længe EU-Kommissionens behandling af sagen ikke er afsluttet.  

 Konkurrencerådet har ikke taget tilstrækkeligt hensyn til, at rammeaftalerne  

 er ændret efter krav fra EU-Kommissionen, herunder ved åbning af ruterne  

 mellem Schweiz og Danmark for andre selskaber.
I øvrigt viser det forhold, at  

 aftalerne blev ændret efter krav fra Kommissionen, hvor vigtigt det er, at  

 Konkurrencerådet afventer Kommissionens beslutning.
3.d Konkurrencerådet tager ikke i tilstrækkeligt omfang hensyn til den  

 igangværende liberalisering af luftfartsmarkedet.
Liberaliseringen er enten  

 allerede gennemført eller vil finde sted inden for en rimelig kort  

 tidshorisont og vil udelukke, at aftaleparterne vil kunne opretholde status  

 quo som de eneste operatører på de pågældende ruter.
 Der henvises særligt til Østrigs tilslutning til EØS-samarbejdet,  

 liberaliseringerne i 3. luftfartspakke, Schweiz' ønske om at blive omfattet  

 af 3. luftfartspakke samt de danske og schweiziske myndigheders tilslutning  

 til, at andre selskaber kan betjene ruterne mellem København og Zurich  

 henholdsvis Geneve.
3. luftfartspakke trådte i kraft 1. januar 1993 og indebærer fuldstændig  

 fri prisdannelse: Billetpriserne skal anmeldes til myndighederne, men ikke  

 godkendes.
Reglerne gælder som udgangspunkt udelukkende i de 12 EU-lande.
Schweiz har imidlertid officielt meddelt, at det ønsker at blive omfattet  

 af 3. luftfartspakke.
Det forventes, at Rådet i efteråret 1994 vil give  

 mandat til Kommissionen til at forhandle en luftfartsaftale med Schweiz,  

 hvorefter de bestående adgangsbarrierer vil blive ophævet.
Med den forudsete  

 aftale vil Schweiz være omfattet af al relevant EU-regulering på  

 luftfartsområdet, herunder 3. luftfartspakke.
 Østrig har ratificeret EØS-aftalen, som også indeholder 3. luftfartspakke.  

 3. luftfartspakke forventes at træde i kraft for Østrig ultimo juli 1994.
 For så vidt angår markedsadgangen er der allerede i den bilaterale  

 luftfartsaftale mellem Østrig og Danmark fastsat multiple designation (det  

 vil sige adgang for flere selskaber til at betjene samme rute). Det samme  

 gælder for Schweiz og Danmark i henhold til en brevveksling mellem de to  

 landes trafikministerier, som forventes at få virkning i juni 1994..
Aftaleparterne har således ikke længere eneret på beflyvning af de  

 pågældende ruter.
Den koncessionspolitik, som har været ført i fortiden, er  

 uden betydning.
Det er ikke afgørende, om en ændring i konkurrencesituationen er  

 indtruffet på nuværende tidspunkt.
Afgørende er derimod ifølge  

 konkurrencelovens forarbejder den dynamiske vurdering af selskabernes  

 konkurrencemæssige stilling, herunder navnlig om eventuelt bestående  

 adgangsbarrierer vil kunne opretholdes i en længere periode.
En senere mulig udbygning og udfyldning af rammeaftalerne er uden  

 betydning for bedømmelsen af nærværende sag.
Dette spørgsmål må i påkommende  

 tilfælde tages op til særskilt afgørelse.
 3.e Den af Konkurrencerådet foretagne markedsafgrænsning er forkert,  

 eftersom den ikke i tilstrækkelig omfang tager hensyn til indholdet af  

 rammeaftalerne og den skete liberalisering og dermed øgede konkurrence på det  

 internationale luftfartsmarked, herunder på ruterne mellem København og  

 Zurich, Geneve og Wien.
 Afgrænsningen af det relevante marked alene som flytrafik mellem Danmark  

 og henholdsvis Schweiz og Østrig harmonerer endvidere dårligt med klagerens  

 opbygning og passagermæssige grundlag.
Klageren er et fælles skandinavisk luftfartsselskab ejet af Danmark, Norge  

 og Sverige.
I sin praktiske opbygning er Københavns Lufthavn den vigtigste  

 lufthavn for klageren.
Betragtes eksempelvis flyvninger mellem København og  

 Schweiz, giver denne sammenhæng sig følgende udslag: Klageren transporterer  

 ca. 100.000 passagerer mellem København og Schweiz om året.
Af disse 100.000  

 passagerer stammer ca. 50% af passagererne imidlertid fra de øvrige  

 skandinaviske lande, og disse passagerer er derfor nødsaget til at foretage  

 en mellemlanding i København, såfremt de ønsker at flyve til Zurich.
 Konkurrencerådets markedsopfattelse strider endvidere mod det forhold, at  

 mellem 30 og 40 % af de passagerer, der flyver mellem København og Schweiz,  

 flyver videre fra Schweiz til andre destinationer.
EU-kommissionens beslutning i sagen British Midland mod Aer Lingus, som  

 Konkurrencerådet tager til indtægt for den foretagne markedsafgrænsning,  

 svarer ikke til den nu foreliggende sag.
Konkurrencerådet har ikke påvist  

 nogen konkrete lighedspunkter mellem rammeaftalerne og British Midland-sagen.
Hvad angår rammeaftalerne er der tale om en helt anderledes  

 konkurrencemæssig situation end i British Midland-sagen, hvor der var tale om  

 misbrug af dominerende stilling.
Denne forskel i konkurrencesituationen  

 betyder, at den af EU-kommissionen foretagne markedsafgrænsning ikke kan være  

 afgørende i den foreliggende sag.
 3.f Rammeaftalerne er ikke konkurrencebegrænsende, men tværtimod  

 konkurrencefremmende såvel interkontinentalt som intra-europæisk.
Selv med den af Konkurrencerådet foretagne markedsafgrænsning hverken  

 udøver eller kan rammeaftalerne udøve en dominerende indflydelse.  

 Konkurrencerådet har ikke godtgjort, hvilke konkrete elementer i  

 rammeaftalerne der vil påvirke konkurrencen på markederne for ruteflyvning  

 mellem Danmark og henholdsvis Schweiz og Østrig.
Det må være en forudsætning  

 for at kunne kræve en aftale anmeldt, at der påvises klare  

 konkurrencebegrænsende elementer.
Konkurrencerådets argument om, at en uniformering af aftaleparternes  

 indbyrdes konkurrenceparametre vil kunne have en konserverende effekt, savner  

 en nærmere begrundelse, herunder med angivelse af, hvilke parametre der  

 tænkes på, og hvorledes disse begrænser konkurrencen.
Det bemærkes, at  

 aftaleparterne fortsat har mulighed for at udvikle og udbygge hver deres  

 selvstændige profil.
 Når henses til baggrunden for, intentionerne i og indholdet af  

 rammeaftalerne hverken begrænser eller vil de kunne begrænse konkurrencen.
Baggrunden for rammeaftalerne er ønsket om at skabe et konkurrencedygtigt  

 rejseservicesamarbejde til større fordel for forbrugerne.
Målet er ikke at  

 etablere et prissamarbejde med henblik på at tvinge priserne op i kraft af en  

 dominerende position på markedet.
Tværtimod er formålet gennem øget  

 konkurrencedygtighed at skabe grundlag for en sænkning af priserne.
 I aftalerne er desuden opregnet en række mål, hvorefter de  

 synergieffekter, som opnås ved tættere samarbejde, først og fremmest skal  

 komme forbrugerne til gode.
Aftalerne udelukker ikke, at der fortsat vil kunne bestå priskonkurrence  

 selskaberne imellem.
Aftaleparterne vil kunne fortsætte deres individuelle  

 prispolitik og søge at vinde markedsandele fra hinanden.
Nye eksempler herpå  

 er klagerens introduktion på egen hånd af billigbilletterne Eurotickets og  

 Jackpot også på de af aftalerne omfattede ruter.
Rammeaftalerne regulerer ikke trafikken mellem København og Zurich eller  

 Wien, idet alle tre luftfartsselskaber allerede har direkte forbindelser  

 mellem disse tre destinationer.
Rammeaftalerne får imidlertid den indirekte  

 betydning for flytrafikken mellem Danmark og henholdsvis Schweiz og Østrig,  

 at trafikken vil tiltage i takt med, at parterne i samarbejdet får  

 effektiviseret forbindelserne ud fra Zurich, Wien og København til andre  

 destinationer.
Rammeaftalerne bliver dermed konkurrenceforøgende også på det  

 snævre marked, som Konkurrencerådet har lagt til grund, idet rammeaftalerne  

 danner økonomisk grundlag for en højere flyfrekvens mellem Danmark og  

 henholdsvis Schweiz og Østrig, end disse markeder isoleret ville kunne bære.  

 Denne øgede flyfrekvens opnås i kraft af stordriftsfordele i form af et  

 forøget stabilt kundeunderlag på ruterne mellem Danmark og henholdsvis  

 Schweiz og Østrig.
Samlet vil rammeaftalerne således på grund af deres  

 effektivitetsmålsætning sammenholdt med øvrige operatørers indtræden på de  

 pågældende ruter sikre en stigende konkurrence til fordel for forbrugerne.
Samarbejdet mellem aftaleparterne vil være konkurrenceforbedrende, idet  

 disses service er komplementær i den forstand, at deres rutenet i meget vidt  

 omfang forbinder forskellige interkontinentale og intra-europæiske  

 destinationer.
Rammeaftalerne betyder derfor ikke, at allerede eksisterende  

 konkurrence mellem aftaleparterne erstattes af et samarbejde, men derimod at  

 aftaleparternes enkeltstående rutenetværk søges bragt sammen i et  

 sammenhængende rutenetværk.
Gennemsigtighedsprincippet i konkurrenceloven angår priser,  

 forretningsbetingelser og lignende.
Det er karakteristisk, at rammeaftalerne  

 netop ikke indeholder oplysninger om sådanne forhold.
Gennemsigtighed med  

 hensyn til rammeaftalerne vil ikke fremme konkurrencen, men blot stille  

 aftaleparterne ringere i forhold til de større luftfartsselskaber, som ikke  

 påtvinges offentlighed omkring deres forretningsstrategier.
 3.g Til støtte for sin subsidiære påstand om hjemvisning har klageren  

 gjort gældende, at Konkurrencerådets afgørelse ikke opfylder  

 begrundelseskravet i forvaltningslovens § 24, stk. 1 og 2.
Afgørelsens begrundelse er alene en gentagelse af ordlyden i  

 konkurrencelovens § 5, stk. 1. Der redegøres således ikke for de hovedhensyn,  

 der har været bestemmende for rådet ved afgørelsen af, at rammeaftalerne rent  

 faktisk udøver dominerende indflydelse.
Referatet fra rådets møde den 16.  

 december 1992 indeholder heller ingen angivelse af, hvilke faktiske momenter  

 i rammeaftalerne der begrunder, at aftalerne anses for at have den hævdede  

 dominerende virkning.
Den sagsfremstilling, som klageren modtog ved telefax af 10. november  

 1992, anfører blot i helt generelle vendinger, at rammeaftalerne vil have en  

 konserverende effekt på konkurrenceforholdene i Danmark.
Det fremgår  

 imidlertid ikke, på hvilket faktisk oplysningsgrundlag disse betragtninger  

 støttes.
Konkurrencerådets afgørelse er således reelt ubegrundet, idet der hverken  

 er redegjort for de hovedhensyn, der faktisk har været bestemmende for  

 skønsudøvelsen, eller for de faktiske omstændigheder, der er tillagt  

 væsentlig betydning.
Uden disse oplysninger er det umuligt at se, hvad der  

 reelt ligger til grund for afgørelsen.
Forvaltningslovens krav om begrundelse kan ikke opfyldes gennem  

 partshøring.
Kravet om begrundelse er et selvstændigt led i sagsbehandlingen,  

 der skal gøre det muligt for de retsundergivne at vurdere holdbarheden af den  

 trufne afgørelse samt sikre, at de trufne afgørelser ikke er vilkårlige.
 Klageren kan for så vidt tilslutte sig Konkurrencerådets bemærkninger om  

 det udmærkede samarbejde under sagens forberedelse, men savner ikke desto  

 mindre en kobling mellem de faktiske oplysninger i sagen og rådets vurdering.
4. Konkurrencerådets argumentation 4.a Konkurrencerådet har anført, at rammeaftalerne fastlægger en række  

 samarbejdsrelationer mellem aftaleparterne og udøver eller vil kunne udøver  

 en dominerende indflydelse her i landet på markederne for rutetrafik mellem  

 Danmark på den ene side og henholdsvis Schweiz og Østrig på den anden side.  

 Aftalerne er omfattet af konkurrencelovens § 2, nr. 1, og er  

 anmeldelsespligtige i medfør af lovens § 5.
Klageren har en eneret, som er baseret på den danske koncessionspolitik.  

 Denne eneret har medført, at der ikke ud over aftaleparterne findes  

 konkurrerende flyselskaber, som beflyver de nævnte destinationer.
Aftagerne  

 har således ikke mulighed for at vælge mellem andre udbydere på det relevante  

 marked.
Aftaleparterne besidder således reelt eneret på den direkte  

 beflyvning af danske passagerer og dansk gods, hvorved de udøver den i  

 konkurrencelovens § 5 nævnte dominerende indflydelse på det danske marked for  

 flytransport til Schweiz og Østrig.
4.b Konkurrenceloven finder ifølge sin ordlyd anvendelse på al  

 erhvervsmæssig virksomhed her i landet, jf. lovens § 2. Rammeaftalerne  

 vedrører flytransport til og fra København og nærmere angivne destinationer  

 og omfatter erhvervsvirksomhed såvel i Danmark som i udlandet.
Den del af  

 erhvervsvirksomheden, der finder sted i Danmark, er omfattet af lovens  

 bestemmelser.
Aftaler, der udøver eller vil kunne udøve den i lovens § 5  

 nævnte dominerende indflydelse på dette marked, er derfor  

 anmeldelsespligtige.
 Anmeldelsespligten for rammeaftalerne er alene baseret på den dominerende  

 indflydelse, som disse aftaler udøver eller vil kunne udøve på de relevante  

 markeder her i landet.
Praksis efter den tidligere pris- og monopollovgivning er ikke bindende  

 for fortolkningen af konkurrenceloven.
Denne praksis må ses i lyset af, at  

 priskontrol og prisregulering for grænseoverskridende transporter var  

 praktisk umulig, og den foreliggende sag drejer sig ikke om priskontrol og  

 prisregulering.
 I øvrigt henvises til, at de mellem Scandinavian Ferrylines og DSB  

 indgåede aftaler om fælles færgetrafik mellem Helsingborg og Helsingør er  

 anmeldt i medfør af konkurrencelovens § 5. Disse aftaler påvirker i høj grad  

 konkurrenceforholdene for transport både i Danmark og i Sverige: men for  

 spørgsmålet om, hvorvidt der forelå anmeldelsespligt efter konkurrencelovens  

 § 5, har det alene være afgørende, at aftalerne udøver eller vil kunne udøve  

 dominerende indflydelse på det relevante marked her i landet.
 Ligeledes er - som følge af IATA-luftfartsselskabernes dominerende  

 indflydelse på markedet for salg af internationale ruteflybilletter og den  

 konkrete udformning af IATA-salgssystemet - en række IATA-resolutioner, som  

 regulerer forholdet mellem luftfartsselskaberne i IATA og deres agenter,  

 fundet anmeldelsespligtige.
 4.c Det forhold, at klageren har anmeldt aftalerne til EU-kommissionen med  

 henblik på at opnå negativattest, subsidiært beslutning om fritagelse i  

 henhold til EF-traktatens artikel 85, stk. 3, fritager ikke klageren for  

 anmeldelsespligten i medfør af konkurrencelovens § 5. Konkurrencerådet er ej  

 heller under EU-kommissionens behandling af sagen afskåret fra at træffe  

 afgørelse om dominans på det danske marked for rutetrafik mellem Danmark og  

 henholdsvis Schweiz og Østrig.
4.d Klageren har i kraft af den danske koncessionpolitik en eneret, der  

 bevirker, at der ud over aftaleparterne for tiden ikke findes konkurrerende  

 flyselskaber, som beflyver de nævnte destinationer.
Aftaleparterne udøver  

 derfor og vil formentlig fremover udøve den i konkurrencelovens § 5 nævnte  

 dominerende indflydelse på det danske marked for rutetrafik til Schweiz og  

 Østrig.
Såfremt konkurrencesituationen ændres som følge af 3. luftfartspakkes  

 ikrafttræden og som følge af liberaliseringen i øvrigt, vil spørgsmålet om  

 anmeldelsespligten blive taget op til fornyet overvejelse.
De nævnte forhold  

 har endnu ikke medført nogen ændring af konkurrencesituationen for de  

 omhandlede ruter.
 Som noget helt centralt må der ved vurderingen af anmeldelsesspørgsmålet  

 lægges vægt på forholdene på tidspunktet for aftalens indgåelse og anmeldelse  

 og ikke på forholdene, som de nu måtte tage sig ud inden for en kortere  

 tidshorisont, hvilket dog i den foreliggende sag ikke nødvendigvis gør nogen  

 forskel.
 Efter en eventuel gennemførelse af 3. luftfartspakke for Schweiz' og  

 Østrigs vedkommende er Konkurrencerådet parat til på et hvilket som helst  

 tidspunkt på ny at vurdere, om de omhandlede aftaler fortsat udøver eller vil  

 kunne udøve dominans på markederne for ruteflyvning mellem Danmark og Schweiz  

 og mellem Danmark og Østrig.
 4.e Rutetrafik mellem Danmark og henholdsvis Schweiz og Østrig udgør hver  

 sit selvstændige markedsområde, idet rutetrafik mellem Danmark og de nævnte  

 destinationer på grund af rejsetiden i realiteten ikke lader sig substituere  

 af rutetrafik via tredjeland.
 Uanset indholdsmæssige forskelle er der for så vidt angår afgrænsningen af  

 det relevante marked parallelitet mellem British Midland-sagen og nærværende  

 sag.
 4.f Den konkurrence, som indtil aftalernes ikrafttræden var mulig mellem  

 aftaleparterne, vil nu kunne begrænses eller elimineres, selv om  

 aftaleparterne ikke i aftalerne har udtrykt en sådan hensigt.
 På kort sigt vil aftalerne ud fra en konkurrenceretlig vurdering  

 formentlig virke fremmende på effektiviteten (men ikke nødvendigvis på  

 konkurrencen) og være til gavn for forbrugerne: men på længere sigt vil  

 aftalerne kunne få en konserverende og dermed konkurrence- og  

 effektivitetshæmmende virkning, blandt andet ved at uniformere parternes  

 indbyrdes konkurrenceparametre.
Rammeaftalerne angår samordning af aftaleparternes produkter, hvilket  

 indebærer, at parterne fratages nogle af de muligheder for at konkurrere  

 indbyrdes på produkternes indhold, som de ellers ville have haft.
I det hele  

 taget kan en sådan indbyrdes afhængighed og hensyntagen føre til fastlåsning  

 og ineffektivitet.
I det perspektiv ville en egentlig fusion for så vidt være  

 at foretrække.
Det er aftalerne i deres helhed og ikke disses enkelte bestemmelser, der  

 udøver eller vil kunne udøve dominerende indflydelse.
Ved den  

 konkurrenceretlige vurdering må der tages hensyn ikke alene til aftalernes  

 konkrete indhold, men også til det ambitionsniveau, aftalerne er udtryk for,  

 og det er parternes hensigt, at rammeaftalerne i de kommende år skal udbygges  

 og udfyldes.
Aftalerne indeholder ingen skadelige virkninger, hvilket imidlertid ej  

 heller er en forudsætning for, at de er anmeldelsespligtige.  

 Anmeldelsespligten er et selvstændigt konkurrenceretligt middel til  

 opfyldelse af konkurrencelovens målsætning om størst mulig konkurrence og  

 dermed effektivitet ved hjælp af størst mulig gennemsigtighed.
Dette middel  

 tillægges betydelig vægt i loven.
4.g Konkurrencerådets afgørelse overholder forvaltningslovens § 24, stk.  

 1, idet afgørelsen henviser til den retsregel, i henhold til hvilken  

 afgørelsen er truffet, og endvidere indeholder oplysning om de hovedhensyn,  

 der ligger til grund for afgørelsen.
Denne oplysning gives ved bemærkningen  

 om, at de indgåede aftaler anses for at udøve eller kunne udøve dominerende  

 indflydelse på det relevante marked.
Også forvaltningslovens § 24, stk. 2, er overholdt, idet det udkast til  

 sagsfremstilling, som klageren modtog ved telefax af 20. november 1992,  

 indeholder alle sagens faktiske omstændigheder.
Klageren har derfor inden  

 sagens forelæggelse for rådet været helt på det rene med, på hvilket grundlag  

 afgørelsen ville blive truffet.
Rådet fandt det derfor unødvendigt som bilag  

 til afgørelsen at medtage den færdigudarbejdede sagsfremstilling af 10.  

 december 1992.
 I betragtning af at sagens forberedelse foregik i et tæt samarbejde mellem  

 klageren og rådets sekretariat, forekommer det i det hele taget lidt vel  

 overdrevet nu bagefter at blive mødt med en påstand om, at afgørelsen lider  

 af formelle mangler.
4.h Konkurrencerådets repræsentant under den mundtlige forhandling for  

 ankenævnet har på given foranledning tilføjet, at det store problem i sagen i  

 virkeligheden snarere synes at være spørgsmålet om hemmeligholdelse.
Dette  

 spørgsmål er som nævnt ikke genstand for påklage, men rådet vil naturligvis  

 være åben over for at genoverveje denne del af afgørelsen, hvis der fra  

 klagerens side fremlægges væsentlige, nye oplysninger.
Dette er da også  

 baggrunden for, at rådet ved skrivelse af 18. juni har tillagt klagen  

 opsættende virkning.
5. Ankenævnets bemærkninger Ankenævnet tiltræder i det hele af de grunde, der er anført af  

 Konkurrencerådet, at der ikke i medfør af forvaltningslovens § 24 er noget  

 grundlag for at hjemvise sagen til fornyet behandling af rådet.
 For så vidt angår spørgsmålet om anmeldelsespligt i henhold til  

 konkurrencelovens § 5 finder ankenævnet ligesom rådet, at det er uden  

 betydning for afgørelsen heraf, at aftalerne tillige er anmeldt til  

 EU-kommissionen, og at rådet ikke under EU-kommissionens behandling er  

 afskåret fra at træffe sin afgørelse i sagen.
Uanset det, klageren har anført om fortsat priskonkurrence mellem  

 selskaberne og om aftalernes betydning for selskabernes fremme af deres  

 fælles konkurrencedygtighed med hensyn til globale rejsedestinationer, finder  

 ankenævnet ligesom rådet, at der ved de omtvistede aftaler vil udøves  

 dominerende indflydelse på markedsområdet for flytrafik mellem Danmark og  

 henholdsvis Schweiz og Østrig.
Dette gælder dermed også for det  

 markedsområde, der er afgørende for anvendelsen af konkurrencelovens § 5,  

 nemlig markedet her i landet for flytransport mellem disse lande.
Ankenævnet  

 lægger hermed vægt på forholdene på det tidspunkt, da rådet traf sin  

 afgørelse, i hvert fald således, at de ændringer, der i dag med større eller  

 mindre sandsynlighed kan forventes som følge af 3. luftfartspakke, ikke kan  

 tages i betragtning ved nævnets afgørelse.
 Ankenævnet stadfæster herefter den påklagede afgørelse.
 Konkurrencerådets afgørelse af 17. december 1992 stadfæstes.
 (* 1) Konkurrencerådet:
