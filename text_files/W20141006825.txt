Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en bar gav kvindelige gæster rabat på en bestemt drikkevare.
 Klager fik derfor medhold og en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en bar alene gav de kvindelige gæster rabat på en bestemt drikkevare.
Ligebehandlingsnævnets afgørelse Det var i strid med ligestillingsloven, at en bar alene gav de kvindelige gæster rabat på en bestemt drikkevare.
 Indklagede skal inden 14 dage betale en godtgørelse til klageren på 2.500 kr. med procesrente fra den 12. september 2013, hvor klagen er modtaget i Ligebehandlingsnævnet.
Sagsfremstilling Det fremgår af screenshot af indklagedes hjemmeside, at der i tidsrummet 22.00-00.00 gives 50% på alle priser.
I samme tidsrum kan "tøserme få kølet de glohede dansetrin med en Daquiri, ikke bare 1 men 2 for 50,-. . . " Parternes bemærkninger Klager bemærker, at han som mandelig kunde på baren er blevet stødt over barens kønsdiskrimination.
Han ønsker en godtgørelse.
 Det forhold, at de kvindelige gæster kan få billige Daiquiris, mens mænd skal betale fuld pris, er i høj grad udtryk for kønsdiskrimination.
 Indklagede har ikke besvaret nævnets henvendelser.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt ligestillingsloven ved alene at give de kvindelige gæster rabat på en bestemt drikkevare.
 Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 12. september 2013, hvor sagen blev indbragt for Ligebehandlingsnævnet.
Beløbet skal betales inden 14 dage.
