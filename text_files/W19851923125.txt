 En arbejdsgiver, der havde indanket et socialudvalgs afslag på  

 godkendelse af en § 12-aftale inden lønmodtagerens ansættelsesophør, fandtes  

 at have fornøden retlig interesse i for en ankeinstans at få efterprøvet, om  

 den indgåede aftale burde have været godkendt.
 Ankestyrelsen lagde vægt på, at en væsentlig årsag til lønmodtagerens  

 afskedigelse var, at socialudvalget ikke ville godkende den indgåede aftale.  

 Amtsankenævnet burde derfor have efterprøvet sagens realitet.
 REDEGØRELSE FOR SAGEN:
 Et socialudvalg havde den 24. januar 1984 afslået at godkende en aftale  

 indgået i henhold til dagpengelovens § 12 mellem en arbejdsgiver og en  

 lønmodtager, der var ansat i arbejdsgiverens firma den 4. januar 1984.  

 Socialudvalget havde begrundet afslaget med, at lønmodtagerens lidelse ifølge  

 de lægelige oplysninger ikke var kronisk, og at den ikke ville forøge den  

 normale fraværsrisiko.
 Arbejdsgiveren indbragte socialudvalgets afgørelse for amtsankenævnet.
Under amtsankenævnets behandling af sagen blev det oplyst, at  

 lønmodtageren ophørte i firmaet den 3. februar 1984, og at arbejdsgiveren  

 ikke havde udbetalt ham sygedagpenge under ansættelsen.
Firmaet gjorde  

 endvidere opmærksom på, at det var en væsentlig årsag til lønmodtagerens  

 afskedigelse, at socialudvalget ikke havde villet godkende § 12-aftalen.
 AFGØRELSEN, DER KLAGES OVER:
Amtsankenævnet afviste at behandle sagen.
Nævnet henviste til, at  

 lønmodtageren ikke længere var ansat i firmaet, og at der heller ikke i  

 perioden fra aftalens indgåelse indtil afskedigelsen havde været udbetalt ham  

 sygedagpenge.
Nævnet fandt derfor ikke, at firmaet kunne antages at have  

 nogen retlig interesse i spørgsmålet om, hvorvidt aftalen burde have været  

 godkendt.
 KLAGEN TIL ANKESTYRELSEN:
Arbejdsgiveren anførte, at sagen ikke drejede sig om, hvorvidt  

 lønmodtageren havde pålagt eller ville kunne komme til at pålægge firmaet en  

 dagpengeforpligtelse, men om hvorvidt socialudvalget var berettiget til at  

 give afslag på § 12-aftalen.
Firmaet anså dette spørgsmål for at have  

 principiel betydning for behandlingen af fremtidige tilsvarende sager.
 LOVGRUNDLAG:
 Dagpengelovens § 12. Socialministeriets bekendtgørelse nr. 129 af 19.  

 januar 1978 om aftaler mellem lønmodtagere og arbejdsgivere om  

 arbejdsgiverens fritagelse for at betale dagpenge.
 Ankestyrelseslovens § 9. Socialministeriets cirkulære af 7. juni 1973 om  

 den sociale ankestyrelse, pkt. 7.
 ANKESTYRELSENS AFGØRELSE:
I betragtning af formålet med dagpengelovens § 12 finder ankestyrelsen, at  

 arbejdsgiveren, der har indbragt socialudvalgets afgørelse for amtsankenævnet  

 inden lønmodtagerens arbejdsophør, har den fornødne retlige interesse i for  

 en ankeinstans at få efterprøvet, om den indgåede § 12-aftale burde have  

 været godkendt.
At lønmodtageren er ophørt hos arbejdsgiveren inden  

 spørgsmålet om godkendelse af § 12-aftalen er blevet afgjort i ankeinstansen,  

 og at lønmodtageren i ansættelsesperioden ikke har rejst krav om sygedagpenge  

 overfor arbejdsgiveren, finder ankestyrelsen ikke kan tillægges betydning,  

 idet arbejdsgiveren under sagen har gjort opmærksom på, at det har været en  

 væsentlig årsag til løn modtagerens afskedigelse, at socialudvalget ikke  

 ville godkende den indgåede § 12-aftale.
 Ankestyrelsen finder derfor, at amtsankenævnet burde have efterprøvet  

 sagens realitet.
Ud fra oplysningerne i den foreliggende lægeerklæring, hvori der er svaret  

 ja på spørgsmålet »anses lidelsen for at være langvarig eller  

 kronisk« med understregning af ordet »langvarig« og nej på  

 spørgsmålet »skønnes lidelsen at forøge fraværsrisikoen i væsentligt  

 omfang«, finder ankestyrelsen ikke grundlag for kritik af  

 socialudvalgets manglende godkendelse af § 12-aftalen.
Ankestyrelsen har lagt  

 vægt på, at det efter socialministeriets bekendtgørelse af 19. januar 1978 er  

 en betingelse for at indgå - og godkende - en § 12-aftale, at lønmodtagerens  

 sygdomsrisiko er væsentlig forøget på grund af en langvarig eller kronisk  

 lidelse.
