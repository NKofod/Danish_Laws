Skriftlig fremsættelse (31. oktober 2013) Skatteministeren (Holger K.: Nielsen):
 Herved tillader jeg mig for Folketinget at fremsætte:
Forslag til lov om ændring af lov om inddrivelse af gæld til det offentlige og kildeskatteloven (Effektivisering af inddrivelsen af forsyningsvirksomheders krav gennem adgang til skyldners personnummer og henstand med indregnet restskat m.v.) (Lovforslag nr.
L 48) En af hovedbegrundelserne for i 2005 at samle inddrivelsen af alle offentlige krav  herunder alle kommunale krav  hos SKAT har været at gennemføre en samlet digital behandling af kravene.
Dette forudsætter, at de enkelte skyldnere kan identificeres.
I praksis sker denne identifikation ved hjælp af skyldnernes personnummer eller cvr-nr., som fordringshaverne ifølge inddrivelseslovgivningen er forpligtede til at benytte ved overdragelsen af deres fordringer til inddrivelse hos SKAT.
 I dag er de kommunalt ejede forsyningsvirksomheder ikke altid i stand til at levere de fornødne oplysninger vedrørende deres personlige skyldneres personnummer, da forsyningsvirksomhederne ikke har krav på at få disse oplysninger udleveret af offentlige myndigheder eller af skyldnerne selv.
Med lovforslaget gives kommunalt ejede forsyningsvirksomheder en hjemmel til at få oplyst skyldnerens personnummer fra Det Centrale Personregister, så personnummeret kan ledsage fordringen, når denne sendes til inddrivelse.
Der skal dog først rettes henvendelse til skyldneren selv med anmodning om at oplyse personnummeret.
Restskat indregnes i forskudsskatten for indkomståret efter året for udskrivningen af årsopgørelsen.
Indregningen er beløbsmæssigt begrænset til 18.300 kr., men for personer med en lav indkomst vil indregningen reducere et i forvejen lavt rådighedsbeløb.
For at kunne tilgodese disse personer foreslås det, at der skabes en hjemmel til at yde henstand med den indregnede restskat fra det tidspunkt, hvor anmodningen om henstand fremsættes, så restskatten kan betales på et senere tidspunkt.
 Det foreslås, at ændringsloven skal træde i kraft den 1. januar 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
