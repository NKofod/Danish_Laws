Nr BSF 130 Forslag til folketingsbeslutning om regelforenkling på miljø- og  

 naturområdet Fremsat af Hans Christian Schmidt (V) Peter Hansen-Nord (V) Hanne  

 Severinsen (V) Bodil Thrane (V) Henning Urup (V) Jens Vibjerg (V) Niels  

 Jørgen Langkilde (KF) Lene Espersen (KF) Jens Jørgensen (KF) Eva Møller (KF)  

 Gitte Seeberg (KF) Aage Brusgaard (FP) Ole Donner (DF) Jacob Haugaard (UP) den 24. april 1997 Folketinget opfordrer regeringen til at iværksætte et regelforenklingsarbejde på miljø- og naturområdet med henblik på at gøre miljø- og naturlovgivningen klar, logisk og systematisk.
Bemærkninger til forslaget »Loven skal være ærlig og retfærdig, tålelig, efter landets sædvane,  

 passende og nyttig og tydelig, så at alle kan vide og forstå, hvad loven  

 siger.« Sådan lød det allerede i Jyske Lov fra 1241. Men eftertiden har ikke været  

 venlig ved den danske lovgivning, som til stadighed er blevet mere uklar,  

 forvirrende og bureaukratisk.
Dette gælder også miljølovgivningen.
Den  

 offentlige regulering har efterhånden fået et sådant omfang, at  

 virksomhederne og borgerne i snart hver en handling støder på regler og  

 forskrifter og barrierer, som begrænser dem i deres udfoldelse.
Reglerne er  

 blevet så mange og så komplicerede, at der hver dag er borgere og  

 virksomheder, som må give op over for systemet, og problemerne bliver ikke  

 mindre med tiden.
Det er nødvendigt med en gennemgribende reform af miljølovgivningen, hvis  

 lovgivningen skal virke efter hensigten.
Lovgivningen skal bygges klart,  

 logisk, systematisk og grundigt op, og der skal i større udstrækning anvendes  

 mål- og rammestyring.
Forslagsstillerne tager afstand fra de mange bemyndigelser, der gives til  

 miljømyndighederne.
De er ofte meget vidtgående og åbner for en meget  

 varierende retshåndhævelse.
Et graverende eksempel på forskelsbehandling efter loven er A/S Øresunds  

 depot af forurenet jord på Prøvestenen ved København.
Der er tale om det  

 største forureningsdepot, der nogen sinde er set i Danmark - 40.000  

 kubikmeter af den mest forurenede jord.
Det blev etableret uden  

 miljøkendelse, men på en midlertidig godkendelse fra Københavns Kommunes  

 miljøkontrol.
Dansk Kabelskrot på Lolland fik en bøde på 300.000 kr. for uden  

 miljøgodkendelse at have foretaget en oplagring, som blot var en hundrededel  

 af den på Prøvestenen, jf. telegram fra Ritzaus Bureau den 12. februar 1997.
På naturområdet er der også behov for regelforenkling.
Der er f.eks. store  

 problemer for befolkningen med at forstå naturbeskyttelseslovens § 3.
Eksempelvis har en 70-årig marskbonde fra Ribe fået besked om, at han ikke  

 må sætte ploven i hovedparten af den jord, som hans slægt har dyrket i  

 generationer.
Dette skyldes hovedsagelig bestemmelsen i  

 naturbeskyttelseslovens § 3, hvorefter der ikke må foretages ændringer i  

 tilstanden af bl.a. ferske enge.
Bestemmelsen indebærer, at landmanden ikke kan afgøre, hvornår en fersk  

 eng skal pløjes, hvis den har været udlagt til eng eller græsningsmark i mere  

 end 7 år.
Loven indebærer, at arealet kun må pløjes efter samme mønster som  

 hidtil.
Ved drift af marskjord er det normalt, at græsarealer henlægges i  

 græs i længere perioder, hvorefter de oppløjes for en kortere periode og  

 derpå atter udlægges med græs.
Marskbonden fra Ribe har i mange år haft et stort kreaturhold og kan  

 derfor indrette sig på, at hans græsmarker skal kunne bruges i meget lange  

 perioder.
Nu er han fastlåst i den driftsform, og en ny ejer af gården vil  

 også være bundet af den.
Eksemplet er desværre ikke enestående.
Overalt i landet findes mennesker,  

 som må sande, at de ikke kan bruge deres landbrugsjord, som de plejer.
Miljø- og Energiministeriets reaktion på denne slags eksempler er at  

 udgive et 14 siders notat om, hvordan man skal forstå naturbeskyttelseslovens  

 § 3, for så vidt angår ferske enge, jf.
Miljø- og Planlægningsudvalget,  

 1996-97, alm. del - bilag 825. Notatet skulle gøre op med en række  

 misforståelser og præcisere fortolkninger af gældende regler.
Dette er ikke  

 lykkedes, snarere tværtimod.
Forløbet viser med al tydelighed, at der er brug  

 for regelforenkling på naturområdet.
 Miljøet er et af de områder, som den nuværende regering valgte at gå i en  

 stor bue udenom i dens lovsaneringskampagne.
 Det er ikke overraskende, når man tager i betragtning, at den nuværende  

 socialdemokratiske miljø- og energiminister har skabt et af de mest  

 regeltunge og bureaukratiske ministerier.
Statsminister Poul Nyrup Rasmussen lovede dog i forbindelse med debatten  

 den 21. maj 1996 om forespørgsel nr.
F 44 om foreneligheden mellem  

 lovgivningen inden for blandt andet planlægnings- og miljøområdet og  

 bestemmelserne i grundlovens § 72 og § 73, at han ikke ville udelukke, at  

 regeringen i næste runde kunne se på Miljø- og Energiministeriets område.  

 Forslagsstillerne vil gerne opfordre regeringen til snarest at tage fat på  

 denne næste runde.
 Evan Jensen, formand for Kommunernes Landsforening, og Thorkild Simonsen,  

 borgmester i Århus Kommune, har i et indlæg i Berlingske Tidende den 1. april  

 1997 blandt andet udtalt, at miljø- og energiministeren har sat sig i spidsen  

 for opbygningen af et planbureaukrati, der ikke har set sin lige i dansk  

 planlægningshistorie.
 Ifølge et telegram fra Ritzaus Bureau den 12. februar 1997 udtaler lektor  

 Peter Pagh fra Københavns Universitet, at »miljølovgivningen efterhånden  

 er blevet helt uforståelig, selv for fagfolk« . . . og, at »det er  

 helt nødvendigt med en gennemgribende reform, hvis lovgivningen skal virke  

 efter hensigten.« Peter Pagh er lektor i miljøret og har gennem seks år  

 forsket i miljølovene.
Skriftlig fremsættelse Hans Christian Schmidt (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om regelforenkling på miljø- og  

 naturområdet.
(Beslutningsforslag nr.
B 130).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
