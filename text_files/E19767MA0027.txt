Østre Landsrets dom af 8. december 1976 Under en af N.
Bagger Radio A/S anlagt sag ved Østre Landsret påstod  

 selskabet Ministeriet for Skatter og Afgifter tilpligtet at anerkende, at  

 selskabet ved leverancer af varer til Forbrugsforeningen for Embeds- og  

 Bestillingsmænd samt Læger alene skal svare afgift af salgsprisen med fradrag  

 af den til foreningen ydede rabat på 10 pct.
 Nævnet vedrørende merværdiafgift mv. havde truffet afgørelse om, at  

 selskabet ved sådanne leverancer skal svare afgift af den fulde salgspris  

 uden fradrag af den til foreningen ydede rabat (provision), jf. lovens § 7,  

 stk. 2, punkt d (se afgørelse nr 396).
Ved dom af 8. december 1976 blev ministeriet frifundet, idet retten fandt,  

 at betegnelsen vederlag i lovens § 7, stk. 1, naturligt må forstås således,  

 at det andrager det beløb, som den reelle køber af varen må betale.
I  

 betragtning af, at forbrugsforeningen har en begrænset funktion, der  

 hovedsagelig omfatter finansieringsbistand for medlemmerne, at foreningen  

 ikke foretager aktivt salgsarbejde, og at varerne i øvrigt ikke passerer over  

 foreningen, findes den reelle køber at være foreningens enkelte medlemmer,  

 til hvem da også fakturaer udstedes, ligesom medlemmerne bliver ejere af de  

 solgte genstande ved overlevering og i kraft heraf dels modtager de garantier  

 o lign, som selskabet afgiver, og dels direkte over for selskabet kan gøre  

 mangelsindsigelser gældende.
 Da varen faktureres til den sædvanlige pris uden fradrag af den rabat,  

 foreningen opnår, og da den enkelte køber via betalingsanvisningerne betaler  

 dette beløb fuldt ud, samt da hans mulighed for at opnå bonus hos foreningen  

 dels er betinget af, at der er tale om kontantkøb, og dels er betinget af, at  

 bonus vedtages år for år, findes der ved beregningen af moms ikke grundlag  

 for at foretage fradrag i selskabets fakturapris.
