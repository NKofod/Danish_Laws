 Ved bedømmelsen af om en synshandicappet person var berettiget til  

 hjælp efter bistandslovens § 42 til betaling af sekretærbistand og  

 studiematerialer, skulle der foretages en behovsvurdering, jfr.
bistandslovens §§ 37 og 39. Ankestyrelsen fandt, at ansøgeren i  

 forbindelse med samlivsophævelse i september 1983 og deraf følgende hussalg  

 havde været berettiget til at hensætte 20.000 kr. til betaling af  

 terminsydelser i tiden indtil huset kunne sælges.
Den resterende formue på  

 ca. 30.000 kr. var herefter ikke til hinder for ydelse af hjælp i perioden  

 fra samlivsophævelsen og indtil fraflytningen af boligen pr. 1. marts 1984.
 Efter ankestyrelsens opfattelse var der ikke i bistandslovens § 48,  

 stk. 3, eller § 58, stk. 1, hjemmel til at yde tilskud til betaling af  

 sekretærbistand.
 REDEGØRELSE FOR SAGEN:
En synshandicappet ansøger modtog hjælp efter bistandslovens § 42 til en  

 uddannelse som agronom.
I forbindelse hermed havde han fået hjælp til  

 sekretærbistand og studiematerialer.
I september 1983 søgte ansøgeren om  

 fortsat støtte til sekretærbistand 225 timer, og studiematerialer, 900 kr.,  

 for perioden 1. september 1983 til 1. oktober 1984.
Om ansøgerens indtægtsforhold var det oplyst, at han modtog pension efter  

 sin afdøde ægtefælle med 3.000 kr. månedlig.
Hertil kom invaliditetsydelse,  

 bistandstillæg samt en mindre indtægt ved korrekturlæsning, ialt 6.400 kr.  

 månedlig.
Ansøgeren havde været samboende fra august 1982 til september 1983.  

 Efter samleverens fraflytning havde ansøgeren faste udgifter på 8.765 kr.  

 månedlig, hvoraf boligudgifterne udgjorde ca. 7.400 kr.
 I forbindelse med bodeling efter hustruens død havde ansøgeren i august  

 1983 fået udbetalt ca. 50.000 kr., hvoraf 15.000 kr. var blevet anbragt i  

 statsobligationer, 14.000 kr. indsat på bankbog og 20.000 kr. indsat på  

 terminskonto, idet ansøgeren efter samleverens fraflytning ikke kunne afholde  

 sine udgifter ud af den løbende indtægt.
 Det sociale udvalg gav afslag på hjælp efter bistandslovens § 42 til  

 sekretærbistand m.v., dels på grund af ansøgerens formueforhold, og dels  

 fordi ansøgeren modtog invaliditetsydelse.
Over for amtsankenævnet oplyste ansøgeren, at hans udgifter til  

 sekretærbistands i den nævnte periode havde udgjort ca. 400 kr, idet han  

 havde søgt at begrænse sine udgifter hertil.
Dette havde imidlertid betydet  

 en urimelig stor arbejdsbyrde, og han havde måttet melde fra til eksamen  

 hovedsagelig på grund af manglende sekretærbistand.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse.
Nævnet fandt, at der i  

 medfør af bistandslovens § 42, jfr. §§ 37 og 39, skulle lægges en  

 behovsvurdering til grund.
Nævnet fandt endvidere, at der efter oplysningerne  

 om ansøgerens økonomiske forhold, herunder formuens størrelse sammenholdt med  

 de faktisk afholdt udgifter til sekretærbistand og studiematerialer, ikke var  

 grundlag for at pålægge det sociale udvalg at yde ansøgeren hjælp til disse  

 udgifter i perioden 1. september 1983 - 1. marts 1984.
 KLAGEN TIL ANKESTYRELSEN:
Ansøgeren anførte, at det måtte være rimeligt, at synshandicappede under  

 uddannelse kunne få dækket de merudgifter, der fulgte direkte af handicappet,  

 eksempelvis sekretærbistand.
Ansøgeren anførte endvidere, at sekretærbistand  

 måtte betragtes som et hjælpemiddel på linie med andre synshjælpemidler,  

 såsom båndoptager, punktskriftmaskine og synsforstærkeranlæg.
 LOVGRUNDLAG:
 Bistandsloven, § 42, stk. 1, § 37, § 39, § 48, stk. 3, og § 58, stk. 1.
 ANKESTYRELSENS AFGØRELSE:
 Ankestyrelsen er enig med amtsankenævnet i, at der ved vurderingen af  

 ansøgningen om hjælp efter bistandslovens § 42 til betaling af  

 sekretærbistand og studiematerialer, skal lægges en behovsvurdering til  

 grund, jfr. lovens §§ 37 og 39.
 Ankestyrelsen finder imidlertid, at ansøgeren i forbindelse med  

 samlivsophævelsen i september 1983, i hvilken forbindelse han besluttede at  

 sælge huset af økonomiske grunde, var berettiget til at hensætte 20.000 kr.  

 af sin daværende formue på ca. 50.000 kr. til betaling af terminsudgifter i  

 perioden indtil huset kunne sælges, med den virkning, at der ved vurderingen  

 af ansøgningen måtte bortses fra dette beløb, jfr. bistandslovens § 39. Den  

 resterende del af formuen findes herefter ikke at have været til hinder for  

 ydelse af hjælp til det ansøgte i perioden fra 1. september 1983 til  

 flytningen pr. 1. marts 1984.
 Ankestyrelsen ændrer således amtsankestyrelsens afgørelse.
 Efter ankestyrelsens opfattelse er der ikke i bistandslovens § 48, stk. 3,  

 eller § 58, stk. 1, hjemmel til at yde tilskud til betaling af  

 sekretærbistand.
