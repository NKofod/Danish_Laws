Offererstatningslovens § 10  krav ikke gjort gældende i retten under straffesagen, nævnets j.nr. 19-520-04176 Skadevolder filmede ansøger og en anden forurettet med sin mobiltelefon, imens de havde sex.
Ansøger og den anden forurettede havde ikke givet samtykke til optagelserne.
Efterfølgende blev optagelserne delt via det sociale medie Snapchat via funktionen My Story.
Skadevolder erklærede sig skyldig i de to forhold og blev dømt for overtrædelse af straffelovens §§ 232 og 235, stk. 1.
Under straffesagen blev der ikke nedlagt påstand om erstatning fra ansøgers side.
Det blev oplyst, at ansøger ikke ønskede at nedlægge påstand om erstatning under straffesagen, idet der var anlagt en civil erstatningssag mellem ansøger og skadevolder.
Nævnet fandt, at selv om ansøger ikke havde nedlagt påstand om erstatningskrav under straffesagen, kunne sagen behandles.
Nævnet lagde vægt på, at der ved oplysningen under straffesagen om, at der var anlagt en civil sag om godtgørelse og erstatning, var taget det fornødne forbehold, således at betingelserne i offererstatningslovens § 10 måtte anses for opfyldte.
Nævnet tilkendte ansøger godtgørelse for tort.
