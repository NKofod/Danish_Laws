Landsskatteretskendelse Investeringsfondshenlæggelser - vindmøller A klager over, at skatteankenævnet for  

 indkomståret 1995 har foretaget efterbeskatning af hans  

 investeringsfondshenlæggelser med 124.900 kr.
Det fremgår af sagens oplysninger, at klageren  

 indtil 1. januar 1996 ejede to landbrugsejendomme, henholdsvis B hvorpå  

 der er en vindmølle af ældre dato, og C.
Pr. 1. januar 1996  

 overdrog klageren C til sin ægtefælle.
Overskuddet af begge  

 landbrugsejendomme beskattes fortsat hos klageren som den der udfører  

 arbejdsopgaven.
I 1996 købte klagerens ægtefælle en  

 vindmølle for 1.850.000 kr. som hun lod opføre på C.  

 Klagerens ægtefælle indgav for 1996 selvstændig  

 regnskabsopgørelse for vindmøllen.
Vindmøllen er  

 skattemæssigt anset for værende et driftsmiddel efter  

 afskrivningslovens afsnit 1. I forbindelse med opgørelsen har  

 klagerens ægtefælle forlods afskrevet investeringsfond med  

 124.900 kr.
Beløbet er af klageren i 1995 fratrukket som fradrag for  

 investeringsfond uden indskud.
Klageren har ikke selv i 1996 anskaffet  

 driftsmidler, hvortil han har kunnet anvende investeringsfondsfradraget fra  

 1995. For så vidt angår opgørelsen af indkomsten fra  

 vindmølledriften er det oplyst, at klageren har valgt at opgøre  

 indkomsten efter reglerne i ligningslovens § 8 P, mens klagerens  

 ægtefælle opgør den skattepligtige indkomst efter  

 skattelovgivningens almindelige regler.
Skatteankenævnet har ved den påklagede  

 afgørelse for indkomståret 1995 ikke godkendt forlods  

 afskrivning på vindmølle, hvorefter de omhandlede  

 investeringsfondshenlæggelser er efterbeskattet i medfør af  

 investeringsfondslovens § 10 A.
Skatteankenævnet har begrundet  

 afgørelsen med, at klagerens ægtefælles vindmølle  

 er en selvstændig virksomhed, og at klagerens  

 investeringsfondshenlæggelser ikke kan overføres til brug i  

 ægtefællens virksomhed. Ægtefællen anses ikke for at  

 kunne opfylde arbejdstidskravet vedrørende  

 vindmøllevirksomheden.
Skatteankenævnet har endvidere  

 anført, at såfremt vindmølledrift og landbrug på C  

 skal betragtes som en erhvervsmæssig enhed, jf.
TfS 1992.579 LSR og TfS  

 1996.85 LSR, skal overskuddet beskattes hos den der i overvejende grad driver  

 virksomheden, jf. kildeskattelovens § 25 A, stk. 1, hvilket vil sige hos  

 klageren.
Herefter vil overskuddet af begge vindmøller skulle  

 opgøres efter reglerne i ligningslovens § 8 P.
Ved anvendelse af  

 ligningslovens § 8 P, anses vindmøllerne i skattemæssig  

 henseende udelukkende som private, hvorfor der følgelig heller ikke  

 kan anvendes investeringsfondshenlæggelser.
Klagerens repræsentant har overfor Landsskatteretten  

 nedlagt påstand om ophævelse af den foretagne efterbeskatning af  

 henlæggelser til investeringsfond for indkomståret 1995. Til  

 støtte for påstanden har repræsentanten bl.a.  

 anført, at det er klageren der forestår driften af  

 ægtefællens ejendom og virksomhed, hvorefter arbejdstidskravet er  

 opfyldt.
Repræsentanten har endvidere anført, at det  

 følger af ligningslovens § 8 P, at det er vindmølleejeren der  

 suverænt bestemmer beskatningsformen, hvilket ikke har noget at  

 gøre med hvordan vindmøllen drives.
Det følger endvidere  

 af bestemmelsens ordlyd, at en ægtefælles valg af  

 opgørelsesmetode ikke er bindende for den anden  

 ægtefælle.
 Landsskatterettens bemærkninger:
Retten lægger til grund for afgørelsen, at  

 det er klageren der har forestået driften af såvel  

 ægtefællens landbrugsejendom som ægtefællens  

 vindmølle.
Efter kildeskattelovens § 25 A, stk. 1, skal indkomst der  

 vedrører en erhvervsvirksomhed, medregnes ved opgørelsen af  

 indkomsten hos den ægtefælle, der driver virksomheden.
Ifølge investeringsfondslovens § 3, stk. 6, kan en  

 ægtefælle der i væsentlig grad har deltaget i driften af  

 den anden ægtefælles erhvervsvirksomhed, jf.
KSL § 25 A, anvende  

 sine investeringsfondshenlæggelser til forlods afskrivning på  

 aktiver, der i det pågældende indkomstår anskaffes til  

 virksomheden.
 Ifølge ligningslovens § 8 P, stk. 1, kan fysiske  

 personer der ejer vindmøller, ved opgørelsen af den  

 skattepligtige indkomst en gang for alle vælge at medregne indkomst ved  

 vindmølledriften efter reglerne i stk. 2 og 3. Efter stk. 4 anses  

 vindmøllerne herefter udelukkende for benyttet til private  

 formål.
 Efter Ligningslovens § 8 P, stk. 5, anses  

 vindmøller hvor indkomsten  medregnes efter skattelovgivningens  

 almindelige regler, udelukkende for erhvervsmæssigt benyttet.
 Efter bestemmelsens ordlyd finder retten ikke, at  

 klagerens valg af beskatningsform for sin egen vindmølle, får  

 betydning for beskatningen af indkomsten fra ægtefællens  

 vindmølle.
Indkomsten fra ægtefællens vindmølle er  

 valgt beskattet efter skattelovgivningens almindelige regler.
Efter  

 Ligningslovens § 8 P, stk. 5, anses vindmøllen herefter som  

 udelukkende erhvervsmæssigt benyttet.
 Betingelsen i investeringsfondslovens § 3, stk. 1 om  

 erhvervsmæssig anvendelse findes således at være  

 opfyldt.
 Henset til det oplyste om landbrugenes størrelse,  

 og at det var klageren der forestod driften heraf, anser retten kravet om en  

 ikke uvæsentlig arbejdsindsats, jf. dagældende  

 investeringsfondslovs § 3 A, stk. 3 for opfyldt, idet landbrugsvirksomheden  

 og vindmøllevirksomheden anses som en erhvervsmæssig enhed,  

 hvoraf følger, at det er tilstrækkeligt, at kravet om en ikke  

 uvæsentlig arbejdsindsats var opfyldt i en af virksomhederne eller i  

 alt for begge aktivitetsområder, jf. punkt 39 i cirkulære nr. 166  

 af 29.10 1984 og TfS 1992.579 LSR og TfS 1996.85 LSR.
 Retten finder herefter, at klageren kunne anvende  

 investeringsfondshenlæggelser til forlods afskrivning på  

 ægtefællens vindmølle, jf. dagældende  

 investeringsfondslov § 3, stk. 1 og 6. Den påklagede ansættelse  

 vil derfor være at nedsætte i overensstemmelse med  

 repræsentantens påstand.
