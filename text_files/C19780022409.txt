 1. Indledning .
 Landbrugsministeriet fastsætter i dette cirkulære, at matrikelbetegnelsen  

 for en ejendom fremtidig består af matr. nr. og ejerlavsbetegnelse.  

 Cirkulæret udstedes samtidig med, at matrikeldirektoratet udgiver en  

 landsdækkende fortegnelse over nye ejerlavsbetegnelser.
Baggrunden for at ændre matrikelbetegnelsen har været en begyndende  

 udvikling, hvor offentlige myndigheder har forkortet de ofte ret lange og  

 sammensatte ejerlavsbetegnelser på hver sin måde i forbindelse med  

 oprettelsen af EDB-registre over ejendomsoplysninger.
Denne udvikling kan  

 give anledning til fejl og vanskeliggøre koordination og samarbejde med  

 hensyn til ejendomsoplysninger.
 Udarbejdelsen af en landsdækkende fortegnelse over nye ejerlavsbetegnelser  

 er sket efter aftale mellem matrikeldirektoratet og følgende myndigheder:  

 Administrationsdepartementet, Danmarks Statistik, Justitsministeriet,  

 Kommunedata I/S, Kommunernes Landsforening, Realkreditrådet, Rigsarkivet,  

 Stadskonduktørens direktorat, Statsskattedirektoratet og Stednavneudvalget.  

 Efter aftalen forudsættes de nye ejerlavsbetegnelser benyttet af offentlige  

 myndigheder og i videst muligt omfang af andre i meddelelser m.v. vedrørende  

 faste ejendomme til grundejere og andre.
 2. De nye ejerlavsbetegnelsers sammensætning .
 2.1. Landområderne .
Matriklen for landområderne bygger på den kirkelige sogneinddeling.  

 Sognene er normalt underinddelt i ejerlav.
Et ejerlav omfatter som regel den  

 oprindelige landsby og dens jorder, men det kan også være en hovedgård og  

 dens jorder eller flere stedlige områder f. eks. to eller flere landsbyer.  

 Den fuldstændige betegnelse for et ejerlav kan således bestå af flere  

 stednavne.
Den nye betegnelse for et ejerlav på landet er dannet af den hidtidige  

 ejerlavsbetegnelse eller af en forkortet form af denne og det nuværende  

 kirkesogns navn.
Eks.: Ejerlavet »Andebølle by«, der ligger i  

 Vissenbjerg sogn, betegnes »Andebølle By, Vissenbjerg«.
Ejerlavet  

 »Bigum by og Erikstrup« i Bigum sogn betegnes »Bigum By,  

 Bigum«.
Kirkesognets navn danner den nødvendige indgang til  

 matrikelregister og tingbog.
 2.2. De tidligere købstadområder .
I matriklen for de tidligere købstadområder er købstaden inddelt i grunde  

 og jorder.
Købstadens grunde og jorder kan være underinddelt i ejerlav.
De nuværende betegnelser for købstædernes bygrunde og markjorder ændres  

 ikke.
Eks.: »Slagelse Bygrunde«, »Korsør Markjorder«.
Den nye betegnelse for ejerlav, der hører under købstædernes grunde eller  

 jorder, er dannet af den hidtidige ejerlavsbetegnelse og købstadens navn  

 efterfulgt af ordet »Grunde« eller »Jorder«.
Eks.:  

 Ejerlavet »Engene under Vejle Jorder« betegnes »Engene, Vejle  

 Jorder«.
Købstadnavnet er indgang til matrikelregister og tingbog.
 2.3. Sønderjylland .
Matriklen for Sønderjylland bygger på en inddeling i kortdistrikter, hvis  

 grænser som regel er sammenfaldende med ejerlavsgrænser.
Et kortdistrikt  

 betragtes i dag som et matrikulært ejerlav.
De nye ejerlavsbetegnelser dannes  

 efter samme principper som nævnt under 2.1. Eks.: Ejerlavet  

 »Kelstrup« i Holbøl sogn betegnes »Kelstrup, Holbøl«.
For  

 de tidligere købstadområder anvendes alene købstadens navn.
 2.4. Københavns og Frederiksberg kommuner .
Den nye betegnelse for ejerlav eller kvarterer i København er dannet af  

 den nuværende betegnelse efterfulgt af ordet »København«.
Eks.:  

 »Østervold kvarter under Staden København« betegnes »Østervold  

 Kvarter, København«.
Frederiksberg kommune har kun et ejerlav, nemlig  

 »Frederiksberg«.
Denne betegnelse ændres ikke.
 2.5. Generelle retningslinier .
Hvis den nuværende ejerlavsbetegnelse består af to eller flere stednavne,  

 indgår kun et af navnene i den nye ejerlavsbetegnelse.
Man har så vidt muligt  

 valgt det stednavn, der har den bedste stedlige tilknytning.
I tvivlstilfælde  

 har man valgt det første stednavn.
I de tilfælde, hvor ejerlavet har været betegnet som en del af sognet,  

 anføres den nærmere angivne del foran sognets navn.
Eks.: »Hørmested  

 sogns nordlige del« betegnes »Den nordlige Del, Hørmested«.
 Nogle af de hyppigt forekommende fællesnavne og tillægsord er forkortet.  

 Det fremgår af fortegnelsens forord, hvilke ord der er forkortet.  

 Forkortelserne er ikke anvendt i ejerlavsbetegnelser i Københavns kommune.
 De nye ejerlavsbetegnelser er anført i overensstemmelse med den  

 autoriserede stavemåde, som fremgår af stednavneudvalgets fortegnelser over  

 stednavne pr. 1. maj 1978.
 3. Ejerlavsfortegnelsen .
 Ejerlavsfortegnelsen indeholder foruden de nye ejerlavsbetegnelser  

 oplysning om matrikeldirektoratets ejerlavskode samt navn og nummer for den  

 kommune, hvori ejerlavet ligger.
Fremstillingen af ejerlavsfortegnelsen er sket i samarbejde med  

 Kommunedata, der har leveret EDB-udskrevne lister over ejerlavene i  

 kommunernes ejendomsregister.
På disse lister har matrikeldirektoratet anført  

 de nye ejerlavsbetegnelser, hvorefter listerne er sendt til udtalelse i de  

 enkelte kommuner.
Efter en gennemgang af de indkomne bemærkninger er det  

 samlede materiale sendt til Kommunedata, der har indført de nye  

 ejerlavsbetegnelser og -koder i kommunernes ejendomsregister.
 Fortegnelsen er herefter fremstillet i tre forskellige udgaver:
 1. En alfabetisk opstilling af samtlige ejerlav.
 2. En kommunevis opstilling, hvor ejerlavene i hver  

 kommune er opstillet alfabetisk.
 3. En sognevis opstilling, hvor ejerlavene i hvert  

 sogn er opstillet efter voksende ejerlavskode.
 4. Ejerlavskoden .
 Ejerlavskoden er dannet af matrikeldirektoratets sogne- eller købstadkode  

 efterfulgt af to cifre, der betegner det enkelte ejerlav inden for sognet  

 eller den tidligere købstad.
Sognekoden består af fem cifre, hvoraf de tre første hidrører fra  

 herredsnummereringen, og de to sidste angiver sognet inden for herredet.  

 Eks.: 042-10. Købstadkoden består af bogstavet K og to cifre, der angiver den  

 tidligere købstads nummer.
Eks.: K-07. For at få en numerisk kode har man i  

 ejerlavskoden erstattet K med 200. For at undgå forveksling mellem  

 ejerlavskoden og matrikeldirektoratets kortbladinddeling begynder  

 nummereringen af ejerlavene i sognet eller købstaden med 51. Eks.: 042-10-51,  

 200-07-51.
 5. Nøgle over udgåede stednavne .
Af hensyn til kontinuiteten har matrikeldirektoratet udarbejdet en nøgle,  

 der indeholder en liste over de stednavne, der er udgået af  

 ejerlavsbetegnelserne.
For hvert udgået navn er anført den nye  

 ejerlavsbetegnelse og -kode.
Eks.: For ejerlavet, der tidligere hed  

 »Høgelund, Trøgelborg og Bastlund« i Ringive sogn, og som nu  

 betegnes »Høgelund, Ringive«, vil navnene »Trøgelborg« og  

 »Bastlund« således være anført i nøglen.
Navne, der er udgået  

 tidligere, f. eks. i forbindelse med fremstilling af nye matrikelkort, er  

 ikke med i nøglen.
 6. Ændring af matriklens dokumenter .
De nye ejerlavsbetegnelser og -koder vil blive anført i matrikelregistret  

 og på matrikelkortene.
Matrikelkortværket omfatter ca. 18.000 kortplaner.  

 Ajourføringen af matrikelkortene vil blive påbegyndt i begyndelsen af 1979 og  

 påregnes afsluttet i løbet af en kortere årrække.
 7. Oprettelse af nye kirkesogne .
Samtidig med cirkulærets ikrafttræden vil matrikeldirektoratet ophøre med  

 at foretage ændring af matrikelbetegnelserne, når der oprettes nye sogne.
Nye  

 sogne på landet vil herefter kun blive registreret ved, at det nye sogns  

 grænser indtegnes på matrikelkortet.
Denne ordning svarer til den måde,  

 hvorpå sognegrænser i de tidligere købstadområder registreres.
Kirkesognet er  

 således principielt forladt som inddelingsgrundlag i det matrikulære system  

 og som en del af matrikelbetegnelsen.
Man kan derfor ikke fremtidig gå ud  

 fra, at sidste led i den nye ejerlavsbetegnelse er navnet på det kirkesogn,  

 som ejerlavet ligger i.
De sogne, der er oprettet inden 1. januar 1979, men ikke noteret i  

 matriklen, vil blive noteret overensstemmende med den nye ordning.
Det drejer  

 sig om Ravnsbjerg, Gellerup, Ulstrupbro og Ry sogne, Karlslunde Strandsogn  

 samt Sædden, Godthåb og Mosede sogne.
 8. Cirkulærets ikrafttræden .
 Cirkulæret træder i kraft den 1. januar 1979. Fra dette tidspunkt vil  

 matrikelmyndighederne anvende de nye ejerlavsbetegnelser.  

 Landbrugsministeriet henstiller, at offentlige myndigheder herefter anvender  

 de nye ejerlavsbetegnelser i meddelelser m. v. vedrørende faste ejendomme til  

 grundejere og andre.
De nye ejerlavsbetegnelser skal anvendes i matrikulære sager, der  

 udfærdiges af praktiserende landinspektører efter den 1. januar 1979.  

 Autoriserede skemaer til brug ved matrikulære sager vil blive ændret med  

 hensyn til den fortrykte del af matrikelbetegnelsen i forbindelse med  

 nyoptryk.
Den nye ejerlavsbetegnelse skal anføres i titlen på hovedkort og  

 parcelkort, medens sognebetegnelsen ikke længere skal anføres.
Ejerlavsfortegnelsen og nøglen er sammen med dette cirkulære sendt til  

 tinglysningsmyndigheder og landinspektørforretninger m. fl.
Fortegnelsen og  

 nøglen kan i øvrigt rekvireres i matrikeldirektoratet mod betaling.
 Landbrugsministeriet, den 1. december  

 1978.
P.
M.
V.
