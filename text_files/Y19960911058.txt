 Udtalt, at et kommunalbestyrelsesmedlem, der som souschef i  

 socialforvaltningen blev udpeget som medlem af en arbejdsgruppe, der skulle  

 fremsætte forslag til nærmere anvendelse af et bevilget beløb til udvidelse  

 af daginstitutionskapaciteten i kommunen, var inhabilt ved økonomiudvalgets  

 og kommunalbestyrelsens behandling af arbejdsgruppens forslag.
Det pågældende kommunalbestyrelsesmedlem var ledende medarbejder i  

 socialforvaltningen og indtog en central og aktiv rolle i arbejdsgruppen,  

 blandt andet ved at levere væsentlige oplysninger og materiale, foretage  

 økonomiske bereninger og udarbejde den endelige sammenfatning af  

 arbejdsgruppens oplæg.
Arbejdsgruppen afgav i enighed et forslag, der havde  

 karakter af en egentlig indstilling, der udtrykte, hvad arbejdsgruppen  

 vurderede var den bedste løsning i forbindelse med udvidelsen af  

 daginstitutionskapaciteten i kommunen.
 Efter Indenrigsministeriets opfattelse forelå der ved økonomiudvalgets  

 og kommunalbestyrelsens behandling af sagen omstændigheder, der var egnede  

 til at vække tvivl om kommunalbestyrelsesmedlemmets upartiskhed, jf.  

 forvaltningslovens § 3, stk. 1, nr. 5. Ministeriet lagde i den forbindelse  

 til grund, at det ved sagens behandling ikke havde kunnet udelukkes, at  

 medlemmet reelt kunne have følt sig bundet af den indstilling, han som ansat  

 i socialforvaltningen og medlem af arbejdsgruppen havde været med til at  

 afgive.
Jonny Schwartz Larsen Dato 17. maj 1995 Maglehøjvej 208 Kontor 4. k.
4983 Dannemare Sag.nr. 1994/122/381-2 Sagsbeh.
JW I brev af 2. september 1994 har De rettet henvendelse til  

 Indenrigsministeriet vedrørende Tilsynsrådet for Storstrøms Amts udtalelse af  

 29. juni 1994, hvorved De blev fundet inhabil i forbindelse med Deres  

 deltagelse i Rudbjerg Kommunalbestyrelses behandling af sag nr. 68 den 9.  

 marts 1994.
 Det fremgår af de i sagen foreliggende oplysninger, at De som souchef i  

 socialforvaltningen blev udpeget som medlem af en arbejdsgruppe, der skulle  

 fremsætte forslag til den nærmere anvendelse af 300.000 kr. bevilget af  

 kommunalbestyrlsen til udvidelse af daginstitutionskapaciteten i kommunen.  

 Det fremgår endvidere, at arbejdsgruppens forslag med socialinspektørens  

 bemærkninger blev oversendt til økonomiudvalget og kommunalbestyrelsen, hvor  

 forslaget blev vedtaget blandt andet med Deres stemme.
 Tilsynsrådet har i sin udtalelse af 29. juni 1994 fundet, at  

 kommunalbestyrelsen og økonomiudvalget burde have erklæret Dem for inhabil i  

 medfør af forvaltningslovens § 3, stk. 1, nr. 5, i forbindelse med  

 behandlingen af forslaget.
 I tilsynsrådets udtalelse hedder det bl.a.:
 »Et kommunalt ansættelsesforhold kan ... ikke i sig selv begrunde  

 inhabilitet. .....
Det er ... ikke tilstrækkeligt til at statuere inhabilitet, at sagen  

 vedrører den institution, hvor den pågældende er ansat eller  

 arbejdsforholdene på stedet.
Også i sådanne tilfælde må der foretages en  

 nærmere vurdering af den interesse, medlemmet har i sagen.
 Ved den nærmere fastlæggelse af grænsen mellem habilitet og inhabilitet må  

 det også tages i betragtning, at formålet med habilitetsreglerne ikke alene  

 er at sikre, at en afgørelse træffes uden at der tages uvedkommende hensyn,  

 men også at sikre offentlighedens tillid til de afgørelser, der træffes af  

 kommunalbestyrelsen.
 En kommunalt ansats professionelle interesse i den sag, der behandles, vil  

 ikke i sig selv kunne skabe mistillid til afgørelsen, hvorfor det må bero på  

 en konkret vurdering af omstændighederne i det enkelte tilfælde, om den  

 pågældende må anses for inhabil.
 I visse tilfælde vil et kommunalbestyrelsesmedlem .... i sin egenskab af  

 kommunalt ansat aktivt have været inddraget i udformningen af et forslag, der  

 fremlægges for kommunalbestyrelsen. ...
 I tilfælde, hvor det fremgår af sagen, at den pågældende efter overvejelse  

 af flere muligheder udtrykkeligt tilkendegiver som ansat i forvaltningen, at  

 han går ind for en bestemt løsning, som han personligt medvirker til at  

 udmønte i et »oplæg«/»forslag«/»indstilling«,  

 der forelægges for kommunalbestyrelsen, vil der efter tilsynsrådets  

 opfattelse kunne rejses tvivl om, hvorvidt det pågældende  

 kommunalbestyrelsesmedlem reelt føler sig bundet af det forslag, han har  

 været med til at udforme som embedsmand.
Tilsynsrådet har lagt til grund i sagen, at byrådet havde besluttet at  

 afsætte 300.000 kr. til udvidelse af daginstitutionspladserne i kommunen.  

 Socialinspektøren nedsatte en arbejdsgruppe, hvor Jonny Schwartz Larsen, som  

 er souschef i socialforvaltningen, fik sæde sammen med lederne af  

 dagplejen/SFO og daginstitutionerne.
Arbejdsgruppens forslag blev sendt via  

 socialinspektøren med dennes bemærkninger til Socialudvalget og herfra til  

 Byrådet, hvor forslaget blev vedtaget med 7 stemmer mod 6. For at erklære  

 Jonny Schwartz Larsen inhabil stemte ved behandlingen i byrådet seks for og  

 syv imod.
Tilsynsrådet har ved afgørelsen lagt vægt på, at byrådet selv har kaldt  

 punktet på dagsordenen »arbejdsgruppens forslag«, at Jonny Schwartz  

 Larsen har været centralt placeret i arbejdsgruppen samt i ledelsen af  

 socialforvaltningen, at han ifølge arbejdsgruppens referater skulle - »lave nogle økonomiske beregninger« - »undersøge(r), om gruppen skal pege på alternative muligheder  

 ....« - »sammenfatte(r) og lave(r) økonomiske beregninger«.
 Det fremgår endvidere, at Jonny Schwartz Larsen har deltaget i alle møder,  

 og at arbejdsgruppens medlemmer efter flere drøftelser var enige om at pege  

 på en bestemt løsning.
Tilsynsrådet finder, at Jonny Schwartz Larsen ved sin aktive deltagelse i  

 den nedsatte arbejdsgruppe har været med til at udforme det forslag, der  

 sammen med socialinspektørens bemærkninger udgør det beslutningsgrundlag, der  

 er forelagt for byrådet.
Tilsynsrådet finder i overensstemmelse hermed, at  

 Jonny Schwartz Larsen kan have haft en særlig interesse i, at forslaget blev  

 vedtaget af byrådet.
Tilsynsrådet finder derfor, at byrådet og økonomiudvalget burde have  

 erklæret Jonny Schwartz Larsen for inhabil i medfør af forvaltningslovens §  

 3, stk. 1, nr. 5.' I Deres brev til Indenrigsministeriet har De bl.a. anført, at De ikke  

 mener, at De som ansat i socialforvaltningen havde en særlig interesse i  

 sagens endelige udfald, men at De alene havde en professionel interesse i at  

 medvirke til udarbejdelse af et forslag til løsning af ventelisteproblemerne.
 I anledning af Deres henvendelse anmodede Indenrigsministeriet den 23.  

 september 1994 tilsynsrådet om en udtalelse.
 I tilsynsrådets udtalelse af 29. spetember 1994 hedder det bl.a.:
»Jonny S.
Larsen synes i sin klage at gå ud fra, at Tilsynsrådet har  

 ment, at han var inhabil i medfør af forvaltningslovens § 3, stk. 1, nr. 1,  

 om »særlig personlig .... interesse«.
 Det afgørende for Tilsynsrådet har imidlertid været, at rådet efter en  

 konkret vurdering har lagt til grund, at der - jfr. forvaltninglovens § 3,  

 stk. 1, nr. 5) - forelå »omstændigheder, som er egnede til at vække  

 tvivl om vedkommendes upartiskhed«. .....
Statsamtet kan i øvrigt henholde sig til sin udtalelse.' I den anledning skal Indenrigsministeriet udtale følgende:
 De almindelige kommunale tilsynsmyndigheder - Indenrigsministeriet og de  

 for hvert amt nedsatte tilsynråd fører tilsyn med, at amtskommunerne og  

 kommunerne overholder lovgivningen, jf. §§ 47 og 61 i lov om kommunernes  

 styrelsen (lovbekendtgørelse nr. 526 af 22. juni 1993 med senere ændringer).
Indenrigsministeriet er ikke almindelig klageinstans i forhold til  

 tilsynsrådene.
Ministeriet kan dog tage sager op til vurdering, hvis  

 ministeriet har grund til at antage, at den retsopfattelse, tilsynsrådet har  

 givet udtryk for, er urigtig eller hviler på et urigtigt faktisk grundlag,  

 jf. § 61 a i lov om kommunernes styrelse.
 Forvaltningslovens § 3, stk. 1, nr. 5, har følgende ordlyd:
»Den, der virker inden for den offentlige forvaltning, er inhabil i  

 forhold til en bestemt sag, hvis 5) der i øvrigt foreligger omstændigheder, som er egnede til at vække  

 tvivl om vedkommendes upartiskhed.« Efter Indenrigsministeriets opfattelse forudsætter forvaltningslovens § 3,  

 stk. 1, nr. 5, ikke, at der i en konkret sag foreligger en særligt, personlig  

 interesse, eller at der foreligger en konkret risiko for, at der forfølges  

 usaglige hensyn.
Det afgørende for, om der efter bestemmelsen skal statueres  

 inhabilitet, er alene, om der foreligger omstændigheder, som er egnede til at  

 vække tvivl om vedkommendes upartiskhed ved sagens behandling.
Ved vurderingen af, hvorvidt De må antages at have været inhabil i  

 forbindelse med økonomiudvalgets og kommunalbestyrelsens behandling af den  

 pågældende sag, har Indenrigsministeriet lagt vægt på, at De er ledende  

 medarbejder i socialforvaltningen, og at De efter det for  

 Indenrigsministeriet oplyste indtog en central og aktiv rolle i  

 arbejdsgruppen, blandt andet ved at levere væsentlige oplysninger og  

 materiale til arbejdsgruppen, foretage økonomiske beregninger og udarbejde  

 den endelige sammenfatning af arbejdsgruppens »oplæg«.
Ministeriet  

 har desuden lagt vægt på, at arbejdsgruppen, som havde fået til opgave at  

 foretage en vurdering af det kommende behov og at udarbejde løsningsforslag  

 bilagt økonomiske overslag, afgav eet forslag, som man i arbejdsgruppen var  

 enige at pege på som løsning.
Det er Indenrigsministeriets opfattelse, at  

 arbejdsgruppens »oplæg« herved faktisk har fået karakter af en  

 egentlig indstilling, som udtrykker arbejdsgruppens vurdering af, hvad der  

 ville være den bedste løsning i forbindelse med udvidelsen af  

 daginstitutionskapaciteten i kommunen.
Det er på denne baggrund Indenrigsministeriets opfattelse, at der ved  

 behandlingen af sag nr. 68 i økonomiudvalget og kommunalbestyrelsen har  

 foreligget omstændigheder, der var egnede til at vække tvivl om Deres  

 upartiskhed.
Ministeriet har i den forbindelse lagt til grund, at det ved  

 sagens behandling ikke har kunnet udelukkes, at De reelt kan have følt Dem  

 bundet af den indstilling, De som ansat i socialforvaltningen og medlem af  

 arbejdsgruppen har været med til at afgive.
 I visse tilfælde kan et udgangspunkt om inhabilitet efter § 3, stk. 1, nr.  

 1 - 5, i forvaltningsloven fraviges under henvisning til lovens § 3, stk. 2,  

 der er sålydende:
»Inhabilitet foreligger dog ikke, hvis der som følge af interessens  

 karakter eller styrke, sagens karakter eller den pågældendes funktioner i  

 forbindelse med sagsbehandlingen ikke kan antages at være fare for, at  

 afgørelsen i sagen vil kunne blive påvirket af uvedkommende hensyn.« Uanset tilsynsrådet ikke udtrykkeligt har taget stilling, hvorvidt De med  

 henvisning til denne bestemmelse ikke skulle anses for inhabil, finder  

 Indenrigsministeriet at kunne udtale sig herom.
Den i bestemmelsen anførte påvirkningsfare skal forstås som en abstrakt  

 risiko.
Selv om der i en konkret situation er omstændigheder, der klart taler  

 imod - eller ligefrem udelukker - en påvirkningsrisiko, er dette ikke i sig  

 selv nok til at anse betingelsen i stk. 2 for opfyldt.
Hvis risikoen ud fra  

 en generel vurdering kunne antages at være til stede finder bestemmelsen ikke  

 anvendelse, uanset konkrete omstændigheder giver grund til at tro, at den  

 pågældendes relation til sagen ikke har haft betydning for den trufne  

 afgørelse.
 Det er på denne baggrund Indenrigsministeriets opfattelse - under  

 henvisning til det oven for anførte om Deres placering i arbejdsgruppen og i  

 kommunens forvaltning - at § 3, stk. 2, i forvaltningsloven ikke finder  

 anvendelse i det foreliggende tilfælde.
 Indenrigsministeriet finder med disse bemærkninger ikke grundlag for at  

 antage, at den retsopfattelse, tilsynsrådet har givet udtryk for, er urigtig  

 eller hviler på et urigtigt faktisk grundlag.
 Indenrigsministeriet foretager derfor ikke videre i anledning af Deres  

 henvendelse.
 Kopi af dette brev er sendt til Tilsynsrådet for Storstrøms Amt og  

 Rudbjerg Kommune.
