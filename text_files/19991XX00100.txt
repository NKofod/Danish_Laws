Skriftlig fremsættelse (17. november 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af forskellige love  

 på Undervisningsministeriets område. (Det repræsentative  

 demokrati i uddannelsessystemet).
(Lovforslag nr.
L 98).
Det er en forudsætning for, at børn og unge  

 tager aktivt del i demokratiet, at de oplever at blive taget alvorligt - at  

 der lyttes til dem.
En anden forudsætning for engagement er konkrete  

 initiativer og beslutninger, som er synlige i børn og unges hverdag  

 med børnene og de unge som deltagere i beslutningsprocesserne.  

 Børn og unge, der vokser op med medansvar, ved også, at det  

 får konsekvenser, hvis noget går galt.
Men de har også  

 oplevet det engagement, der følger af at blive hørt og  

 være med til at lave noget om.
Det er et af demokratiets fineste  

 kendetegn, og det skal uddannelsessystemet skabe rum for og opmuntre til.
 Der er i dag store forskelle på børn og unges  

 indflydelsesmuligheder fra det ene uddannelsesområde til det andet og  

 store forskelle fra uddannelsesniveau til uddannelsesniveau   forskelle, der  

 ikke umiddelbart lader sig forklare, men som på grund af den  

 mangfoldighed, der kendertegner vores uddannelsessystem, må antages i  

 et vist omfang at bero på traditioner eller tilfældigheder.
 Med dette lovforslag, der bygger på  

 undervisningsministerens redegørelse til Folketinget fra 1997, og  

 forhandlet i Folketinget i januar 1998, lægges der for første  

 gang op til en række fælles demokratiske grundregler, et  

 fælles fundament, der sikrer, at det repræsentative demokrati i  

 uddannelsessystemet kan udfolde sig, og udfolde sig med principielt lige  

 muligheder på alle uddannelsesniveauer.
Med lovforslaget kommer demokrati som bærende  

 værdi til at indgå i formålet for den enkelte uddannelse.  

 Dermed gives der et tydeligt signal til alle aktører i  

 uddannelsessystemet - ledelse og lærere såvel som elever og  

 studerende - at opnåelse af demokratisk kompetence, personlig  

 kompetence og faglig kompetence er fælles ligeværdige mål i  

 det danske uddannelsessystem.
Ved lovforslaget oprettes der endvidere  

 overordnede råd med repræsentanter for elever og studerende  

 på en række uddannelsesområder, og samtidig foreslås  

 sammensætningen af eksisterende råd ændret, således  

 at eleverne vil få selvstændig repræsentation.
Det er  

 ligeledes centralt i lovforslaget, at elever og studerende sikres medlemskab  

 af uddannelsesinstitutionernes bestyrelser, sikres mulighed for at  

 nedsætte elevråd/studenterråd, og endelig sikres
repræsentation i udvalg, arbejdsgrupper og lignende fora, som den  

 enkelte uddannelsesinstitution nedsætter til behandling af  

 spørgsmål, der vedrører eleverne eller de studerende.
På mange uddannelsesinstitutioner eksisterer der  

 allerede i dag en udviklet demokratisk kultur, hvor elever og studerende  

 deltager i udvalg og beslutningsfora - hvor demokrati og medbestemmelse er en  

 integreret del af hverdagen.
Men der er uddannelsesinstitutioner, hvor det  

 ikke forholder sig således.
Det er min forventning, at  lovforslaget  

 vil fremme og styrke den demokratiske kultur, således at medbestemmelse  

 og demokrati bliver daglig praksis overalt i uddannelsessystemet.
 I det jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
