Landsskatteretskendelse Arbejdsskade, operation og genoptræning.  

 Kontraktspiller.
------------------------------------------------------------------------ Reference:
 Statsskattelovens § 4.
 A klager for indkomståret 1996 over,  at de stedlige  

 skattemyndigheder har forhøjet hans personlige indkomst med  

 skattepligtig værdi af en af arbejdsgiveren afholdt udgift til  

 operation og genoptræning på privatklinik i Schweiz, 82.000  

 kr..
Det fremgår af sagens oplysninger, at klageren har  

 været ansat som kontraktspiller i B A/S for perioden 31. juli 1995 til  

 30. juni 1997. Klageren blev skadet i efteråret 1995. Operation og  

 genoptræning er foretaget i Schweiz.
Operationen har fundet sted i  

 perioden 8. - 11. november 1995. Genoptræningen har fundet sted fra 22.  

 januar - 5. februar 1996 og fra 26. februar - 4. marts 1996. Udgifterne har  

 udgjort operation m.m. 52.000 dkr. + genoptræning 30.000 kr. eller i  

 alt 82.000 kr.
 Udgifterne er blevet afholdt af klagerens arbejdsgiver.  

 Som følge af skaden er der den 16. januar 1996 indgået en ny  

 aftale mellem klageren og arbejdsgiveren vedrørende en reduktion i  

 lønnen for perioden december 1995 til juli 1996 på i alt 45.000  

 kr.
 Af klagerens ansættelseskontrakt fremgår  

 blandt andet:
"§ 5 Klubben yder spilleren gratis lægehjælp eller  

 anden nødvendig eller hensigtsmæssig behandling ved skader  

 pådraget under deltagelse i kampe og træning, med fradrag af de  

 beløb der betales af den offentlige sygesikring.
 Spilleren har pligt til at lade sig behandle af en af  

 klubben anvist læge/fy-sioterapeut/kiropraktor på betingelse af,  

 at klubben betaler samtlige udgifter ved behandling med fradrag af offentlige  

 tilskud.
Spilleren har dog altid ret til at søge egen  

 læge og afvise den behandling, klubben foreskriver, hvis han ved  

 erklæring fra en speciallæge kan sandsynliggøre, at den  

 foreslåede behandling ikke er korrekt eller hensigtsmæssig." De stedlige skattemyndigheder har ved den påklagede  

 ansættelse forhøjet klagerens personlige indkomst for det  

 pågældende indkomstår med 82.000 kr., jf. statsskattelovens  

 § 4.
 Afgørelsen er begrundet med, at den af B A/S  

 betalte operation og genoptræning er skattepligtig for klageren.  

 Værdiansættelse er sket med udgangspunkt i ligningslovens § 16,  

 stk. 3. Der er henvist til, at udgiften ikke er afholdt inden for de normalt  

 aftalte rammer om arbejdsgivers betaling af behandling og genoptræning  

 ved arbejdsrelaterede skader, at aftalt lønreduktion ikke har  

 været omfattet af den oprindelig indgåede kontrakt af 31. juli  

 1995 mellem B A/S og klageren, at skaden ikke umiddelbart er blevet  

 dækket af arbejdsskadeforsikringen, der har været tegnet på  

 klageren samt at den indgåede lønnedgang har en snæver  

 sammenhæng med klagerens skade og efterfølgende  

 speciallægebehandling og genoptræning.
 Klagerens advokat har over for Landsskatteretten nedlagt  

 påstand om, at klagerens personlige indkomst for det  

 pågældende indkomstår nedsættes med 82.000 kr.
Advokaten har til støtte herfor anført, at  

 der er tale om en arbejdsskade.
I henhold til kontrakt mellem klageren og  

 hans arbejdsgiver skal denne yde spilleren gratis lægehjælp.
Der  

 er henvist til bemærkningerne til Lovforslag nr. 149 1998-99, pkt. 3,  

 hvoraf det fremgår, at arbejdsgiverens betaling for behandling på  

 et privathospital er skattefri for arbejdstageren, hvis der er tale om  

 behandling af en skade, der er påført den ansatte under  

 arbejdets udførelse.
Der er endvidere henvist til brev fra  

 direktøren i B af 18. juli 2000 til klageren.
Af brevet  

 fremgår:
 "Vedrørende udgifterne til behandling af skade i  

 Schweiz.
 Idet jeg var direktør i B A/S på det  

 pågældende tidspunkt, har du anmodet mig redegøre for  

 forholdet omkring ovenstående udgifter.
Du blev i aftaleperioden med B A/S (efteråret 1995)  

 under træning alvorligt skadet i det ene knæ, hvilket  

 desværre medførte behov for operation.
Under normale  

 omstændigheder ville operationen blive udført i Danmark, men vi  

 valgte i denne sag at søge hjælp i udlandet.
Under alle  

 omstændigheder var det B A/S, som skulle betale udgiften til  

 lægebehandling (herunder udgifterne til operation) incl.  

 genoptræning.
Via dit tidligere job som professionel i udlandet havde du  

 et særdeles godt kendskab til en specialist i Zürich, som blandt  

 andet havde skader af omhandlende art som sit speciale.
Idet B A/S  

 ønskede den optimale behandling, anmodede vi dig om at tage kontakt  

 til specialisten i Zürich.
B A/S havde to tungtvejende interesser: Du  

 skulle blive klar hurtigst muligt, og du skulle helst blive så  

 helbredt, at muligheden for salg til udlandet ikke blev ødelagt.  

 Specialisten meldte klar for begge disse forhold, hvorefter operationen blev  

 udført i udlandet.
Efterfølgende kunne B A/S konstatere, at  

 specialisten talte sandt, idet du blev klar på rekordtid, ligesom du  

 efterfølgende blev solgt til udlandet.
 Som nævnt var det B A/S, som skulle betale udgiften.  

 Idet betaling skulle ske kontant ved hjemrejse fra klinikken, betalte du i  

 første omgang for senere at få udlægget refunderet.  

 Klinikken udstedte naturligt regningen til dig, men denne burde rettelig  

 være udstedt til B A/S.
Af ovenstående fremgår med al tydelighed, at  

 du kun har foretaget et udlæg for B A/S." Advokaten har endvidere anført, at arbejdsgiveren  

 på grund af økonomiske forhold ikke havde tegnet forsikring for  

 spillerne.
Det var derfor, at skaden ikke blev dækket af nogen  

 forsikring.
Det er desuden anført, at B i forbindelse med klagerens  

 salg til udlandet skulle modtage 200.000 kr. med tillæg af løn  

 udbetalt til klageren, mens klageren selv skulle modtage resten af  

 vederlaget.
At klageren gik ned i løn i en periode fik altså  

 ikke betydning for ham i sidste ende, idet han fik tilsvarende mere ved et  

 salg.
Landsskatteretten finder, at det af arbejdsgiveren betalte  

 beløb til den private behandling for operation og genoptræning  

 af klageren er skattefri for klageren.
Der er ved afgørelsen lagt  

 vægt på, at klageren har påført sig skaden under  

 arbejdets udførelse og at der således er tale om en  

 arbejdsskade.
Den påklagede afgørelse vil være at  

 ændre i overensstemmelse hermed, hvilket er tiltrådt af Told- og  

 Skattestyrelsen.
