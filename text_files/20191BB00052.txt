Fremsat den 3. december 2019 af Søren Søndergaard (EL), Eva Flyvholm (EL), Jette Gottlieb (EL), Peder Hvelplund (EL), Christian Juhl (EL), Jakob Sølvhøj (EL) og Victoria Velasquez (EL) Forslag til folketingsbeslutning om Tyrkiet og EU Folketinget pålægger regeringen i Rådet at arbejde for, at opfordringer i EU-Parlamentets vedtagelse af 24. oktober 2019 »om den tyrkiske militæroperation i det nordøstlige Syrien og konsekvenserne heraf« gennemføres.
Bemærkninger til forslaget EU-Parlamentet vedtog den 24 oktober 2019 en resolution »om den tyrkiske militæroperation i det nordøstlige Syrien og konsekvenserne heraf« (T9-0049/2019).
 Resolutionen indeholder opfordringer til EU-medlemslandene og Udenrigsrepræsentanten om at iværksætte en række initiativer, heriblandt:
  En omfattende EU-dækkende våbenembargo mod Tyrkiet, så længe den tyrkiske militæroperation og tilstedeværelse i Syrien fortsætter.
  Målrettede sanktioner og visumforbud over for de tyrkiske embedsmænd, der er ansvarlige for henholdsvis anslag mod grundlæggende rettigheder internt i Tyrkiet og krænkelser af menneskerettigheder under den nuværende militære intervention i det nordøstlige Syrien.
  Overvejelse om suspendering af handelspræferencer i henhold til aftalen mellem EU og Tyrkiet vedrørende landbrugsprodukter og, som en sidste udvej, suspension af toldunionen mellem EU og Tyrkiet.
Skal indholdet af resolutionen gennemføres, kræver det, at EU-medlemslandene bakker op om forslagene.
Derfor bør den danske regering også arbejde for, at EU-Parlamentets resolution gennemføres i overensstemmelse med dens indhold.
Resolutionen blev vedtaget med et bredt flertal af medlemmerne i EU-Parlamentet, herunder også danske medlemmer.
Et bredt udsnit af de politiske grupper i EU-Parlamentet stod desuden bag forslaget.
Følgende grupper i EU-Parlamentet var forslagsstillere på resolutionen: EPP (Det Europæiske Folkepartis Gruppe), S&D (Socialdemokraterne), De Grønne/EFA (De Grønne) og GUE/NGL (Den Europæiske Venstrefløjs Fællesgruppe).
 I det lys burde det således blot være en formssag at vedtage nærværende forslag, som pålægger den danske regering at arbejde for initiativer i Rådet i tråd med indholdet af resolutionen.
Situationen i Tyrkiet og det nordøstlige Syrien er meget alvorlig.
Der er akut brug for handling fra EU-landene.
Hvis vi i Danmark mener, at Tyrkiet skal stoppe sin invasion i det nordøstlige Syrien og Erdogans undertrykkelse af den demokratiske opposition i Tyrkiet skal ophøre, så er der behov for, at Danmark sætter handling bag ordene.
Første skridt vil være at vedtage dette beslutningsforslag.
Skriftlig fremsættelse Søren Søndergaard (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om Tyrkiet og EU.
(Beslutningsforslag nr.
B 52) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
