I forbindelse med ekspropriation af et mindre areal til ombygning af  

 en hovedlandevej fastsattes erstatningen udfra en konkret vurdering under  

 hensyntagen til arealets beliggenhed og beskaffenhed samt en vis hensyntagen  

 til den offentlige vurdering.
Der blev ved erstatningsfastsættelsen ikke  

 taget hensyn til den arealpris pr.
(m2), der ville fremkomme ved en beregning udfra hele parcellens  

 samlede grundværdi inklusiv byggeretsværdi.
Arealprisen blev herefter nedsat  

 til 60 kr. pr. (m2).
År 1989, den 21. november, blev af Overtaksationskommissionen for Århus  

 amtsrådskreds og en del af Ringkøbing amtsrådskreds i sag 6, lb.nr. 7/1989 anke af taksationsforretning, begært af Århus amtskommune, hos Britta Laursen og Michael VEstergaard, Grønbækvej 12, Grauballe, afsagt sålydende k e n d e l s e:
 Den af vejtaksationskommissionen for Århus amtsrådskreds' nordlige del den  

 2. juni 1989 afsagte kendelse, hvorved der blev fastsat erstatning til  

 lodsejerne, Britta Laursen og Michael Vestergaard, Grønbækvej 12, Grauballe,  

 i anledning af Århus amtskommunes ombygning af  

 hovedlandevejen Kongensbro-Silkeborg i Grauballe, er alene påanket af  

 amtskommunen.
 Efter at parterne har haft lejlighed til at redegøre for deres  

 standpunkter i skriftlige indlæg, har Overtaksationskommissionen den 21.  

 november 1989 foretaget besigtigelse af den omhandlede ejendom og afholdt  

 møde med parterne, der herunder har kunnet nedlægge deres endelige påstande  

 og nærmere begrunde disse.
 Amtskommunen har gentaget de for taksationskommissionen nedlagte påstande,  

 medens lodsejeren nu alene har påstået den indankede kendelse stadfæstet.
 Amtskommunen har til støtte for sin påstand om nedsættelse af  

 arealerstatningen anført, at denne må fastsættes efter en konkret vurdering  

 under hensyntagen til arealets beliggenhed og beskaffenhed samt en vis  

 hensyntagen til den offentlige vurdering i overensstemmelse med tidligere  

 afgørelser truffet af Overtaksationskommissionen.
 Det fremgår af sagens oplysninger, at ejendommen ved årsomvurderingen pr.  

 1. januar 1988 var vurderet til ejendomsværdi 550.000 kr., hvoraf grundværdi,  

 78.400 kr., svarende til 60 kr. pr. (m2) for det 507 (m2) store areal, med  

 tillæg af en byggeretsværdi på 48.000 kr.
 Det bemærkes, at det eksproprierede areal udgør en ca. 10 m lang og indtil  

 5 m dyb trekant langs ejendommens facade mod hovedlandevejen og er beliggende  

 i en afstand af ca. 5 m fra det på ejendommen opførte beboelseshus.
 Overtaksationskommissionen finder, at arealerstatningen efter den skete  

 besigtigelse og under hensyntagen til ejendommens beliggenhed og beskaffenhed  

 kan ansættes til det af amtskommunen fastsatte beløb på 60 kr. pr. (m2).
Overtaksationskommissionen kan således tiltræde det princip, som  

 amtskommunen anvender ved fremsættelse af forligsforslag og nedlæggelse af  

 påstande vedrørende arealerstatninger ved ekspropriationer, og hvorefter der  

 ved afståelse af mindre arealer fra bebyggede eller byggemodne parceller ikke  

 tages hensyn til den arealpris pr. (m2), der ville fremkomme ved beregning ud  

 fra hele parcellens samlede grundværdi med indeholdt byggeretsværdi.
Det  

 bemærkes herved, at der ved fastsættelse af ulempeerstatning vil kunne tages  

 konkrete hensyn til en af arealafståelsen betinget forringelse eller  

 formindskelse af byggemuligheden på ejendommen.
Overtaksationskommissionen kan af de i kendelsen anførte grunde tiltræde,  

 at den samlede ulempeerstatning er fastsat til 35.000 kr., hvorfor bestemmes:
 Den indankede kendelse om fastsættelse af erstatning til  

 lodsejerne, Britta Laursen og Michael Vestergaard, Grauballe, stadfæstes med  

 den ændring, at erstatnigen for arealafståelse fastsættes til 60 kr. pr. (m2)  

 eller ialt 1.500 kr.
