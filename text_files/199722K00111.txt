Nr LSF 111 Forslag til Lov om afgift på kommuner og amtskommuner i forbindelse med  

 kommunale skattestigninger Fremsat af indenrigsministeren (Thorkild Simonsen) den 2. juni 1998 § 1. Efter reglerne i denne lov afregner kommuner og amtskommuner  

 en afgift til staten i forbindelse med forhøjelser i den kommunale  

 udskrivningsprocent.
§ 2. Kommuner og amtskommuner, hvor kommunens eller amtskommunens  

 udskrivningsprocent for et indkomstår er højere end udskrivningsprocenten for  

 det foregående indkomstår, afregner en afgift til staten.
Afgiften beregnes  

 som 25 procent af den kommunale eller amtskommunale provenuændring som følge  

 af ændringen af udskrivningsprocenten.
 Stk. 2. Provenuændringen, jf. stk. 1, opgøres som kommunens eller  

 amtskommunens udskrivningsgrundlag for indkomståret ganget med ændringen i  

 udskrivningsprocenten.
 Stk. 3. Ændringen i udskrivningsprocenten, jf. stk. 2, opgøres som  

 forskellen mellem kommunens henholdsvis amtskommunens udskrivningsprocent for  

 indkomståret og den tilsvarende udskrivningsprocent for det foregående år.
 Stk. 4. Ved beregningen af provenuændringen, jf. stk. 2, indgår  

 for kommuner og amtskommuner de udskrivningsgrundlag, der indgår i udligning  

 af beskatningsgrundlag, jf. lov om kommunal udligning og generelle tilskud  

 til kommuner og amtskommuner.
 § 3. Afgift i henhold til § 2 afregnes i det indkomstår, hvor  

 ændringen har fundet sted, samt i de følgende tre indkomstår.
 Stk. 2. For hvert af de tre følgende indkomstår beregnes afgiften  

 som 25 procent af den kommunale henholdsvis amtskommunale provenuændring.
 Stk. 3. Den provenuændring, der er nævnt i stk. 2, opgøres som  

 kommunens henholdsvis amtskommunens udskrivningsgrundlag for indkomståret  

 ganget med en ændring i udskrivningsprocenten, jf. stk. 4.
 Stk. 4. Den ændring i udskrivningsprocenten, der er nævnt i stk.  

 3, fremkommer som den mindste af følgende to størrelser:
 1) Forskellen mellem kommunens henholdsvis amtskommunens  

 udskrivningsprocent for det indkomstår, hvor ændringen fandt sted, og den  

 tilsvarende udskrivningsprocent for det foregående år.
 2) Forskellen mellem kommunens henholdsvis amtskommunens aktuelle  

 udskrivningsprocent og udskrivningsprocenten for året før det indkomstår,  

 hvor ændringen fandt sted.
 Stk. 5. Ved beregningen af provenuændringen, jf. stk. 3, indgår  

 for hvert af de tre år de aktuelle udskrivningsgrundlag, der indgår i  

 udligning af beskatningsgrundlag for det pågældende år, jf. lov om kommunal  

 udligning og generelle tilskud til kommuner og amtskommuner.
§ 4. I hvert af indkomstårene foretages en foreløbig afregning af  

 afgift.
Den foreløbige afregning opgøres på grundlag af det af kommunen  

 henholdsvis amtskommunen budgetterede udskrivningsgrundlag.
 Stk. 2. Den foreløbige afgift for et indkomstår afregnes med en  

 tolvtedel hver måned i indkomståret i forbindelse med de månedlige  

 forskudsbetalinger fra staten af kommunal indkomstskat.
 § 5. For de kommuner og amtskommuner, der har valgt at budgettere  

 med deres eget skøn over udskrivningsgrundlaget, jf. § 7 i lov om kommunal  

 indkomstskat, efterreguleres afgiften i året to år efter indkomståret på  

 grundlag af det udskrivningsgrundlag, der indgår i efterreguleringen af  

 udligning af beskatningsgrundlag i henhold til lov om kommunal udligning og  

 generelle tilskud til kommuner og amtskommuner.
 Stk. 2. For kommuner og amtskommuner, der har valgt at budgettere  

 med det af indenrigsministeren udmeldte udskrivningsgrundlag, jf. § 7 i lov  

 om kommunal indkomstskat, sker der ingen efterregulering af afgift.
 Stk. 3. Efterreguleringen af afgift afregnes med lige store beløb  

 i månederne oktober, november og december i året to år efter indkomståret.
 § 6. Indenrigsministeren kan korrigere beregningsgrundlaget for  

 afgifterne eller de beregnede afgifter for de enkelte kommuner og  

 amtskommuner, jf. § 2, hvis hensynet til en balanceret udvikling i den  

 kommunale og amtskommunale økonomi taler herfor.
 § 7. Loven træder i kraft den 1. juli 1998 og har virkning fra og  

 med indkomståret 1999.
 Stk. 2. Der foretages ikke regulering af statens generelle tilskud  

 til kommunerne og amtskommunerne for kommunernes og amtskommunernes udgifter  

 i henhold til denne lov.
 § 8. Ved beregning af afgift i henhold til § 2 for de kommuner,  

 der modtager tilskud i henhold til § 19, stk. 2, i lov om kommunal udligning  

 og generelle tilskud til kommuner og amtskommuner, modregnes et beløb i den  

 beregnede kommunale provenuændring, jf. § 2, stk. 2. Det beløb, der  

 modregnes, udgør for 1999 0,2 procent af kommunens udskrivningsgrundlag.  

 Grænsen forhøjes herefter årligt med 0,2 procentpoint.
 § 9. I lov nr. 468 af 30. juni 1993 om fordeling mellem staten,  

 kommunerne og amtskommunerne af skattenedslaget som følge af  

 personskattelovens skatteloft, som ændret ved § 2 i lov nr. 826 af 27.  

 oktober 1995, foretages følgende ændringer:
 1. § 3 affattes således:
 » § 3. For de kommuner, der er omfattet af § 2, opgøres  

 beløbet ved at gange kommunens grundlag ifølge forskudsregistreringen for  

 indkomståret 1994 for skatten efter personskattelovens § 5, nr. 3, med den  

 mindste af følgende to størrelser:
 1) Det antal procentpoint, hvormed en samlet kommunal og amtskommunal  

 udskrivningsprocent, jf. stk. 2, overstiger den samlede kommunale og  

 amtskommunale udskrivningsprocent for 1993.
 2) Det antal procentpoint, hvormed en samlet kommunal og amtskommunal  

 udskrivningsprocent, jf. stk. 2, overstiger 29 pct.
 Stk. 2. Den samlede kommunale og amtskommunale  

 udskrivningsprocent, der er nævnt i stk. 1, nr. 1 og 2, opgøres som den  

 mindste af følgende to størrelser:
 1) Den samlede kommunale og amtskommunale udskrivningsprocent for det  

 pågældende år.
 2) Den samlede kommunale og amtskommunale udskrivningsprocent for 1998.
Stk. 3. Det indkomstskattegrundlag, der er nævnt i stk. 1,  

 reguleres efter personskattelovens § 20.« 2. I § 4, 2. pkt. , ændres »for det pågældende  

 år« til: », der er nævnt i § 3, stk. 2,» 3. § 6 ophæves.
 § 10. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets formål Formålet med dette lovforslag er ikke at erstatte, men at sikre det  

 aftalesystem mellem staten og kommunerne, der er et særkende for dansk  

 kommunestyre.
 Derfor er regeringen også indstillet på - forud for den endelige  

 behandling af lovforslaget i Folketinget - at drøfte dets konsekvenser  

 nærmere med de kommunale organisationer under de igangværende forhandlinger  

 om økonomien for 1999.
 Regeringen foreslår en fireårig afgift hvert år på 25 procent på  

 amtskommunale og kommunale skattestigninger, der ikke er forårsaget af ændret  

 lovgivning.
 Aftalen erstatter for så vidt angår fremtidige skattestigninger den  

 kommunale medfinanciering af det skrå skatteloft, der i princippet har  

 belastet som en permanent afgift på 10 procent af merprovenuet ved kommunale  

 skattestigninger - om end ujævnt fordelt mellem de enkelte kommuner og  

 amtskommuner.
 Afgiftsforslaget kan ikke ses isoleret.
 Det skal ske i sammenhæng med regeringens samlede udspil til en ny type af  

 aftaler med de kommunale organisationer.
 Regeringen er indstillet på at sikre, at en realvækst i den kommunale  

 økonomi på ca. 1 procent kan realiseres uden skattestigninger.
 Regeringen vil derfor kompensere kommuner og amtskommuner for negative  

 virkninger på skattegrundlaget af lovforslagene i regeringens samlede udspil  

 »Bedre balance«.
 Desuden betyder det fremsatte lovforslag om en kommunal ejendomsværdiskat,  

 at der uden for indkomstskattesystemet introduceres en ny indtægtskilde for  

 kommuner og amtskommuner, der i de nærmeste år vokser hurtigere end  

 indkomstskattegrundlaget.
 I den beskrevne sammenhæng kan afgiften underbygge kollektive aftaler om  

 den kommunale økonomi ved at påvirke adfærden i den enkelte kommune i retning  

 af at holde indkomstskatteprocenterne i ro.
 Dette er ønskeligt også for at undgå utilsigtede fordelingsvirkninger  

 således som de er forekommet i årene 1994-98.
Der er samtidig hermed fremsat lovforslag om at permanentgøre  

 opsparingsordningen i ATP.
Virkningen heraf på det kommunale skattegrundlag  

 vil blive kompenseret.
2. Gældende regler Den enkelte kommune og amtskommune fastsætter i forbindelse med  

 budgetlægningen udskrivningsprocenten for budgetåret.
Udskrivningsprocenten  

 fastsættes, således at der tilvejebringes finansiering af de budgetterede  

 udgifter.
De årlige aftaler mellem regeringen og de kommunale parter om det kommende  

 års økonomi indeholder henstillinger til kommuner og amtskommuner om det  

 kommende års skatteudskrivning.
Disse aftaler indgås med de kommunale  

 organisationer for den kommunale henholdsvis amtskommunale sektor som helhed,  

 og henstillingerne er ikke bindende for den enkelte kommune eller  

 amtskommune.
Efter de gældende regler i lov om fordeling mellem staten, kommunerne og  

 amtskommunerne af skattenedslaget som følge af personskattelovens skatteloft,  

 skal kommuner og amtskommuner bidrage til finansieringen af det skrå  

 skatteloft, hvis de har sat skatten op siden 1993 og har en samlet amts- og  

 kommunal skat på over 29 procent.
I 1998 skal kommuner og amtskommuner betale  

 i alt 862 mio. kr. i henhold til denne lov.
 Baggrunden for denne lov var, at ordningen skulle medvirke til at dæmpe de  

 kommunale skattestigninger ved at kommunerne og amtskommunerne skulle dække  

 det statslige tab på det skrå skatteloft.
 Ordningen indebærer i gennemsnit en »afgift« på kommunale og  

 amtskommunale skattestigninger på ca. 10 procent - dog med betydelig  

 variation mellem kommunerne.
3. Lovforslagets indhold 3.1. Afgift ved kommunale og amtskommunale skattestigninger Dette lovforslag indebærer, at kommuner og amtskommuner, der sætter  

 skatten op, pålægges en afgift til staten på en fjerdedel af det ekstra  

 provenu som følge af skattestigningen.
Afgiften skal betales i fire år,  

 hvorefter den bortfalder.
Den enkelte kommune har ved budgetlægningen fuldt  

 kendskab til det beløb, der skal betales i afgift for budgetåret.
Baggrunden for forslaget er, at der i de senere år har været en højere  

 vækst i de kommunale og amtskommunale udgifter end aftalt mellem regeringen  

 og de kommunale parter.
Denne vækst er i et vist omfang blevet finansieret  

 ved hjælp af skattestigninger.
Reglerne i dette lovforslag vil tilskynde kommunerne og amtskommunerne til  

 at tilpasse økonomien på andre måder end ved at hæve skatten, idet forslaget  

 indebærer, at det bliver »dyrere« for den enkelte kommune  

 henholdsvis amtskommune at vælge at hæve skatten.
Lovforslaget forhindrer dog  

 ikke kommunale skattestigninger.
Dermed styrkes systemet med frivillige aftaler mellem regeringen og de  

 kommunale parter med et element, der giver den enkelte kommune et synligt  

 incitament til at leve op til aftalens forudsætninger for kommunerne under  

 eet.
Afgiften er kun fireårig og vil derfor ikke forhindre, at den enkelte  

 kommune gennemfører strukturelt betingede tilpasninger af skatteprocenten.
I  

 de tilfælde, hvor der er objektivt konstaterbare årsager til en  

 skatteforhøjelse rummer lovforslaget dispensationsmuligheder, jf. § 6.
 3.2. Loft over den kommunale og amtskommunale medfinansiering af det  

 skrå skatteloft på 1998-niveau.
 Lov om fordeling mellem staten, kommunerne og amtskommunerne af  

 skattenedslaget som følge af personskattelovens skatteloft, lov nr. 468 af  

 30. juni 1993, som ændret ved § 2 i lov nr. 826 af 27. oktober 1995,  

 indeholder en bestemmelse om, at der skal fremsættes forslag til revision af  

 loven i folketingsåret 1997-98.
 Dette lovforslag indeholder et forslag til revision af loven, idet  

 forslaget - i tilfælde af kommunale eller amtskommunale skattestigninger i  

 forhold til 1998-niveauet - indebærer en fastfrysning af de enkelte kommuners  

 og amtskommuners medfinansiering af det skrå skatteloft på 1998-niveau.
 I tilfælde af kommunale eller amtskommunale skattenedsættelser i forhold  

 til 1998-niveauet - vil den kommunale eller amtskommunale medfinansiering af  

 det skrå skatteloft blive nedsat tilsvarende, på samme måde som efter de  

 nugældende regler.
Reglerne om kommunal medfinansiering af det skrå skatteloft indebærer i  

 praksis en vis »afgift« på kommunale og amtskommunale  

 skattestigninger.
Med henblik på at undgå samspilsproblemer med  

 bestemmelserne i dette lovforslag om en generel afgift på kommunale og  

 amtskommunale skattestigninger foreslås det derfor, at de enkelte kommuners  

 og amtskommuners medfinansiering af det skrå skatteloft ikke kan stige  

 yderligere i forhold til niveauet for 1998. En kommunal eller amtskommunal  

 skattestigning vil således ikke samtidig udløse både en skatteafgift og en  

 stigende medfinansiering af det skrå skatteloft.
4. Økonomiske og administrative konsekvenser De økonomiske konsekvenser for staten og kommunerne af dette lovforslag  

 vil afhænge af beslutningerne i de enkelte kommunalbestyrelser og amtsråd om  

 udskrivningsprocenten for 1999 og de følgende år.
 De første afregninger af afgifter i henhold til dette lovforslag vil kunne  

 finde sted i 1999.
I tilfælde af kommunale eller amtskommunale skattestigninger vil de  

 pågældende kommuner og amtskommuner få en udgift på en fjerdedel af  

 provenuforøgelsen i fire år, og staten vil få en tilsvarende indtægt.
Det  

 skal i den forbindelse bemærkes, at efter de hidtidige regler om kommunal  

 medfinansiering af det skrå skatteloft ville en kommunal skattestigning  

 udløse en permanent kommunal merudgift på i gennemsnit ca. 10 procent af det  

 forøgede provenu.
De foreslåede regler medfører en højere - men tidsbegrænset  

 - kommunal merudgift.
 Det er ikke muligt at vurdere størrelsen af eventuelle udgifter og  

 indtægter før vedtagelsen af de kommunale og amtskommunale budgetter for  

 1999. Det må dog antages, at reglerne i lovforslaget vil modvirke kommunale  

 og amtskommunale skattestigninger, således at der bliver tale om forholdsvis  

 små kommunale og amtskommunale afgifter.
 Med hensyn til den kommunale medfinansiering af det skrå skatteloft  

 indebærer forslaget, at disse betalinger ikke vil stige som følge af  

 kommunale eller amtskommunale skattestigninger i forhold til 1998-niveauet.  

 De samlede kommunale og amtskommunale betalinger hertil udgør i 1998 862 mio.  

 kr., og vil for de kommende år alene blive reguleret med reguleringstallet i  

 personskattelovens § 20. Herudover vil der i tilfælde af kommunale og  

 amtskommunale skattenedsættelser ske en nedsættelse af den kommunale og  

 amtskommunale medfinansiering af det skrå skatteloft.
 Det skal i den forbindelse påpeges, at det statslige provenu af afgiften i  

 tilfælde af kommunale skattestigninger i et vist omfang modsvares af større  

 statslige udgifter til skattenedslag til borgerne som følge af det skrå  

 skatteloft.
 Det foreslås desuden, at der ikke sker regulering af statens generelle  

 tilskud til kommuner og amtskommuner i henhold til reglerne om det udvidede  

 totalbalanceprincip som følge af eventuelle kommunale og amtskommunale  

 udgifter som følge af denne lov.
5. Forholdet til EU-retten Lovforslaget indeholder ikke EU-retlige aspekter.
6. Miljømæssige og erhvervsmæssige konsekvenser Lovforslaget har ingen miljømæssige eller erhvervsmæssige konsekvenser.
Bemærkninger til de enkelte bestemmelser Til § 1 I dette lovforslag foreslås regler om, at kommuner og amtskommuner, der  

 sætter skatten op, skal betale en afgift til staten svarende til en fjerdedel  

 af merprovenuet som følge af skattestigningen.
Til § 2 Den foreslåede bestemmelse i § 2 indebærer, at hvis en kommune eller en  

 amtskommune sætter skatten op, skal den betale en afgift til staten.
Afgiften  

 beregnes som en fjerdedel af stigningen i kommunens udskrivningsprocent i  

 forhold til året før ganget med kommunens udskrivningsgrundlag.
Det  

 udskrivningsgrundlag, der indgår i denne beregning, er det  

 udskrivningsgrundlag, der indgår i udligning af beskatningsgrundlag, det vil  

 sige, at der er tale om et udskrivningsgrundlag omfattende de selvangivne  

 indkomster.
Udskrivningsgrundlaget er nærmere defineret i lov om kommunal  

 udligning og generelle tilskud til kommuner og amtskommuner.
Beregning af afgiften er illustreret i følgende eksempel.
Det forudsættes  

 i eksemplet, at en kommune i 1998 har en udskrivningsprocent på 20,0 procent,  

 og for 1999 hæver den til 20,5 procent., dvs. at kommunen for 1999 har hævet  

 skatten med 0,5 procentpoint.
Kommunen budgetterer for 1999 med et  

 udskrivningsgrundlag på 2.000 mio. kr.
Kommunens merprovenu som følge af  

 skattestigningen beregnes som stigningen i udskrivningsprocenten ganget med  

 udskrivningsgrundlaget, dvs. 0,5 procent gange 2.000 mio. kr. = 10 mio. kr.  

 Kommunens merprovenu i 1999 som følge af skattestigningen er således 10 mio.  

 kr., og afgiften til staten udgør en fjerdedel heraf, dvs. 2,5 mio. kr.
 I indkomståret beregnes afgiften på grundlag af det af kommunen  

 budgetterede udskrivningsgrundlag, jf. § 4. I året to år efter sker der en  

 efterregulering af afgiften på grundlag af det faktiske udskrivningsgrundlag,  

 jf. § 5. Såfremt kommunen eller amtskommunen har valgt at budgettere med det  

 statsgaranterede udskrivningsgrundlag, sker der dog ikke efterregulering af  

 afgiften.
Til § 3 Afgiften i henhold til dette lovforslag er fireårig.
En kommune eller en  

 amtskommune skal betale afgift i det år, for hvilket der gennemføres en  

 skattestigning, samt i de tre følgende år.
Derefter bortfalder afgiften.
 Hvis kommunen i løbet af fireårsperioden nedsætter skatten, nedsættes  

 afgiften tilsvarende.
 For hvert år beregnes afgiften ud fra udskrivningsgrundlaget for det  

 pågældende år.
Til § 4 Afgift i henhold til denne lov afregnes i samme takt som den kommunale  

 indkomstskat, dvs. med en foreløbig afregning i indkomståret og en  

 efterregulering i året to år efter indkomståret, jf. § 5.
Den foreløbige afregning i indkomståret sker på samme måde som afregningen  

 af kommunal indkomstskat på grundlag af det af kommunen budgetterede  

 udskrivningsgrundlag.
Afgiften afregnes med en tolvtedel hver måned i året.
Til § 5 I henhold til lov om kommunal indkomstskat kan kommuner og amtskommuner  

 vælge at budgettere med deres eget skøn over udskrivningsgrundlaget eller med  

 et statsgaranteret udskrivningsgrundlag.
Vælger kommunen et statsgaranteret  

 udskrivningsgrundlag sker der ingen efterregulering af det udbetalte  

 forskudsbeløb.
Vælger kommunen eller amtskommunen at budgettere med sit eget  

 skøn over udskrivningsgrundlaget, efterreguleres de udbetalte forskudsbeløb i  

 året to år efter indkomståret.
Afregning af afgift følger samme takt som afregning af den kommunale  

 indkomstskat, det vil sige med en foreløbig afregning i indkomståret, jf. §  

 4, og en efterregulering i året to år efter indkomståret.
For de kommuner og  

 amtskommuner, der har valgt at budgettere med et statsgaranteret  

 udskrivningsgrundlag, sker der dog ikke efterregulering af afgiften.
Til § 6 Den foreslåede bestemmelse i § 6 indebærer, at indenrigsministeren i  

 forbindelse med generelle ændringer i den kommunale finansiering bemyndiges  

 til at korrigere beregningsgrundlaget for den samlede afgift eller de  

 beregnede afgifter til de enkelte kommuner og amtskommuner.
Bemyndigelsen vil  

 især kunne udnyttes i forbindelse med en skattereform, udligningsreform eller  

 lignende, som medfører betydelige byrdefordelingsmæssige forskydninger mellem  

 kommunerne.
Bestemmelsen åbner således ikke mulighed for individuelle  

 fritagelser.
 I forbindelse med generelle omlægninger såsom skattereform,  

 udligningsreform eller lignende kan det være nødvendigt for nogle kommuner  

 eller amtskommuner at sætte skatten op for at kompensere for tabet ved  

 omlægningen, mens andre vil vinde på omlægningen og derfor har mulighed for  

 at sætte skatten ned.
 Bemyndigelsen kan udnyttes til at friholde kommuner og amtskommuner med  

 tab på sådanne omlægninger fra en afgift på skattestigninger.
Til § 7 Det foreslås, at denne lov skal have virkning fra og med indkomståret  

 1999. Det vil sige, at den vil have virkning for de skatteændringer,  

 kommunalbestyrelser og amtsråd beslutter i forbindelse med vedtagelsen af  

 budgettet for 1999.
 Det foreslås desuden i denne bestemmelse, at der ikke sker regulering af  

 statens generelle tilskud til kommuner og amtskommuner i henhold til reglerne  

 om det udvidede totalbalanceprincip som følge af eventuelle kommunale og  

 amtskommunale udgifter som følge af denne lov.
Til § 8 Den foreslåede bestemmelse i § 8 indebærer, at kommuner, der modtager  

 tilskud i henhold til overgangsbestemmelserne som følge af den seneste  

 udligningsreform, der havde virkning fra og med 1996, har mulighed for at  

 hæve skatten uden at blive pålagt afgift i den forbindelse.
Tilskuddet i henhold til disse overgangsbestemmelser i lov om kommunal  

 udligning og generelle tilskud til kommuner og amtskommuner ydes til  

 kommuner, hvor kommunens samlede byrdefordelingsmæssige tab i 1996 oversteg  

 0,2 procent af kommunens beskatningsgrundlag.
Grænsen for tilskud forhøjes  

 årligt med 0,2 procentpoint.
Det fremgår af den foreslåede overgangsbestemmelse i § 8, at de kommuner,  

 der stadig er omfattet af overgangsbestemmelsen som følge af  

 udlignigsreformen, skal have mulighed for at hæve skatten med 0,2 procent i  

 1999. Grænsen forhøjes årligt med 0,2 procentpoint.
Disse kommuner vil  

 således have mulighed for at kompensere tabet fra udligningsreformen med  

 skattestigninger uden at blive omfattet af reglerne om afgift.  

 Overgangsordningen vil i 1999 omfatte 19 kommuner, i år 2000 10 kommuner, i  

 år 2001 6 kommuner og i år 2002 4 kommuner.
Herefter vil der ikke længere  

 være nogen kommune omfattet af overgangsordningen.
Til § 9 Den foreslåede bestemmelse i § 9 indebærer et loft over den kommunale  

 medfinansiering af det skrå skatteloft på niveauet for 1998.
Hidtil er den kommunale medfinansiering blevet beregnet ud fra den  

 aktuelle kommunale og amtskommunale udskrivningsprocent for det pågældende  

 år.
For at undgå samspilsproblemer med den foreslåede afgift på  

 skattestigninger i denne lov foreslås det, at den udskrivningsprocent, der  

 indgår i beregningen, ikke kan overstige udskrivningsprocenten i 1998 for den  

 pågældende kommune henholdsvis amtskommune.
 I tilfælde af kommunale eller amtskommunale skattenedsættelser i forhold  

 til 1998-niveauet vil det stadig være den aktuelle kommunale henholdsvis  

 amtskommunale udskrivningsprocent, der indgår i beregningen.
 I tilfælde af kommunale eller amtskommunale skatteforhøjelser i forhold  

 til 1998-niveauet, vil det derimod være udskrivningsprocenten for 1998, der  

 indgår i beregningen.
 En kommunal eller amtskommunal skattestigning i forhold til 1998-niveauet  

 vil således ikke både udløse skatteafgift og yderligere medfinansiering af  

 det skrå skatteloft.
 Endelig skal det bemærkes, at bestemmelserne i den hidtidige § 3, stk. 1,  

 i lov om fordeling mellem staten, kommunerne og amtskommunerne af  

 skattenedslaget som følge af personskattelovens skatteloft, ikke længere  

 indgår i den foreslåede formulering af § 3. Der er tale om en redaktionel  

 ændring, idet bestemmelsen alene havde virkning for 1994.
 Det foreslås samtidig, at bestemmelsen om, at der i folketingsåret 1997-98  

 skal fremsættes forslag til revision af loven, ophæves.
Til § 10 De foreslåede bestemmelser i dette lovforslag gælder ikke for Færøerne og  

 Grønland.
Skriftlig fremsættelse (2. juni 1998) Indenrigsministeren (Thorkild Simonsen):
 Jeg tillader mig hermed for Folketinget at fremsætte:
 Forslag til lov om afgift på kommuner og amtskommuner i forbindelse  

 med kommunale skattestigninger.
(Lovforslag nr.
L 111).
Formålet med dette lovforslag er at underbygge de kollektive aftaler  

 mellem regeringen og de kommunale parter med et element, der påvirker  

 adfærden i den enkelte kommune.
Det vil medvirke til at sikre det  

 aftalesystem mellem staten og kommunerne, som er et særkende for det danske  

 kommunestyre.
 Reglerne i dette lovforslag vil tilskynde kommunerne og amtskommunerne til  

 at tilpasse økonomien på andre måder end ved at hæve skatten, idet forslaget  

 indebærer, at det bliver »dyrere« for den enkelte kommune  

 henholdsvis amtskommune at vælge at hæve skatten.
 Lovforslaget forhindrer dog ikke kommunale skattestigninger, men  

 lovforslaget vil modvirke stigninger i den kommunale og amtskommunale  

 indkomstbeskatning.
Der foreslås indført en afgift til staten på kommunale og amtskommunale  

 skattestigninger.
Afgiften er fireårig, og udgør for hvert af de fire år en  

 fjerdedel af provenuet ved en kommunal skattestigning.
Hvis kommunen inden  

 udløbet af perioden på fire år nedsætter skatten, nedsættes afgiften  

 tilsvarende.
 Med henblik på at undgå samspilsproblemer med reglerne om kommunal  

 medfinansiering af det skrå skatteloft, foreslås det, at skattestigninger ud  

 over niveauet for 1998 ikke udløser yderligere stigninger i den kommunale  

 medfinansiering af det skrå skatteloft.
Regeringen er indstillet på at sikre, at en real vækst i den kommunale  

 økonomi på ca. 1 procent kan realiseres uden skattestigninger.
Regeringen vil  

 derfor også kompensere kommuner og amtskommuner for negative virkninger på  

 skattegrundlaget af lovforslagene i regeringens samlede udspil »Bedre  

 balance«.
 Desuden betyder det fremsatte lovforslag om en kommunal ejendomsværdiskat,  

 at der uden for indkomstskattesystemet introduceres en ny indtægtskilde for  

 kommuner og amtskommuner, der i de nærmeste år vokser hurtigere end  

 indkomstskattegrundlaget.
 Idet jeg i øvrigt henviser til lovforslaget med tilhørende bemærkninger,  

 tillader jeg mig at anbefale forslaget til en hurtig og velvillig behandling  

 i det høje Ting.
