 I § 5, stk. 1, i lov om kvalitetskontrol med fisk og fiskevarer, jf.  

 Fiskeriministeriets lovbekendtgørelse nr. 339 af 29. maj 1987, er der fastsat  

 forbud mod at udbyde fisk og fiskevarer til salg under omstændigheder, der er  

 egnet til at vildlede køberen eller modtageren med hensyn til bl.a. arten  

 eller oprindelsen.
 Også § 5, stk. 1, og § 17 i Fiskeriministeriets bekendtgørelse nr. 613 af  

 16. september 1986 om mærkning af fisk og fiskevarer indeholder bestemmelser,  

 hvorefter fisk og fiskevarer skal mærkes således, at der ikke opstår risiko  

 for vildledning af forbrugeren for så vidt angår bl.a. arten eller  

 oprindelsen.
Traditionelt har der ved forhandling i Danmark af rejer og rejeprodukter  

 været tale om dybvandsrejer (arten Pandalus borealis) og hesterejer (arten  

 Crangon crangon), som er sædvanligt forekommende i bl.a. de danske  

 fangstområder.
Imidlertid er der i de seneste år konstateret en stigende  

 tendens til anvendelse af importerede rejer, som hidrører fra f.eks. det  

 indiske ocean, den mexikanske golf og vestkysten ud for Sydamerika.
Disse  

 rejearter afviger i flere henseender så stærkt fra dybvandsrejer og  

 hesterejer, at der er en væsentlig vildledningsrisiko, såfremt arten eller  

 oprindelsen ikke klart fremgår af varernes mærkning.
 Med henvisning hertil og efter sagens behandling i Fiskeriministeriets  

 Kvalitetsudvalg meddeles det herved, at det kun anses for korrekt mærkning af  

 detailemballage til rejer og rejeprodukter, bestemt til salg på  

 hjemmemarkedet, såfremt mærkningen er suppleret - på holdbar, synlig, let  

 læselig og let forståelig måde - med oplysning om rejearten eller de anvendte  

 rejers oprindelsessted, medmindre der er tale om dybvandsrejer eller  

 hesterejer.
 Denne supplerende mærkningsangivelse skal anvendes ved hjemmemarkedssalg  

 af alle de pågældende varer, dvs såvel ferske, dybfrosne som konserverede,  

 herunder let- og helkonserverede, rejer.
 Artsoplysning kan ske ved benyttelse af det latinske navn for  

 rejefamilien, - slægten eller - arten, f.eks. »Penaeus« eller  

 »Metapenaeus affinis«, og til oplysning om oprindelsesstedet kan  

 der anvendes en almindeligt kendt eller let forståelig betegnelse for  

 rejerne, f.eks. »Varmtvandsrejer«, »Chili-rejer« eller  

 »Rejer fra den mexikanske golf«.
 Såfremt rejerne eller rejeprodukterne indeholder flere forskellige  

 rejearter skal dette fremgå af mærkningen, f.eks. ved benyttelse af  

 betegnelsen »Blandede rejearter«, idet det ikke findes påkrævet med  

 oplysning om hver enkelt rejeart, der indgår i varen.
 Det bemærkes, at foranstående ikke omfatter mærkning af detailpakkede  

 rejer og rejeprodukter, bestemt til eksport, hvor det må være den  

 produktansvarlige, som skal sikre sig, at mærkningen er i overensstemmelse  

 med vedkommende importlands mærkningsbestemmelser, bl.a. om vildledning.
 Opmærksomheden henledes på, at tilsidesættelse af nærværende vejledning om  

 supplerende mærkning af rejer og rejeprodukter, bestemt til salg på  

 hjemmemarkedet, vil blive betragtet som overtrædelse af § 5, stk. 1, i loven  

 om kvalitetskontrol med fisk og fiskevarer samt § 5, stk. 1, og § 17 i  

 bekendtgørelsen om mærkning af fisk og fiskevarer.
