De oplysninger klageren ønskede at korrigere angik ikke ham,  

 hvorfor kravet om genmæle ikke blev taget til følge.
Da klageren  

 var kommet til orde i artiklen var god presseskik heller ikke  

 overtrådt.
Kendelse fra Pressenævnet i sag nr.  

 52/1994 En mand (C) har klaget over en artikel i Hjernesagen, der  

 udgives af Hjernesagen, Landsforeningen for Apopleksi- og Afasiramte.
Han  

 finder, at bladet har overtrådt god presseskik ved ikke på eget  

 initiativ at have bragt en berigtigelse i anledning af artiklen i bladets nr.  

 1, april 1994. Han har endvidere anmodet om genmæle over for nogle  

 oplysninger i artiklen.
 Artiklen havde overskriften "Hjernesagens  

 fødselsveer" og handlede om en debat om navnet på foreningen,  

 der blev stiftet den 1. oktober 1993. Spørgsmålet om foreningens  

 navn var i følge artiklen af væsentlig betydning både for  

 medlemmerne og for bidragsydende organisationer.
 Det hed herefter i artiklen:
"Spørgsmålet om navnet blev taget op på  

 Hovedbestyrelsens møde den 8.1.94. Ganske vist er det ikke dette  

 forum, som principielt beslutter noget sådant, men Hovedbestyrelsen  

 kunne give et fingerpeg.
Navnet Hjernesagen blev foretrukket af 23 mod 3. Een  

 undlod at stemme.
Hovedbestyrelsens fingerpeg var meget solidt.  

 Amtsformændene er stammen i både Hovedbestyrelsen og  

 Repræsentantsskabet.
Af formelle grunde var det nødvendigt at indkalde  

 til et ekstraordinært repræsentantskabsmøde for at  

 konfirmere navnet.
Det skete ved at ringe rundt til alle medlemmer af  

 hovedbestyrelsen og sikre et flertal for en hurtig indkaldelse.
Den kom med  

 små 3 ugers varsel og blev den 19.2.94. Navnet Hjernesagen blev valgt  

 efter en lang debat." .....
"Ved det ekstraordinære  

 repræsentantskabsmøde opfordrede landsformand,  Tom  

  Skyhøj  Olsen, [C] til at forlade foreningen - ikke mindst p.g.a.  

 hans økonomiske samarbejde med en person ved navn [FW].
Han er ved  

 Københavns Byret bl.a. dømt for bedrageri i forbindelse med  

 indsamlinger til fordel for afasiramte.
Samme [FW] er ved en kendelse i en bagvaskelsessag i  

 begyndelsen af 1993 beordret til at ophøre med at genere  

 Landsforeningen for Afasiramte og dens daværende formand,  

  Jørgen  Gram. [C] forlod mødet." Det hed i øvrigt bl.a. i artiklen:
"Specielt fra formanden for Vestsjællands Amt, [C],  

 blev der rejst indsigelser mod proceduren ved indkaldelsen.
Han påstod,  

 at det ekstraordinære møde var indkaldt ulovligt.
Men da  

 vedtægterne ikke har særlige regler for dette, mente flertallet,  

 at almindelig praksis på mindst 2 uger, i henhold til  

 højesteretssagfører  Kristian  Mogensen, var god nok.
Et andet klagepunkt fra [C] især var, at  

 administrationen allerede inden hovedbestyrelsens møde havde  

 fremstillet nye informationsmaterialer med navnet Hjernesagen påtrykt.  

 Det var forkert.
Foldere var forberedt til at modtage foreningens nye navn -  

 og derefter gå i trykken, hvis hovedbestyrelsen var enig. [C] stemte  

 iøvrigt selv for navnet Hjernesagen ved  

 hovedbestyrelsesmødet." .....
"[C] finder det iøvrigt perfidt, at han klandres  

 for sit samarbejde med [FW]." Til støtte for klagen over, at bladet har  

 overtrådt god presseskik, har [C] gjort gældende, at han  

 såvel telefonisk som skriftligt gjorde den ansvarshavende  

 redaktør opmærksom på en række usande påstande  

 i artiklen, uden at dette afstedkom en berigtigelse.
 Under Pressenævnets behandling af sagen har klageren  

 endvidere fremsendt følgende genmæle:
pag. 12 spalte 3. påstand om at Hovedbestyrelsen kun  

 foretog en vejledende undersøgelse vedr. nyt  navn.
Påstanden er  

 i strid med de faktiske forhold, idet Hovedbestyrelsen foretog en vedtagelse,  

 som den ikke har kompetence til.
 Dokumentation: Referat fra  

 Hovedbestyrelsesmødet.
pag. 12 spalte 3. Navnet Hjernesagen blev valgt efter en  

 lang debat.
Påstanden er usand, idet forslaget opnåede 59 stemmer  

 af de 88 stemmerettigede og dermed ikke opnåede de i vedtægterne  

 krævede 2/3 flertal.
pag. 13 spalte 1 (Dømt for bedrageri) i teksten  

 anføres, at jeg ved Københavns Byret bl.a. er dømt  for  

 bedrageri i forbindelse med indsamling til fordel for afasiramte.
Dette er i  

 direkte strid med sandheden.
Jeg er aldrig sigtet, tiltalt eller lignende for  

 bedrageri eller andre kriminelle forhold, og jeg finder det yderst  

 betænkeligt, at en sådan påstand kan fremsættes uden,  

 at påstanden på nogen måde er forsøgt  

 efterprøvet, jeg har vanskeligt ved at se andet formål end, at  

 påstanden er fremsat med skadevoldende hensigt." I en udtalelse om klagen har Hjernesagen gjort  

 gældende, at forløbet vedrørende vedtagelsen af  

 foreningens navn er rigtigt gengivet.
Der er herved henvist til referat af  

 hovedbestyrelsesmødet den 8. januar 1994 og af det  

 ekstraordinære repræsentantskabsmøde den 19. februar 1994.  

 Det er tilføjet, at artiklen bl.a. bygger på et to timer langt  

 telefoninterview med [C].
I følge udtalelsen gav klageren under  

 interviewet sin bekræftelse på, at journalisten havde  

 forstået det hele.
 Følgende nævnsmedlemmer har deltaget i sagens  

 behandling: Axel Kierkegaard, Hans Dam, Tage Clausen og Ole Malmqvist.
 Pressenævnet udtaler:
 De oplysninger, som klageren ønsker korrigeret  

 angår ikke ham, hvorfor anmodningen om genmæle allerede af denne  

 grund ikke tages til følge.
 Da klageren endvidere er kommet til orde i artiklen med  

 sine synspunkter om forløbet vedrørende vedtagelsen af  

 foreningens navn, og om at han klandres for sit samarbejde med [FW], finder  

 Pressenævnet ikke, at Hjernesagen har overtrådt god  

 presseskik.
 Afsagt den 15. september 1994.
