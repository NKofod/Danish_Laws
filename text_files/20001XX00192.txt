Skriftlig fremsættelse (13. december  

 2000) Sundhedsministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om forbud mod tobaksreklame m.v.
(Lovforslag nr.
L 134).
 Formålet med lovforslaget er at begrænse de  

 sundhedsskader, som brug af tobak medfører, og især at  

 undgå at flere begynder at ryge.
Dette er også et af målene i regeringens  

 folkesundhedsprogram 1999-2008. I folkesundhedsprogrammet er målet  

 bl.a. konkretiseret til, at regeringen vil reducere antallet af rygere  

 markant.
Dette skal dels ske gennem rygestop, og dels gennem en  

 begrænsning af antal nye rygere.
Det skal i denne forbindelse  

 slås fast, at nærværende lovforslag bør ses som et  

 enkelt element i en samlet indsats på området.
Med lovforslaget foreslås det, at der  

 indføres et fuldstændigt forbud mod at reklamere for  

 tobaksvarer, dog med få undtagelser.
Forbuddet omfatter alle former for  

 reklame for tobaksvarer, ikke kun i tidsskrifter, ugeblade, aviser m.v., men  

 også reklame på plakater, parasoller, askebægre og andre  

 genstande, der anvendes på hoteller, restauranter og caféer,  

 reklamespots i biografer osv.
Ligesom også den såkaldte  

  indirekte reklame er omfattet af forbuddet.
 Der indføres ligeledes forbud dels mod sponsorering  

 til fordel for tobaksvarer, og dels mod uddeling, der har til formål at  

 fremme omsætningen af tobaksvarer.
De væsentligste undtagelser fra forbuddet relaterer  

 sig til salgsstederne, hvor det vil være tilladet at udstille  

 tobaksvarer og prisskilte i butikslokalerne samt have neutrale skilte med  

 ordet "TOBAK" på facaderne.
Endvidere vil reklame i specialbutikker for  

 piber, cigarer o.lign. og meddelelser til fagfolk inden for branchen  

 være tilladt.
Endelig vil det i nærmere beskrevne tilfælde  

 være tilladt i reklame for andre varer, der deler navn med en  

 tobaksvare, at anvende dette navn, ligesom brug af et "tobaksnavn" i reklame  

 for andre varer og tjenesteydelser i et begrænset geografisk  

 område kan være tilladt.
 Det foreslås, at Forbrugerombudsmanden fører  

 tilsyn med lovens overholdelse.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Folketingets velvillige behandling.
