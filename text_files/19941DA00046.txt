Nr BTB 46 Betænkning over Forslag til folketingsbeslutning om en forsøgsordning med  

 behandling af kriminelle stofmisbrugere som alternativ til frihedsstraf   

 Nr B 46 1994-95, 1. samling Afgivet af Retsudvalget Afgivet: 19950321 Udvalget har behandlet beslutningsforslaget i nogle møder og har herunder  

 stillet spørgsmål til justitsministeren, som denne har besvaret skriftligt.  

 Nogle af udvalgets spørgsmål til justitsministeren og dennes svar herpå er  

 optrykt som bilag til betænkningen.
 Herefter indstiller udvalget forslaget til folketingsbeslutning til  

vedtagelse uændret.
 Et mindretal (Ventres, Det Konservative Folkepartis og Fremskridtspartiets  

 medlemmer af udvalget) finder det tilfredsstillende, at regeringen har  

 fremsat beslutningsforslaget som en opfølgning på Fremskridtspartiets  

 beslutningsforslag fremsat den 1. februar 1994.
 Det er vigtigt, at narkomanerne får et alternativt tilbud til  

 fængselsstraffen, idet fængselsstraf ofte blot fører til, at en narkoman  

 fortsætter sit misbrug i fængslet med oparbejdning af stor gæld til følge.  

 Den gæld skal tilbagebetales, når narkomanen bliver løsladt, hvorfor  

 narkomanen ofte er tvunget til ny kriminalitet for at skaffe pengene.
 Fængselsstraf afvænner normalt ikke narkomaner, hvorfor egentlig og  

 kvalificeret afvænning er at foretrække frem for fængselsstraf, både for  

 narkomanens skyld og af samfundsøkonomiske årsager.
 Mindretallet finder dog, at de to forsøgsordninger burde ligne hinanden på  

 et punkt, nemlig tidsfastsættelsen af vilkårene, således at narkomanerne i  

 begge forsøg får en periode på 2 år for vilkårene om afholdelse fra stoffer  

 og kriminalitet.
 Samtidig er det mindretallets opfattelse, at der ikke bør være nogen nedre  

 grænse i den pådømte straf for de narkomaner, som kan få tilbudet om  

 afvænning i stedet for frihedsberøvelse.
Det skal ses i sammenhæng med mindretallets ønske om, at der som  

 hovedregel skal ske udløsning af den fulde straf, hvis behandlingen eller  

 vilkårene i øvrigt overtrædes.
Hvis ikke narkomanen ved, at det får  

 konsekvenser at afbryde behandlingen, er der stor risiko for, at den  

 pågældende vil lade sig friste.
Reglen skal naturligvis være en hovedregel,  

 for der kan selvfølgelig være tilfælde, hvor hovedreglen med fordel kan  

 fraviges.
Endelig er det vigtigt for mindretallet at påpege og understrege, at en  

 afgiftning af narkomanen ikke er nok.
Afgiftningen skal følges op af en  

 genopbygning af narkomanen både fysisk og psykisk, så narkomanen er i stand  

 til at stå på egne ben efter behandlingen og er i stand til at leve et  

 stoffrit og kriminalitetsfrit liv.
Det nytter ikke noget at give en narkoman et flot arbejde og en  

 nyindrettet og møbleret lejlighed og så tro på, at narkomanen herefter kan  

 klare sig selv.
Der vil ske det, at narkomanen vil føle sig helt isoleret og  

 ensom i det nye sterile miljø, hvilket ofte vil føre til tilbagevenden til  

 stofmisbrug.
Narkomanen skal have ansvar for sit eget liv, selv træffe sine  

 valg og selv finde lejlighed og arbejde m.v.
Selvfølgelig skal man hjælpe,  

 men det skal være hjælp til selvhjælp.
 Et andet mindretal (Socialistisk Folkepartis medlem af udvalget) bemærker,  

 at det er vigtigt, at der nu tages effektive skridt til at få etableret  

 behandling af kriminelle stofmisbrugere som alternativ til frihedsstraf.
 Mindretallet skal dog særligt fremhæve, at forsøgsordningen ifølge  

 beslutningsforslagets ordlyd kan udnyttes, selv om betingelsen om 6 måneders  

 ubetinget straf ikke er opfyldt.
Der er stofmisbrugere, som er motiveret for behandling, også selv om de  

 ikke forventes idømt så lang en straf.
Mindretallet finder det vigtigt, at de  

 ikke helt udelukkes fra at blive omfattet af alternativet.
Et tredje mindretal (Enhedslistens medlem af udvalget) bemærker, at  

 Enhedslisten støtter, at stofmisbrugere får et alternativ til fængselsstraf.  

 Fængselsstraf betyder ikke afvænning, men blot en fortsættelse af misbruget  

 under andre former.
Det er vigtigt, at man i udmøntningen af  

 beslutningsforslaget betoner det behandlingspolitiske aspekt i forhold til  

 den udpegede målgruppe.
Enhedslisten finder det utilfredsstillende, at  

 kommunerne ikke bruger straffelovens § 49, stk. 2, i større udstrækning.  

 Enhedslisten henviser i øvrigt til spørgsmål 12 og det tilhørende svar fra  

 ministeren, som er optrykt som bilag til betænkningen.
Beslutningsforslaget lægger op til et par begrænsede forsøg over for en  

 snæver målgruppe.
Der burde være et generelt tilbud om behandling som  

 alternativ til fængselsstraf, men som en start er disse forsøg bedre end  

 ingenting.
Enhedslisten vil arbejde for, at den enkelte stofmisbruger får et  

 krav på behandlingstilbud.
Det er Enhedslistens opfattelse, at utidssvarende love og politiets  

 stressmetoder skaber en unødvendig kriminalisering af den enkelte  

 stofmisbruger.
Det bør ikke være strafbart at indtage stoffer eller besidde  

 stoffer til eget forbrug.
Der bør udvikles et alternativ til det nuværende  

 narkomarked, hvor stofmisbrugerne tvinges ud i berigelseskriminalitet,  

 prostitution m.v.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Pia Kjærsgaard  

 (FP) Bilag Nogle af udvalgets spørgsmål til justitsministeren og dennes svar herpå Spørgsmål nr. 1:
Vil private behandlingsinstitutioner blive brugt i forsøget? Svar:
 Justitsministeriet har indhentet en udtalelse fra Socialministeriet, der  

 efter høring af Fyns og Frederiksborg Amter har oplyst følgende:
 »I begge forsøgsområder vil man anvende private institutioner i  

 behandlingsforløbet.
På Fyn er det forudsat, at der - for den tre måneders døgnperiode - indgås  

 en entrepriseaftale med et af Dag- og Døgncentrets døgnbehandlingssteder på  

 Fyn.
I amtsligt regi etableres en særskilt behandlingsenhed til varetagelse  

 af dagbehandlingen og den ambulante behandling, herunder det løbende tilsyn  

 og samarbejde med døgnopholdsstedet, samarbejdet med kriminalforsorgen og  

 kommunen.
I Frederiksborg vil man afprøve tre modeller, som både omhandler ønsket om  

 at benytte private behandlingsinstitutioner og et socialpædagogisk  

 opholdssted i døgnperioden på seks måneder.
Konkret ønsker man at indgå en  

 aftale med den selvejende institution Kongens Ø, som arbejder efter  

 Minnesota-metoden.
Herudover ønsker man at afprøve en behandlingsmetode efter  

 italienske principper.
Konkret ønskes en aftale med Københavns Kommune, som  

 p.t. planlægger at oprette en institution efter disse principper.
Den tredje  

 model er døgnanbringelse i det traditionelle behandlingssystem med en aftale  

 om behandling på et konkret socialpædagogisk opholdssted efter bistandslovens  

 § 66.
 Det skal bemærkes, at det efter de gældende regler på området ikke er  

 muligt at købe enkeltpladser på private institutioner, men at der for de to  

 nævnte selvejende institutioner (Dag- og Døgncentret og Kongens Ø) er lavet  

 bekendtgørelser, der gør det muligt efter bistandslovens § 138 b - på  

 forsøgsbasis - at indgå aftaler på entreprisevilkår.
Socialpædagogiske opholdssteder er mindre døgnbehandlingstilbud, som  

 kræver kommunal godkendelse.« Spørgsmål nr. 2:
I hvilket omfang vil metadon blive brugt i behandlingen? Svar:
 Justitsministeriet har indhentet en udtalelse fra Socialministeriet, der  

 efter høring af Fyns og Frederiksborg Amter har oplyst følgende:
 »I begge forsøgsområder er der tale om stoffri behandling, hvor  

 metadon højst vil indgå i den indledende nedtrapnings-/afgiftningsfase.
Såfremt der i forsøget er stofmisbrugere, som viser sig ikke at kunne  

 profitere af stoffri behandling, men som vurderes at kunne profitere af  

 metadonvedligeholdelsesbehandling, vil en sådan behandling være tilgængelig i  

 amtets almindelige behandlingstilbud på sædvanlige vilkår - der vil sige  

uden for forsøgsprojektets økonomiske og behandlingsmæssige  

 rammer.« Spørgsmål nr. 12:
Hvorfor bruges straffelovens § 49, stk. 2, så lidt, som tilfældet er? Svar:
 Som det fremgår af rapporten om anvendelse af straffelovens § 49, stk. 2,  

 som omtales i besvarelsen af spørgsmål nr. 11, er anvendelse af bestemmelsen  

 steget fra 47 personer i 1987 til 141 personer i 1993. I 1994 blev  

 bestemmelsen anvendt i 166 sager.
I forarbejderne til loven forudsattes, at bestemmelsen skulle bruges i  

 begrænset omfang.
Der blev givet mulighed for, at overførsel under særlige  

 omstændigheder kunne finde sted til behandling uden for fængslerne.
Direktoratet for Kriminalforsorgen har tidligere vurderet behovet for  

 overførsler til 200-300 pr. år.
Et sådant tal vil holde sig inde for  

 bestemmelsens forudsætninger.
 Når man ikke helt er nået op på det skønnede behov for anbringelser, kan  

 det skyldes, at det er blevet vanskeligere at finde anbringelsessteder, efter  

 at der er sket et fald i døgninstitutionskapacitet i landets amter.
 Endvidere tyder tilbagemeldinger fra kriminalforsorgens afdelinger på, at  

 der i kommunerne er en vis tilbageholdenhed med hensyn til at betale for  

 anbringelsen.
 Som oplyst i Justitsministeriets besvarelse af 21. februar 1995 af  

 spørgsmål nr. 160 (Alm. del - bilag 242) følger kriminalforsorgen løbende  

 udviklingen på dette område og er herunder opmærksom på de problemer, som den  

 nævnte praksis kan give anledning til.
 Hertil kommer, at den omstændelige procedure ved anvendelsen af  

 bestemmelsen medfører, at bestemmelsen ikke kan bruges ved kortere straffe.
Spørgsmålet om anvendelsen af straffelovens § 49, stk. 2, er behandlet i  

 den betænkning, der er afgivet af arbejdsgruppen om en lov om fuldbyrdelse af  

 straf m.v.
Arbejdsgruppen finder, at der er grundlag for en udvidelse af  

 anvendelsen og foreslår endvidere en vis forenkling i proceduren.
Forslaget  

 behandles som nævnt i øjeblikket i Straffelovrådet.
