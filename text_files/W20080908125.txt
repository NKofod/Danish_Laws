Pressenævnets kendelse i sag nr. 2008-6-644 [K] har klaget til Pressenævnet over en artikel på www.bt.dk den 7. december 2007, idet han mener, at god presskik er tilsidesat.
1. Sagsfremstilling www.bt.dk bragte den 7. december 2007 en artikel under overskriften Indvandrere: DR stjal julekalender fra os og underoverskriften [A] og [K] var idéudviklere på den populære Yallahrup Færgeby julekalender på DR2, men siden blev de to indvandrere vippet ud og, ifølge dem selv, snydt for betaling..
Artiklen omhandlede en tvist vedrørende ophavsrettighederne til Danmarks Radios julekalender Yallahrup Færgeby.
2. Parternes synspunkter 2.1. [K]s synspunkter [K] har anført, at det er faktuelt forkert at præsentere ham som indvandrer.
Han er født og opvokset i Danmark og dansk statsborger.
Det ville være korrekt at præsentere ham som efterkommer af indvandrere, andengenerationsindvandrer eller ung med indvandrerbaggrund. [K] har påpeget, at der er forskel på, om man er indvandrer eller har indvandrerbaggrund.
2.2. www.bt.dks synspunkter www.bt.dk har anført, at ordet indvandrer ikke har en eksakt definition, som afgrænser det i forhold til f.eks. direkte indvandrere og 1. generationsefterkommere af indvandrere.
 3. Pressenævnets begrundelse og afgørelse:
 I sagens behandling har følgende nævnsmedlemmer deltaget:
Jytte Scharling, Jan Kristensen, Kaare R.
Skou og Bodil Mørkøv Ullerup.
Det følger af de vejledende regler for god presseskik, at det er massemediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives er korrekte, jf. punkt A.1.
Pressenævnet finder det uheldigt, at www.bt.dk anvendte betegnelsen indvandrer om [K], der efter det oplyste er født og opvokset i Danmark og dansk statsborger.
I den konkrete sammenhæng finder nævnet imidlertid, at forholdet ikke i sig selv er tilstrækkeligt til at udtale kritik.
 Pressenævnet finder, at www.bt.dk heller ikke i øvrigt har tilsidesat god presseskik.
