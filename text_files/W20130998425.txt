Erstatningsansvarslovens § 26 a  godtgørelse til efterladte, nævnets j.nr. 13-520-02870 Skadelidte, en 15 måneder gammel dreng, afgik ved døden, efter i en periode på flere måneder at have været udsat for vanrøgt, grov vold og mishandling af sin mor og stedfar.
Moren og stedfaren blev idømt henholdsvis 4 og 9 års fængsel for vanrøgt, vold med døden til følge samt for at have hensat skadelidte i hjælpeløs tilstand, jf. straffelovens § 213, § 245, stk. 1, jf. § 246, og § 250.
Skadelidtes far søgte nævnet om erstatning for begravelsesudgifter samt om 100.000 kr. i efterladtegodtgørelse.
Nævnet tilkendte skadelidtes far erstatning for begravelsesudgifter samt 75.000 kr. i efterladtegodtgørelse og lagde ved afgørelsen vægt på, at skadevolderne blev dømt for bl.a. vold med døden til følge, men ikke for manddrab.
