Bekendtgørelse om tilskud til privat skovrejsning1) I medfør af § 29, § 29 a, § 57, § 59, § 61, stk. 2, og § 65, stk. 3, i lov om skove, jf. lovbekendtgørelse nr. 945 af 24. september 2009, som ændret ved lov nr. 341 af 27. april 2011, fastsættes:
Kapitel 1 Tilskud § 1. Naturstyrelsen kan yde tilskud efter reglerne i denne bekendtgørelse til forøgelse af det private skovareal.
 Stk. 2. I denne bekendtgørelse anses prydvækster, frugtplantager, pyntegrønt, juletræer, energiafgrøder og lignende bevoksning ikke for skov.
 § 2. Tilskud kan ydes til:
 1) Anlæg og pleje af skov på privatejede landbrugsarealer.
 2) Lokalitetskortlægning, udarbejdelse af skovkort og andre forberedende undersøgelser i tilknytning til ydelse af tilskud efter nr. 1.
 3) Kompensation i op til 10 år for tabt indkomst som følge af skovrejsning.
 4) Oplysnings-, vejlednings-, forsøgs- og undersøgelsesvirksomhed, herunder arkæologiske forundersøgelser, vedrørende de foranstaltninger der er nævnt i nr. 1 og 2.
§ 3. Der kan ikke ydes tilskud efter § 2, nr. 1 og 3,  til foranstaltninger, som 1) der er pligt til at foretage i henhold til skovloven eller tinglyste servitutter, 2) der gives tilskud til efter anden lovgivning, eller 3) er påbegyndt, inden der er givet tilsagn om tilskud hertil.
§ 4. Tilskud efter § 2, nr. 3, bortfalder for det enkelte år, hvis der ydes tilskud til arealet for udtagningsrettigheder efter enkeltbetalingsordningen, jf.
Fødevareministeriets bekendtgørelse om direkte støtte til landbrugere efter enkeltbetalingsordningen.
 Stk. 2. Tilskuddet bortfalder for hele arealet, selv om kun en del af arealet omfattes af udtagningsretten.
Stk. 3. Ved bortfald af tilskud efter stk. 1, kan der opnås tilskud efter § 2, nr. 3, i følgende år, hvis betingelserne for bortfald ikke længere er til stede.
Perioden hvor der ydes tilskud efter § 2, nr. 3, kan dog aldrig overstige 10 år fra tidspunktet for indberetning om, at projektet er påbegyndt, jf. § 10.
§ 5. Det er en betingelse for, at der kan ydes tilskud efter § 2, nr. 1 - 3, at arealet 1) er på mindst 5 ha, i særlige tilfælde dog ned til 2 ha, 2) ikke hidtil har været skovbevokset eller fredskovspligtigt, medmindre der i en afgørelse om fredskovspligt på arealet efter skovlovens § 4 er anført andet, 3) ikke anvendes som puljeskov efter skovloven, jf. bekendtgørelse om erstatningsskov, nr. 1185 af 7. december 2011, 4) tilplantes eller tilsås med egnede træarter, 5) bliver fredskovspligtigt efter skovlovens § 4, og 6) har været i erhvervsmæssig landbrugsdrift i dyrkningssæsonen forud for ansøgningstidspunktet, eller har været udtaget af drift med tilskud til miljøvenligt landbrug under et landdistriktsprogram eller efter enkeltbetalingsordningen, jf.
Fødevareministeriets lovgivning herom.
 Stk. 2. Der kan kun ydes tilskud efter § 2, nr. 1  2, til arealer, der ligger i et område, hvor skovrejsning efter regionplanen eller kommuneplanen er uønsket, hvis der er opnået dispensation til skovrejsningen efter bekendtgørelse nr. 637 af 10. juni 2010 om jordressourcens anvendelse til dyrkning og natur.
Stk. 3. Der kan kun ydes tilskud efter § 2, nr. 3, til arealer, som 1) tilplantes med skov eller udlægges til naturlig tilgroning, og 2) ligger i et skovrejsningsområde i henhold til regionplanen eller kommuneplanen.
Kapitel 2 Modtagere af tilskud § 6. Tilskud efter § 2, nr. 1 - 3 kan alene ydes til private ejere af landbrugsarealer.
En privat ejer kan være en person, et selskab, en fond, forening eller lignende.
 Stk. 2. Den private ejer må ikke have indgået driftsoverenskomst med eller modtage driftstilskud fra det offentlige til det areal, der søges om tilskud til.
 Stk. 3. Hvis det areal, der ydes tilskud til, ejes af flere personer, et selskab, en fond, forening eller lignende, udbetales tilskud til den, der overfor Naturstyrelsen kan godtgøre at repræsentere hele ejerkredsen.
Stk. 4. Ved ejerskifte falder fremtidige ydelser efter et tilsagn om tilskud for arealet bort.
En ny privat ejer, som ikke er omfattet af stk. 2, har dog ret til at overtage rettigheder og pligter ifølge tilsagnet.
Kapitel 3 Økonomi § 7. Tilskud ydes inden for et beløb, der fastsættes på finansloven.
Det beløb, der fastsættes for det enkelte år, kan opdeles i flere ansøgningsrunder.
Kapitel 4 Ansøgning, indberetning og udbetaling af tilskud § 8. Ansøgning om tilskud skal være modtaget af Naturstyrelsen inden en frist, som fastsættes af styrelsen.
Stk. 2. Ansøgning skal udfyldes og indsendes elektronisk ved hjælp af Miljøministeriets digitale selvbetjeningsservice på virk.dk, som kan tilgås via Naturstyrelsens hjemmeside.
Ansøgninger, der ikke indsendes via Miljøministeriets selvbetjeningsservice på virk.dk, anses som ikke modtaget, jf. dog stk. 5 og 6.
 Stk. 3. Naturstyrelsen kan udstede kvitteringer for modtagelse af den elektroniske ansøgning uden underskrift, alene med angivelse af Naturstyrelsen som afsender.
 Stk. 4. Ansøgning om tilskud efter § 2, nr. 2, skal vedlægges dokumentation for udført arbejde.
 Stk. 5. Naturstyrelsen kan i særlige tilfælde give dispensation fra kravet om elektronisk udfyldning og indsendelse af ansøgning via ministeriets digitale selvbetjening på virk.dk.
 Stk. 6. Ansøgere, der er bosat uden for Danmark, er undtaget fra kravet om elektronisk ansøgning i stk. 2.
 Stk.7. Særligt mangelfulde ansøgninger kan returneres til ansøgeren uden nærmere behandling.
 § 9. Indberetning om påbegyndelse og gennemførelse af foranstaltninger ved anlæg af skov, hvortil der er ydet tilskud efter § 2, nr. 1, og til forberedende undersøgelser efter § 2, nr. 2, skal indsendes til Naturstyrelsen inden en frist, som fastsættes af Naturstyrelsen.
 Stk. 2. Indberetning om påbegyndelse og gennemførelse af pleje af skov, hvorefter der er ydet tilskud efter § 2, nr. 1, foregår digitalt via et særligt skema Fællesskemaet efter regler, som fastsættes af Fødevareministeriet.
 Stk. 3. Tilsagn om endnu ikke udbetalte tilskud bortfalder, hvis fristen for indberetning ikke overholdes.
 Stk. 4. I særlige tilfælde kan styrelsen dispensere fra stk. 3.
 § 10. Tilskud efter § 2, nr. 1  2, udbetales, når indberetning efter § 9 er modtaget og godkendt.
 Stk. 2. Tilskud efter § 2, nr. 1, udbetales i to rater, efter indberetning om at projektet er henholdsvis påbegyndt og gennemført.
 Stk. 3. Tilskud efter § 2, nr. 2, udbetales sammen med første rate, jf. stk. 2.
Stk. 4. Tilskud efter § 2, nr. 3, udbetales én gang årligt i lige store rater over 10 år.
Første udbetaling sker året efter, at Naturstyrelsen har modtaget indberetning om, at projektet er påbegyndt.
Stk. 5. Udbetaling sker til ansøgers Nem konto § 11. Modtagere af tilskud skal underrette Naturstyrelsen, hvis et vilkår for at modtage tilskud ikke længere er opfyldt.
Underretning skal ske senest én måned efter at det kan konstateres, at vilkåret ikke længere er opfyldt.
§ 12. Naturstyrelsen fastsætter nærmere regler om 1) ansøgningers og indberetningers form og indhold, 2) ansøgningsrunder, prioritering af tilskudsmidlerne og tilskudssatser, 3) frister for indsendelse af ansøgninger og indberetninger, 4) styrelsens godkendelse af indberetninger, 5) vilkår for tilsagn om tilskud og udbetaling heraf og 6) tilsyn, herunder om opgørelse af arealer, der er ydet tilskud til efter § 2, nr. 1-3.
Kapitel 5 Tilsyn, sanktioner, klage og ikrafttræden § 13. Tilsynet med overholdelse af bekendtgørelsens bestemmelser føres af Naturstyrelsen efter reglerne i skovlovens kapitel 8.
 Stk. 2. For tilbagebetaling af tilskud gælder EU reglerne, jf. note 1.
 § 14. I de tilfælde, der er nævnt i skovlovens § 57, kan udbetalte tilskud kræves helt eller delvis tilbagebetalt med tillæg af renter.
Stk. 2. Træffes afgørelse om tilbagebetaling, anses det krævede beløb som forfaldent på brevdatoen for underretning om afgørelsen.
Fra denne dag forrentes beløbet i overensstemmelse med renteloven.
 § 15. Afgørelser truffet efter denne bekendtgørelse kan ikke indbringes for anden administrativ myndighed.
 § 16. Bekendtgørelsen træder i kraft den 16. maj 2012.
 Stk. 2. Bekendtgørelse nr. 1316 af 20. november 2006 om tilskud til privat skovrejsning ophæves, jf. dog stk. 3 og 4.
 Stk. 3. Tilsagn om tilskud, der er givet efter tidligere bekendtgørelser om tilskud til skovtilplantning og pleje, opretholdes og behandles færdig efter de tidligere regler.
 Stk. 4. Ansøgninger om tilskud modtaget før den 16. maj 2012 behandles efter reglerne i bekendtgørelse nr. 1316 af 20. november 2006 om tilskud til privat skovrejsning.
Miljøministeriet, den 8. maj 2012 Ida Auken / Agnete Thomsen 1) Tilskudsordningen er en del af det danske landdistriktsprogram, der gennemføres i overensstemmelse med Rådets forordning (EF) nr. 1698/2005 af 20. september 2005 om støtte til udvikling af landdistrikterne fra Den Europæiske landbrugsfond for Udvikling af Landdistrikterne (ELFUL), EF-Tidende 2005, L 277, side 1, og dertil knyttede gennemførelsesbestemmelser i forordningerne: Kommissionens forordning 1974/2006 af 15. december 2006 om gennemførelsesbestemmelser til Rådets forordning (EF) nr.1698/2005 om støtte til udvikling af landdistrikterne fra Den Europæiske Landbrugsfond for Udvikling af landdistrikterne (ELFUL), Kommissionens forordning 65/2011 af 27. januar 2011 om gennemførelsesbestemmelser til Rådets forordning (EF) nr. 1698/2005 for så vidt angår kontrol og krydsoverensstemmelse i forbindelse med støtteforanstaltninger til udvikling af landdistrikterne samt EF-rammebestemmelser for statsstøtte til Landbrug og skovbrug for 2007-2013 (2006/C 319/01).
