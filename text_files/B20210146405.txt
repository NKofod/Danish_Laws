 Bekendtgørelse om pulje til udmøntning af tilskud til omstilling for minkavlere og følgeerhverv mv.
 I medfør af § 3, stk. 1, og § 23, stk. 3, i lov nr. 1518 af 18. december 2018 om erhvervsfremme, som ændret ved lov nr. 782 af 4. maj 2021, og akt nr. 317 af 24. juni 2021, fastsættes:
Kapitel 1 Anvendelsesområde § 1. Efter denne bekendtgørelse og inden for den på finansloven afsatte bevilling kan operatøren, Erhvervshus Midtjylland, gennem ansøgningsrunder give tilskud til erhvervsmæssig omstilling af minkavlere og virksomhedsejere i tilknyttede følgeerhverv i form af følgende aktiviteter:
1) Omlægning af eksisterende virksomhed, hvor tilskuddet kan gå til a) rådgivning om f.eks. erhvervsomlægning og forretningsudvikling af eksisterende virksomhed hos relevante rådgivningsvirksomheder eller konsulenthuse, b) udviklings- og innovationsforløb, evt. i samarbejde med f.eks. andre virksomheder eller offentlige aktører, c) test og tilpasning af ny teknologi, herunder f.eks. også ny anvendelse af eksisterende teknologi i ansøgervirksomheden, evt. i kombination med nyt udstyr, eller d) indkøb af f.eks. nyt udstyr, materialer eller teknologi, som understøtter virksomhedens omstillingsproces.
2) Iværksætteri, hvor tilskuddet kan gå til a) rådgivning om f.eks. iværksætteri, udvikling af nye forretningsmodeller eller kapitalsøgning, b) iværksætter- og innovationsforløb, f.eks. i inkubationsmiljøer, eller c) indkøb af f.eks. nyt udstyr, materialer eller teknologi, som understøtter iværksætteri.
 3) Kompetenceudvikling direkte relateret til implementering af f.eks. nyt udstyr eller teknologi.
 Stk. 2. Der kan ikke gives tilskud til følgende:
 1) Aktiviteter, der bliver dækket af andre tilskuds- eller kompensationsordninger.
 2) Virksomheder, der modtager offentlige tilskud, som udgør mere end halvdelen af driftsudgifterne.
 3) Projekter med en varighed udover to år fra den dato, hvor projektet bevilges tilsagn.
 4) Projekter hvor det ansøgte tilskudsbeløb foruden medfinansiering er mindre end 10.000 kr. eller over 2,5 mio. kr.
 5) Omkostninger omfattet af § 11, stk. 2.
 Stk. 3. Der kan alene søges om tilskud i henhold til denne bekendtgørelse for erhvervsmæssig omstilling, der relaterer sig til virksomheder, der pr. 15. juni 2020 var registreret i Det Centrale Virksomhedsregister (CVR) som aktive virksomheder.
Stk. 4. Der kan for ét tidligere aktivt CVR-nr. alene søges om tilskud under ét nyt CVR-nr. i relation hertil.
Ejeren af det nye CVR-nr. skal være samme reelle ejer (majoritetsejer), som ejeren af den oprindelige minkvirksomhed eller følgeerhverv.
Der kan undtagelsesvist gives dispensation fra reglerne i 1. og 2. pkt.
 Stk. 5. For ansøgninger om tilskud til iværksætteri gælder, at det nye CVR-nr., der ansøges med, ikke må være oprettet før den 15. juni 2020.
Kapitel 2 Definitioner § 2. I denne bekendtgørelse forstås ved:
 1) Minkavlere: Enhver juridisk person eller personligt ejet virksomhed med dansk CVR-nr., hvis minkvirksomhed var i drift den 15. juni 2020, og som havde egenproduktion af minkskind i Danmark i 2018, 2019 eller 2020, og som herunder var i besiddelse af de relevante miljøtilladelser mm. til de producerede dyr.
2) Følgeerhverv: Enhver juridisk person eller personligt ejet virksomhed med dansk CVR-nr., hvis virksomhed var i drift den 15. juni 2020, og hvor mindst halvdelen af omsætningen i perioden 2017-2019 eller hertil svarende forskudte regnskabsår hidrørte fra minkrelateret virksomhed i Danmark.
For virksomheder, der ikke har haft omsætning i den fulde periode 2017-2019, danner perioden fra stiftelsestidspunktet frem til den 15. juni 2020 grundlag for opgørelsen.
Opgørelsen skal dog som minimum dække 3 måneder.
Pelserier tilknyttet en minkvirksomhed og ikke-minkvirksomheders udlejning af bur- og staldkapacitet til dansk minkavl er ikke omfattet af omsætningskravet, jf. 1., 2. og 3. pkt.
 3) Projekt: De konkrete aktiviteter, der ansøges om tilskud til mhp. at bidrage til omstillingen af én eller flere virksomheder.
4) Samarbejdspartner: Deltagere i projektet, som selv bidrager med timer eller finansiering og evt. kan få del i tilskuddet fra puljen.
Kun virksomheder, der kan defineres som minkavlere eller følgerhverv, jf. nr. 1 og 2, kan ansøge om tilskud som samarbejdspartnere.
 5) Omstilling: Omlægning af eksisterende virksomhed eller iværksætteri.
Kapitel 3 Erhvervshus Midtjyllands opgaver § 3. Tilskudsordningen administreres af Erhvervshus Midtjylland, der som operatør på puljen har til opgave at udmønte puljens midler til omstilling af minkavlere og følgeerhverv, herunder at:
 1) Informere og vejlede om puljen til relevante ansøgere i samarbejde med de øvrige erhvervshuse.
 2) Udmønte midlerne gennem ansøgningsrunder i 2021 og 2022 ved brug af digitalt ansøgningsmodul og i henhold til de nærmere rammer opstillet i denne bekendtgørelse.
 3) Behandle og træffe afgørelse om indkomne ansøgninger i henhold til krav og tildelingskriterier opstillet i bekendtgørelsen.
 4) Tildele skriftligt tilsagn eller afslag til ansøgere og udbetale tilskud, herunder sikre mulighed for forudbetaling på op til 50 pct. af tilsagnsbeløbet.
 5) Markedsføre og kommunikere bredt om puljen med inddragelse af relevante interessenter og via Virksomhedsguiden samt f.eks. sociale medier, erhvervshusenes hjemmesider og statens-tilskudspuljer.dk.
 6) Sikre relevant opfølgning og regnskabsaflæggelse for tilskudsmodtagere.
 7) Indsende data til brug for aktivitetsstyring, output- og effektmåling mv.  f.eks. deltagervirksomhedernes geografi og branchekode  til Erhvervsstyrelsen hver 3. måned.
 8) Afrapportere og aflægge et samlet revisorpåtegnet regnskab for puljens aktiviteter til Erhvervsstyrelsen efter afslutning af puljen.
 § 4. En andel på højst 3 pct. ud af de i alt 50 mio. kr. i puljen kan anvendes til administrationsomkostninger i Erhvervshus Midtjylland samt evt. i de øvrige erhvervshuse i relation til administration og udmøntning af puljen.
Kapitel 4 Ansøgning om tilskud § 5. Den ansvarlige for projektets gennemførelse og økonomi er den virksomhed, der modtager tilskuddet.
 Stk. 2. For samarbejdsprojekter gælder, at hver af de samarbejdspartnere, som får del i tilskuddet, er ansvarlig for sin egen del af projektet.
 § 6. Ansøgning om tilskud skal foretages digitalt via Erhvervshus Midtjyllands ansøgningsmodul inden for de af Erhvervshus Midtjylland nærmere fastsatte frister.
 Stk. 2. For projekter, hvor flere virksomheder ansøger om tilskud til ét fælles samarbejdsprojekt, indsendes én ansøgning pr. virksomhed i relation til deres del af det samlede projekt og tilskud, men en fælles projektbeskrivelse kan anvendes.
 Stk. 3. Ansøgningsperioden skal vare mindst seks uger.
 § 7. Ansøgning om tilskud skal som minimum indeholde følgende oplysninger:
 1) Stamdata om ansøger og eventuelle samarbejdspartnere.
 2) En beskrivelse af, hvordan ansøgte projekt bidrager til omstilling af virksomheden, herunder en overordnet tidsplan og budget.
 3) Ansøgere fra minkerhvervet skal dokumentere, at der har været minkavl på farmen frem til den 15. juni 2020, og at der har været de relevante miljøtilladelser mm. til de producerede dyr.
4) Ansøgere fra følgeerhverv skal dokumentere, at mindst halvdelen af virksomhedens omsætning i 2017-2019 eller hertil svarende forskudte regnskabsår hidrørte fra handel med danske minkvirksomheder.
For virksomheder, der ikke har haft omsætning i den fulde periode 2017-2019, danner perioden fra stiftelsestidspunktet frem til den 15. juni 2020 grundlag for opgørelsen.
Opgørelsen skal dog som minimum dække 3 måneder.
Alternativt skal ansøger dokumentere, at virksomheden kan betegnes som pelseri tilknyttet en minkvirksomhed eller ikke-minkvirksomheders udlejning af bur- og staldkapacitet til dansk minkavl.
Erhvervshus Midtjylland kan stille krav om, at de indsendte oplysninger dokumenteres med bistand fra en uafhængig, godkendt revisor.
 5) Ansøgere fra følgeerhverv skal dokumentere, at virksomheden har oplevet en omsætningsnedgang på mindst 30 pct. som følge af nedlukningen af minkerhvervet grundet COVID-19. Ansøgere, hvis virksomhed kan betegnes som pelseri tilknyttet en minkvirksomhed eller ikke-minkvirksomheders udlejning af bur- og staldkapacitet til dansk minkavl, er undtaget fra dette krav.
 6) Ansøger skal sandsynliggøre, at de ansøgte aktiviteter eller udstyr vil bidrage til omstilling af virksomheden, herunder enten omlægning af eksisterende virksomhed eller iværksætteri.
 7) Ansøger skal sandsynliggøre, at virksomheden med den ansøgte omstillingsplan har potentiale for at tilpasse sig den nye situation, så de kan være levedygtige på længere sigt.
 8) Ansøger skal eventuelt sandsynliggøre, hvordan virksomhedens omstilling eller iværksætteri bidrager til grøn omstilling eller innovation.
 9) Ansøger skal eventuelt indsende dokumentation for relevante samarbejdspartnere eller investorer, som ikke skal have del i tilskuddet, men deltager i projektet.
Tilskuddets størrelse § 8. Tilskud i henhold til denne bekendtgørelse kan højst udgøre 200.000 EUR pr. virksomhed, jf. dog stk. 3 og § 14.
 Stk. 2. For at sikre proportionalitet i tilskudsstørrelsen vil det maksimale ansøgte beløb afhænge af ansøgervirksomhedens størrelse opgjort pr. 15. juni 2020:
 1) Virksomheder med op til 9 fuldtidsansatte kan søge om op til 1.000.000 kr.
 2) Virksomheder med mellem 10 og 49 fuldtidsansatte kan søge om op til 1.250.000 kr.
 3) Virksomheder med over 50 fuldtidsansatte kan søge om op til 200.000 EUR.
 Stk. 3. Virksomheder kan ansøge om tilskud til ét fælles projekt i samarbejde med andre virksomheder, men der kan maksimalt ansøges om tilskud svarende til 2,5 mio. kr.
Stk. 4. For projekter, der bevilges tilsagn, kan der gives tilskud på op til 15.000 kr. til eksterne udgifter til udarbejdelse af ansøgning.
Tilskuddet, jf. 1. pkt., udgør en del af det maksimale tilskudsbeløb, jf. stk. 1.
 Stk. 5. For projekter fra følgeerhvervet, der bevilges tilsagn, kan gives tilskud på op til 8.000 kr. til eventuel bistand fra en uafhængig, godkendt revisor samt eventuel øvrig faglig bistand i relation til dokumentation for kravet om, at mindst halvdelen af virksomhedens omsætning i 2017-2019 eller hertil svarende forskudte regnskabsår hidrørte fra handel med danske minkvirksomheder, jf. § 7, nr. 4. Tilskuddet, jf. 1. pkt., udgør en del af det maksimale tilskudsbeløb, jf. stk. 1.
 Stk. 6. Der stilles i medfør af EUs statsstøtteregler følgende krav om medfinansiering:
1) For virksomheder, der søger i henhold til landbrugsgruppefritagelsesforordningen stilles krav om 60 pct. medfinansiering til investering i nyt udstyr, materialer eller teknologi, som dog på visse betingelser kan sænkes til 40 pct. medfinansiering, jf.
Europa-Kommissionens forordning nr. 702/2014, artikel 14, stk. 13, og artikel 17, stk. 10.
2) For små og mellemstore virksomheder, der søger i henhold til den generelle gruppefritagelsesforordning stilles krav om medfinansiering på 50 pct. til rådgivningsydelser, udviklings- og innovationsforløb samt iværksætter- og innovationsforløb.
For små virksomheder stilles der krav om 30 pct. medfinansiering til test og tilpasning af ny teknologi, mens kravet om medfinansiering hertil er 40 pct. for mellemstore virksomheder og 50 pct. for store virksomheder.
For små virksomheder stilles der krav om 30 pct. medfinansiering til kompetenceudvikling relateret til implementering af ny teknologi, mens kravet om medfinansiering er 40 pct. for mellemstore virksomheder og 50 pct. for store virksomheder.
For små virksomheder stilles krav om 80 pct. medfinansiering til investering i nyt udstyr eller teknologi, mens der stilles krav om 90 pct. medfinansiering for mellemstore virksomheder.
Stk. 7. Medfinansiering kan lægges kontant eller i medarbejdertimer.
Der stilles dog krav om, at tilskud til udstyr, materialer eller teknologi samt kompetenceudvikling medfinansieres kontant.
Tildeling af tilskud § 9. Erhvervshus Midtjylland træffer afgørelse om tilsagn eller afslag på tilskud på baggrund af en samlet vurdering af indkomne ansøgninger.
Vurderingskriterierne udformes af Erhvervshus Midtjylland i henhold til nedenstående kriterier:
 1) Hvorvidt det ansøgte projekt realistisk vil bidrage til omstilling af virksomheden.
 2) Hvorvidt virksomheden med den ansøgte omstillingsplan har potentiale for at tilpasse sig de ændrede vilkår, så de kan være levedygtige på længere sigt.
 3) Det vægter positivt, hvis virksomhedens omstilling bidrager til grøn omstilling eller innovation.
 4) Det vægter positivt, hvis ansøger kan dokumentere relevante samarbejdspartneres eller investorers deltagelse i projektet.
 Stk. 2. Når Erhvervshus Midtjylland kan godkende det fremsendte materiale, fremsendes et tilsagnsbrev inklusiv evt. dokumentation om statsstøtteforhold til underskrift hos ansøger, som herefter modtager en forudbetaling på 50 pct. af det godkendte tilskudsbeløb.
 Stk. 3. Projektet kan påbegyndes, når ansøger modtager endeligt tilsagn om tilskud fra Erhvervshus Midtjylland.
 Stk. 4. Ved mindre væsentlige afvigelser fra kravene i § 8, stk. 1, 2, 3 og 6 kan Erhvervshus Midtjylland pålægge ansøgeren at fremsende en revideret ansøgning.
 § 10. Erhvervshus Midtjylland er i sin tilskudsforvaltning af puljen omfattet af lov om offentlighed i forvaltningen og forvaltningsloven.
 Stk. 2. Ansøger skal oplyses om, at der i vurderingen indgår et skøn, og ved afslag skal tilknyttes en individuel begrundelse, og der anvises klageadgang til Erhvervsstyrelsen.
Stk. 3. Erhvervshus Midtjylland skal fremsende et skriftligt tilsagn til tilskudsmodtagere, hvor der anføres tilskudsbeløb samt til hvilke aktiviteter eller ydelser tilskuddet ydes.
Tilsagn ledsages af særlige vilkår i relation til bl.a. regnskab og afrapportering efter aftale med Erhvervsstyrelsen.
 Stk. 4. Ansøger og evt. samarbejdspartnere, som modtager tilsagn om tilskud, skal underskrive en accept af tilsagnet og vilkår forbundet hermed.
Kapitel 5 Generelle betingelser for tilskudsmodtagere under puljen § 11. Udbetalt tilskud skal administreres i overensstemmelse med principperne om forsvarlig økonomisk forvaltning.
Alene projektrelevante faktisk bogførte, godkendte og betalte omkostninger i projektperioden er støtteberettigede, jf. dog §§ 8, stk. 4 og 5 og 17, stk. 1, sidste pkt.
 Stk. 2. Følgende omkostninger er ikke støtteberettigede:
 1) Refunderbar moms.
 2) Udgifter forbundet med én samarbejdsparts betaling til en anden samarbejdspart i samme projekt.
 3) Afskrivning på finansielle aktiver samt på jord, bygninger og eksisterende udstyr.
 § 12. Tilskudsmodtager og partnere skal overholde principperne om sund finansforvaltning og sparsommelighed.
 Stk. 2. Tilskudsmodtager og partnere skal kunne dokumentere, at indkøb af varer, tjenesteydelser, anlæg og andre anskaffelser er foretaget på markedsmæssige vilkår.
 Stk. 3. Prisen for en given ydelse må ikke være bestemt af f.eks. sammenfald af interesser mellem sælger og køber.
Stk. 4. Afregning af udgifter mellem parter, hvor der ikke er uafhængighed, skal ske til kostpris.
Ved kostpris forstås, at sælger ikke må beregne sig en fortjeneste på den leverede vare eller tjenesteydelse.
§ 13. Udgifter til materiel mv., herunder udstyr, materialer, teknologi samt licenser mv., er tilskudsberettigede, hvis de er nødvendige for at gennemføre den planlagte omstilling af virksomheden.
Hvor særlige forhold taler herfor, kan Erhvervshus Midtjylland ved tilrettelæggelsen af ansøgningsrunderne fastsætte en nærmere afgrænsning af tilskudsberettiget materiel mv. efter aftale med Erhvervsstyrelsen.
 Stk. 2. Det forudsættes i relation til tilskud til udstyr, materialer og teknologi, at dette indkøbes mhp. konkret anvendelse, og der kan i tilfælde af videresalg indenfor en periode på to år efter endt projektperiode stilles krav om tilbagebetaling.
Overensstemmelse med EUs statsstøtteregler § 14. Virksomheden skal ansøge inden for én eller flere af nedenstående forordninger inden for EUs statsstøtteregler:
 1) Europa-Kommissionens forordning nr. 1407/2013 (de minimis-forordningen).
 2) Europa-Kommissionens forordning nr. 316/2019 (de minimis-forordningen for landbrugssektoren).
 3) Europa-Kommissionens forordning nr. 702/2014 (Landbrugsgruppefritagelsesforordningen).
 4) Europa-Kommissionens forordning nr. 651/2014 (Den generelle gruppefritagelsesforordning).
 Stk. 2. Virksomheder, der har modtaget et højere støttebeløb, end hvad der følger af den forordning, de har søgt efter, kan ikke modtage tilskud i medfør af denne bekendtgørelse.
 Stk. 3. Erhvervshus Midtjylland kan af virksomheden forlange dokumentation for, at kriterierne i det af virksomheden valgte statsstøttegrundlag er overholdt.
 Stk. 4. Virksomheder, der kan defineres som kriseramte i henhold til artikel 2, nr. 18 i Europa-Kommissionens forordning nr. 651/2014, kan efter 30. juni 2021 ikke ansøge om tilskud i henhold til Europa-Kommissionens forordning nr. 651/2014 (Den generelle gruppefritagelsesforordning) og Europa-Kommissionens forordning nr. 702/2014 (Landbrugsgruppefritagelsesforordningen).
Udbetaling af tilskud § 15. Tilskud ydes som et kontant tilskud, og der gives mulighed for forudbetaling på op til 50 pct. af tilsagnsbeløbet.
 Stk. 2. Udbetaling af tilskud skal ske direkte til tilskudsmodtagers NemKonto.
Stk. 3. Udbetaling af det resterende tilsagnsbeløb sker, når Erhvervshus Midtjylland har godkendt tilskudsmodtagers slutregnskab og afrapportering.
Tilskudsmodtagere, hvis projektperiode er længere end 6 måneder, kan efter aftale med Erhvervshus Midtjylland og på baggrund af godkendt delregnskab og statusrapport få udbetalt tilskud til faktisk bogførte, godkendte og betalte omkostninger på mindst 50.000 kr.
Erhvervshus Midtjylland tilbageholder dog 10 pct. af tilskuddet, indtil Erhvervshus Midtjylland har modtaget og godkendt tilskudsmodtagers slutregnskab og afrapportering.
Kapitel 6 Bortfald og tilbagebetaling af tilskud § 16. Tilskud kan bortfalde helt eller delvist, og et allerede udbetalt tilskud kan kræves tilbagebetalt helt eller delvist, eventuelt med tillæg af renter, hvis:
 1) Ansøger har givet urigtige eller vildledende oplysninger eller fortiet oplysninger af betydning for ansøgningen og tilskuddet.
 2) Betingelserne for at yde tilsagn ikke længere er til stede, herunder bl.a. hvis tilskudsmodtager eller samarbejdspartnere forsømmer deres forpligtelser, herunder overtræder de gældende regler og vilkår for tilsagnet.
 3) Projektet ikke gennemføres i overensstemmelse med de godkendte planer og betingelser, herunder, at projektet ikke når de forudsatte effekter.
 4) Der i øvrigt uberettiget er modtaget tilskud.
 5) Der ikke er indsendt slutrapport eller afsluttende regnskab rettidigt.
 6) Forudsætningerne for tilsagn er væsentligt ændrede, f.eks. at tilskudsmodtager eller samarbejdspartnere går konkurs, træder i likvidation, tages under rekonstruktionsbehandling, afhændes, eller hvis der foretages udlæg eller arrest hos tilskudsmodtager eller samarbejdspartnere.
 7) De gældende regler i denne bekendtgørelser ikke overholdes.
 Stk. 2. Erhvervshus Midtjylland kan bestemme, at bortfald af tilskud efter stk. 1 fastsættes forholdsmæssigt under hensyn til proportionalitetsprincippet samt til art og betydning af tilskudsmodtagers tilsidesættelse af tilskudsmodtagers forpligtelser.
 Stk. 3. Retten til tilskud bortfalder, hvis tilskuddet er i strid med Europa-Kommissionens forordning (EU) nr. 1407/2013 (de minimis-forordningen), Europa-Kommissionens forordning nr. 316/2019 (de minimis-forordningen for landbrugssektoren), Europa-Kommissionens forordning nr. 702/2014 (Landbrugsgruppefritagelsesforordningen) eller Europa-Kommissionens forordning nr. 651/2014 (Den generelle gruppefritagelsesforordning).
 Stk. 4. Virksomheden har pligt til at give Erhvervshus Midtjylland meddelelse om forhold, der kan medføre tilskuddets bortfald.
Kapitel 7 Kontrol og tilsyn med projekter § 17. Erhvervshus Midtjylland kan af ansøgere og tilskudsmodtagere forlange de oplysninger, som er nødvendige for at dokumentere, at kravene i denne bekendtgørelse er overholdt.
Herunder kan Erhvervshus Midtjylland stille krav om, at slutregnskab for projekter med tilskud på mere end 500.000 kr. påtegnes af en uafhængig, godkendt revisor.
Tilskudsmodtagers omkostninger til denne revisorpåtegning vil være tilskudsberettiget op til 10.000 kr.
Tilskuddet, jf. 2. pkt., udgør en del af det maksimale tilskudsbeløb, jf. § 8, stk. 1.
 Stk. 2. Indsendes oplysningerne efter stk. 1 ikke inden for den af Erhvervshus Midtjylland fastsatte frist, kan tilskuddet bortfalde i henhold til § 16.
Administrative bestemmelser § 18. Erhvervshus Midtjylland kan forlange, at skriftlig kommunikation, herunder indsendelse af ansøgninger, budgetter, afrapporteringer, regnskaber, revisionserklæringer, regnskabsmateriale, effektmålings- og evalueringsoplysninger m.v., skal foregå digitalt bl.a. via de skabeloner og it-systemer, som Erhvervshus Midtjylland stiller til rådighed.
Kapitel 8 Klageadgang, straf og ikrafttræden Klageadgang § 19. Klage over Erhvervshus Midtjyllands afgørelse efter denne bekendtgørelse kan påklages til Erhvervsstyrelsen.
 Stk. 2. Klage indgivet i henhold til stk. 1, fremsendes til Erhvervshus Midtjylland, som, hvis afgørelsen fastholdes, snarest efter modtagelsen af klagen videresendes sagen og dens dokumenter til Erhvervsstyrelsen sammen med en udtalelse i anledning af klagen.
Straf § 20. Medmindre højere straf er forskyldt efter anden lovgivning, straffes med bøde den, der i forbindelse med en ansøgning og bevilling heraf, herunder om medfinansiering og tilskud m.v., afgiver urigtige eller vildledende oplysninger eller fortier oplysninger af betydning for en sags afgørelse.
 Stk. 2. Der kan pålægges selskaber m.v. (juridiske personer), strafansvar efter reglerne i straffelovens 5. kapitel.
Ikrafttræden § 21. Bekendtgørelsen træder i kraft den 5. juli 2021.
