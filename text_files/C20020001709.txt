Cirkulære om ændring af  

 cirkulære om ligningsloven 1. Der er efter Skatteministeriets afgørelse  

 om medarbejderaktier   båndlæggelse   tvangsindløsning  

 (TfS 2001, 430) rejst spørgsmål om rækkevidden af  

 afgørelsen i relation til pkt. 3.4.6 i cirkulære nr. 72 af  

 17.4.1996 om ligningsloven.
I TfS 2001, 430, blev Skatteministeriet spurgt, om der  

 kunne ske fravigelse af kravet om båndlæggelse af  

 afståelsesprovenu i forbindelse med, at der skete  

 tvangsindløsning af et stort antal medarbejderes medarbejderaktier i  

 et børsnoteret selskab, der efter gældende praksis skulle  

 være båndlagt.
Tvangsindløsningen blev foretaget af en ny  

 aktionær, der havde opkøbt mere end ni tiendedele i selskabet.  

 Da der var tale om en tvangsindløsning af medarbejderaktier hos et  

 meget stort antal medarbejdere, der ikke var omfattet af ledelseskredsen i  

 det pågældende selskab, og da selskabet var børsnoteret,  

 tillod Skatteministeriet, at afståelsesprovenuet kunne udbetales til  

 medarbejderne.
Endvidere blev Skatteministeriet i TfS 2000, 960, spurgt,  

 om der kunne ske fravigelse af kravet om båndlæggelse af  

 afståelsesprovenu i forbindelse med et stort antal konti med et  

 beskedent indestående, som medarbejdere havde modtaget ved  

 afståelse af delbeviser som led i en ombytning af medarbejderaktier.
Da  

 der var tale om meget beskedne beløb, der efter gældende praksis  

 skulle have været båndlagt, tillod Skatteministeriet, at de  

 pågældende beløb kunne udbetales til medarbejderne.
2. Det er efter ligningslovens § 7 A,  

 stk. 1, en betingelse for skattebegunstigelsen, at der ikke sker  

 overdragelse, pantsætning eller anden råden over aktierne m.v. i  

 en nærmere fastsat periode.
Medarbejderaktier efter ligningslovens  

 § 7 A, stk. 1, nr. 1, skal være båndlagt i 5 år.  

 Medarbejderaktier efter ligningslovens § 7 A, stk. 1, nr. 2, skal  

 være båndlagt i 7 år.
Båndlæggelsen af medarbejderaktierne skal  

 sikre, at medarbejderne ikke straks efter erhvervelsen af aktierne  

 afstår disse.
Hvis det var muligt, kunne medarbejderne konvertere  

 løn, der er indkomstskattepligtig som personlig indkomst, til  

 aktieavance, der beskattes som kapitalindkomst.
 I cirkulære nr. 72 af 17.4.1996 om ligningsloven er  

 i pkt. 3.4.6, anført, at båndlæggelsen ud over selve  

 aktierne også omfatter provenu ved salg af aktieret og tegningsret,  

 når disse erhvervelser vedrører de båndlagte aktier.
Det er videre anført, at afstås  

 medarbejderaktier under båndlæggelsen, f.eks. i forbindelse med  

 tvangsindløsning, båndlægges afståelsesprovenuet  

 på uændrede vilkår i den resterende  

 båndlæggelsesperiode.
Aktieavancebeskatningslovens almindelige  

 regler finder anvendelse ved afståelsen.
Medfører  

 afståelsen en avance, som beskattes, kan den hertil svarende skat  

 betales af de kontante midler, som måtte være omfattet af  

 båndlæggelsen.
 3. Ligningslovens § 7 A indeholder ikke  

 hjemmel til båndlæggelse af kontanter ved afståelse af  

 båndlagte medarbejderaktier eller aktieret eller tegningsret, der er  

 knyttet til båndlagte medarbejderaktier.
 Kravet om båndlæggelse af kontanter ved  

 afståelse af medarbejderaktier ophæves derfor.
 Ophævelsen indebærer, at der fremover ikke  

 skal ske båndlæggelse af kontanter fra afståelse af aktier  

 m.v. omfattet af en medarbejderaktieordning i  

 båndlæggelsesperioden.
Det er en forudsætning, at afståelsen af  

 aktier m.v. ikke er i strid med de hensyn, der ligger bag lovkravet om  

 båndlæggelse i en nærmere bestemt periode.
Det vil  

 afhængig af de konkrete forhold for medarbejdernes råden over  

 aktierne m.v. og omfanget af afståelsen kunne blive tale om, at  

 forudsætningen for skattebegunstigelsen for medarbejderaktieordningen  

 ikke kan anses for opfyldt.
Eksempelvis har en tvangsindløsning af  

 medarbejderaktier som udgangspunkt ikke til formål at  

 tilsidesætte hensynet bag båndlæggelsen.
Hvis der sker  

 periodiske eller systematiske tvangsindløsninger, som forkorter  

 båndlæggelsesperioden i medarbejderaktieordninger, i en  

 stiltiende aftale mellem aktionærer med medarbejderaktier og  

 øvrige aktionærer, vil dette dog være i strid med de  

 hensyn, der ligger bag kravet om båndlæggelse af  

 medarbejderaktier.
Det fører til, at den pågældende  

 ordning ikke opfylder betingelserne for skattemæssigt at kunne  

 anerkendes som en medarbejderaktieordning efter ligningslovens § 7  

 A.
 4. Alle kontante beløb, der tidligere er  

 båndlagt ved afståelse af medarbejderaktier, er hermed frigivet.  

 Aktieavancebeskatningslovens almindelige regler finder anvendelse på  

 hele beløbet.
 5. Pkt. 3.4.6. Indskrænkning i rådighed  

 over medarbejderaktier i cirkulære nr. 72 af 17.4.1996, affattes  

 således:
 »Det er efter Told- og Skattestyrelsens praksis en  

 betingelse for godkendelse af en medarbejderaktieordning, at aktierne er  

 båndlagt i en årrække i et pengeinstitut eller et andet  

 kontoførende institut efter loven om Værdipapircentralen.
Ved båndlæggelse forstås i denne  

 forbindelse, at medarbejderen ikke må overdrage, pantsætte eller  

 på anden måde - f.eks. ved optionsaftale - råde over  

 værdipapirerne.
Der kan ligeledes ikke foretages udlæg i  

 værdipapirerne, heller ikke med respekt af båndlæggelsen,  

 jf. Østre Landsrets dom i TfS 1988.332, der angår  

 medarbejderobligationer, men må antages at finde analog anvendelse for  

 medarbejderaktier.
 Medarbejderaktier efter ligningslovens § 7 A,  

 stk. 1, nr. 1, skal være båndlagt i 5 år.  

 Medarbejderaktier efter ligningslovens § 7 A, stk. 1, nr. 2, skal  

 være båndlagt i 7 år.
Værdipapirerne skal være båndlagt i et  

 pengeinstitut eller et andet kontoførende institut efter lov om en  

 værdipapircentral i den nævnte årrække, som regnes  

 fra og med udløbet af det kalenderår, hvori værdipapirerne  

 erhverves.
Værdipapirerne i den enkelte godkendte ordning skal  

 båndlægges samlet i et bestemt pengeinstitut m.v.  

 Båndlæggelse kan således ikke ske i de enkelte  

 medarbejderes egne pengeinstitutter.
 Båndlæggelsen omfatter ud over selve aktierne  

 også fondsaktier og nytegnede aktier, når disse erhvervelser  

 vedrører de båndlagte aktier.
Båndlæggelsen omfatter ikke udbytte, som skal  

 udbetales til medarbejderen i båndlæggelsesperioden.
Udbytte er  

 skattepligtigt hos medarbejderen efter de almindelige regler herom.
Ved udvidelse af et selskabs aktiekapital kan tegnings- og  

 aktieretter knyttet til båndlagte medarbejderaktier, som er erhvervet i  

 forskellige år, udnyttes ved sammenlægning af retterne, dog  

 således at den 5-årige båndlæggelse af de herved  

 erhvervede aktier regnes fra den sidste båndlæggelse.
Ligeledes  

 kan tegningsretter knyttet til frie aktier benyttes til supplering af  

 tegningsretter fra den enkelte medarbejderaktieemission under  

 forudsætning af, at den herved erhvervede aktiepost  

 båndlægges indtil udløbet af den  

 båndlæggelsesperiode, der gælder for selve  

 medarbejderaktien.
Hvis medarbejderen dør eller efter reglerne i lov  

 om social pension, jf. lovbekendtgørelse nr. 615 af 26. juni 2001,  

 bliver berettiget til at modtage højeste eller mellemste  

 førtidspension i båndlæggelsesperioden, skal  

 båndlæggelsen hæves.
Dette krav kan dog fraviges, hvis der  

 i en medarbejderaktieordning indgår en puljeordning, hvor medarbejderne  

 ejer et antal aktier i fællesskab, og hvor puljen i sin helhed er  

 båndlagt i hele bindingsperioden, uanset en eller flere medarbejderes  

 død eller førtidspensionering i dette tidsrum.
I så fald  

 udbetales de båndlagte midler til medarbejderen eller dennes bo efter  

 båndlæggelsesperiodens udløb.
Der gælder ikke særlige regler ved  

 afståelse af medarbejderaktier efter båndlæggelsesperiodens  

 udløb eller ved frigivelse forinden som følge af medarbejderens  

 død eller førtidspensionering.
Aktieavancebeskatningslovens  

 almindelige regler finder således anvendelse ved afståelse af  

 aktier, der tidligere har været omfattet af de særlige regler om  

 medarbejderaktier.
Dette gælder også fortjeneste ved salg af  

 tegningsret knyttet til en båndlagt medarbejderaktie.  

 Anskaffelsestidspunktet for den båndlagte medarbejderaktie (moderaktie)  

 er tegningsdagen for denne aktie.
For så vidt angår ordninger  

 efter ligningslovens § 7 A, stk. 2, anses udlodningsdagen som  

 anskaffelsestidspunktet.
En medarbejder kan afstå aktieretter, der knytter  

 sig til båndlagte medarbejderaktier.
En tilladelse hertil omfatter  

 alene aktieretter, der ikke kan udnyttes umiddelbart til at opnå en  

 fondsaktie.
Ombyttes medarbejderaktier under båndlæggelsen  

 f. eks. i forbindelse med en skattepligtig fusion, båndlægges de  

 modtagne aktier på uændrede vilkår i den resterende  

 båndlæggelsesperiode.
Aktieavancebeskatningslovens almindelige  

 regler finder anvendelse ved ombytningen.
 Hvis en aktionær ejer aktier med samme rettigheder,  

 men erhvervet på forskellige tidspunkter, anses de først  

 erhvervede aktier for de først afståede efter  

 aktieavancebeskatningslovens § 5, stk. 2. Selv om den ældste  

 aktie er båndlagt som led i en medarbejderaktieordning, således  

 at den ikke kan afstås, er det alligevel anskaffelsessummen og  

 anskaffelsestidspunktet for denne aktie, som lægges til grund ved  

 afgørelsen af, om der skal ske beskatning efter  

 aktieavancebeskatningslovens § 2, stk. 1, (3-års-reglen), og  

 i bekræftende fald også ved opgørelsen af fortjeneste  

 eller tab.«.
