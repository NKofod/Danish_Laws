Nr BSF 58 Forslag til folketingsbeslutning om statens forskningsråd Fremsat af Rahbæk Møller (SF) Gade (SF) Birgitte Husmark (SF) Ebba Strange  

 (SF) den 23. februar 1993 Folketinget opfordrer regeringen til at ændre bekendtgørelse nr. 926 af 30. december 1989 om Forskningspolitisk Råd, repræsentantskab og forskningsrådene således, at - svar på ansøgninger til forskningsrådene ledsages af de foretagne  

 sagkyndige bedømmelser og - udenlandske eksperter i højere grad inddrages i de fagkyndige  

 bedømmelser.
Bemærkninger til forslaget Der tales stadigt mere om kvaliteten af forskningen.
Derfor er det meget  

 vigtigt at være opmærksom på de mekanismer, der fremmer kvaliteten.
En af de vigtigste mekanismer er det såkaldte »peer review« dvs.  

 det forhold, at forskere i forbindelse med ansøgninger om  

 forskningsbevillinger, stillinger m.v. løbende får deres indsats vurderet af  

 sagkyndige fagfæller.
Meget tyder på, at denne mekanisme fungerer dårligere i  

 Danmark end i de fleste af de lande, Danmark normalt sammenligner sig med.
I tilfælde af afslag gives der i Danmark sædvanligvis kun en meget kort  

 begrundelse med henvisning til det pågældende forskningsråds begrænsede  

 bevillinger.
Ansøgeren kan derfor ikke vide, om ansøgningen blev anset for  

 fuldstændig umulig, om der kun var mindre mangler, hvis udbedring kunne give  

 et mere positivt resultat, eller om forskningsrådene anså ansøgningen for  

 fremragende, men blot var nødt til at undlade at bevilge penge, fordi mængden  

 af gode ansøgninger langt oversteg bevillingen.
Undertiden vil der  

 naturligvis opstå mistanke om mindre saglige grunde til afslag.
Praksis vedrørende brug af sagkyndige uden for rådets kreds til vurdering  

 af ansøgningerne er forskellig fra råd til råd.
Nogle forskningsråd har  

 etableret en praksis, hvor sagkyndige udtaler sig om den enkelte ansøgnings  

 kvalitet, hvorefter rådet træffer afgørelsen på baggrund af disse udtalelser.  

 I andre forskningsråd er det rådet selv, der foretager vurderingen, selv om  

 det som regel højst rummer en enkelt sagkyndig på det pågældende område.  

 Udenlandske sagkyndige bruges kun i begrænset omfang.
I begge henseender er de danske forskningsråd sakket bagud sammenlignet  

 med forskningsråd i andre lande.
Det er efterhånden blevet almindelig praksis  

 i såvel USA som i de fleste europæiske lande, at ansøgninger over en  

 bagatelgrænse underkastes vurdering af sagkyndige uden for rådets kreds, før  

 rådet træffer sin afgørelse.
I stigende grad trækkes udenlandske sagkyndige  

 ind i disse vurderinger for at sikre en passende bredde og ekspertise i  

 vurderingen.
Danske forskere med forskning af international synlighed  

 modtager jævnligt henvendelser om at foretage sådanne vurderinger.
Efter  

 international praksis honoreres et sådant arbejde ikke.
I hvert fald i USA vil de sagkyndige vurderinger altid blive vedlagt  

 svaret.
Ud over, at mistanke om nepotisme herved formindskes, har dette en  

 stor opdragende virkning.
Ansøgerne vil i tilfælde af afslag få at vide,  

 hvilke mangler der var i deres ansøgning, og hvad de derfor skal gøre for at  

 kunne have bedre held næste gang.
Det foreslås derfor, at de danske forskningsråd følger den internationale  

 udvikling og moderniserer deres praksis.
Det betyder, at ansøgninger om beløb  

 over en bagatelgrænse underkastes sagkyndig vurdering, medmindre ansøgningen  

 umiddelbart skønnes for ringe kvalificeret til at kunne bære en sådan  

 vurdering.
I så fald bør ansøgeren naturligvis have dette at vide i stedet  

 for blot at modtage en intetsigende besked om, at der ikke var penge nok i  

 kassen.
Når sagkyndige vurderinger foretages, vedlægges de svarene til  

 ansøgerne.
Det foreslås endvidere, at de enkelte forskningsråd i væsentlig højere  

 grad bør inddrage udenlandske forskere.
Omfanget heraf kan ikke fastlægges  

 udefra.
Det afhænger bl.a. af, hvor mange aktive forskere der findes i  

 Danmark inden for det pågældende fagområde.
Men forskningsrådene kan pålægges  

 at udarbejde en praksis, der ligner praksis i de lande, som Danmark normalt  

 sammenligner sig med.
Bedre regler for sagkyndig bedømmelse løser ikke alle problemer.
Der  

 findes forskellige skoler inden for de forskellige grene af videnskaberne, og  

 derfor vil det altid afhænge af de enkelte sagkyndiges opfattelse af, hvad  

 god forskning er, om en given ansøgning anses for tilstrækkeligt  

 kvalificeret.
Men selv om »peer review« ikke er et tryllemiddel, er  

 det i praksis den eneste mekanisme til at højne kvaliteten i forskningen, og  

 derfor er det væsentligt, at det bruges så kvalificeret som muligt.
