Fremsat den 15. november 2000 af  

 Lone Yalcinkaya (CD), Sonja Albrink (CD),  

 Yvonne Herløv Andersen (CD) og Arne&nbsp  

 ;Melchior (CD) Forslag til folketingsbeslutning om begrænsning af børns adgang til skadelige  

 internetsider på computere opstillet i offentlige institutioner og  

 på steder, hvortil der er almindelig adgang Folketinget opfordrer regeringen til inden udgangen af  

 april 2001 at fremsætte de nødvendige lovforslag samt foretage  

 de fornødne ændringer af bekendtgørelser,  

 cirkulærer og andre administrative forskrifter med henblik på at  

 påbyde installation af softwareløsninger, som begrænser  

 børns adgang til skadelige internetsider på computere opstillet  

 i offentlige institutioner og på steder, hvortil der er almindelig  

 adgang.
Bemærkninger til forslaget Baggrund for forslaget.
Danmark tilsluttede sig i 1991 FN's Konvention om Barnets  

 Rettigheder (Børnekonventionen), som med udgangspunkt i barnets tarv  

 sikrer børns ret til, at få opfyldt grundlæggende rettigheder som f.eks.  

 mad, sundhed og et sted at bo, at udvikles f.eks. via skolegang, i fritiden, via leg og  

 informationer, at blive beskyttet mod f.eks. krige, vold, misbrug og  

 udnyttelse samt at have medbestemmelse og indflydelse via f.eks. deltagelse og  

 ytringsfrihed.
 Dette forslag tager sit udgangspunkt i statens  

 forpligtelse efter konventionen til at beskytte børn mod mishandling,  

 jf. principperne i Børnekonventionens art. 19, barnets ret til  

 beskyttelse mod alle former for udnyttelse, jf. principperne i art. 34, og  

 barnets ret til beskyttelse mod seksuel udnyttelse og mishandling, jf.  

 principperne i art. 36.
 Danmark er et teknologisk veludviklet samfund, hvilket  

 blandt andet har den konsekvens, at der i offentlige (og private)  

 institutioner samt i »offentlige rum «  

 i stort omfang gives borgerne adgang til Internettet, eksempelvis via  

 computere opstillet på uddannelses- og daginstitutioner, på  

 biblioteker og i internetcafeer.
Internettet er et uvurderligt redskab, som giver alle en  

 mulighed for at formidle og modtage information, til hvis indhold der  

 imidlertid stort set ikke stilles nogen krav.
Dette forhold har den  

 betydning, at der fra Internettet kan formidles materiale i form af billeder,  

 tekst og/eller kontakter, som i relation til børn må antages at  

 være direkte skadelige.
Denne formidling kan i relation til dansk lovgivning vise  

 sig at være retsstridig, hvis eksempelvis materialet har karakter af  

 børnepornografi eller har et racistisk indhold, eller hvis den i  

 øvrigt består af strafbare opfordringer via de såkaldte  

 chat-rooms.
Materialet kan imidlertid også være lovligt, men have  

 et så pornografisk eller voldeligt indhold, at det må antages at  

 være direkte skadeligt for børn.
 Forslagsstillerne ønsker med dette forslag at  

 medvirke til, at Danmark lever op til intentionerne bag de nævnte  

 artikler i Børnekonventionen ved at påbyde installation og  

 anvendelse af såkaldte netfiltre på computere, såfremt  

 computerne er opstillet i offentlige institutioner eller på steder,  

 hvortil der er almindelig adgang, og dette uanset om adgangen eller brugen er  

 betinget af, at der erlægges et vederlag.
Netfiltrene skal installeres og anvendes til  

 bortfiltrering af internetsider med pornografisk, racistisk eller  

 stærkt voldeligt indhold med henblik på at yde børnene den  

 bedst mulige beskyttelse.
Forslagsstillerne er bekendte med, at man i lande  

 som USA og Storbritannien allerede har besluttet at bruge netfiltre i  

 offentlige institutioner.
 Netfiltre.
Netfiltre er edb-programmer, som på forskellig  

 måde kan identificere og begrænse adgangen til internetsider med  

 et bestemt indhold.
Der findes i dag såvel danske som udenlandske  

 produkter på markedet.
Forslagsstillerne er opmærksomme på,  

 at ingen netfiltre er 100 pct. effektive, men er dog af den opfattelse, at  

 programmerne efterhånden er af en sådan kvalitet, at de vil kunne  

 fremme den målsætning, der ligger til grund for dette  

 forslag.
Forslagsstillerne er i øvrigt bekendt med, at der  

 er udviklet produkter, som kan »smide« pædofile ud af chat-rooms, der er beregnet  

 for børn.
Imidlertid er der her efter forslagsstillernes oplysninger  

 tale om en anden type produkter beregnet for de udbydere, der stiller de  

 såkaldte chat-rooms til rådighed for brugerne, og der må  

 derfor sideløbende arbejdes for, at disse udbydere, som jo ikke er  

 omfattet af dette forslag, bringer sådanne produkter i anvendelse.
 Retten til at modtage information.
 Forslagsstillerne er naturligvis opmærksomme  

 på, at formuleringen af grundlovens § 77, 2. pkt.: »Censur og andre forebyggende  

 forholdsregler kan ingensinde på ny indføres.« har den retsvirkning, at  

 offentlige foranstaltninger, der hindrer offentliggørelsen af  

 ytringer, er forbudt.
Med henvisning til den statsretlige litteratur må  

 bestemmelsen dog forstås således, at forbudet mod censur eller  

 andre forebyggende foranstaltninger omfatter enhver af en offentlig myndighed  

 foretagen prøvelse, forhindring eller forsinkelse af en ikke  

 offentliggjort ytring.
Da dette forslag imidlertid tilsigter at filtrere  

 internetsider, der allerede er blevet gjort tilgængelige på  

 Internettet, i forhold til en begrænset persongruppe, det vil sige er  

 offentliggjorte, er det forslagsstillernes klare opfattelse, at forslaget  

 ikke strider mod grundloven eller de grundlæggende principper bag.
 Imidlertid bør man dog også være  

 opmærksom på, at Børnekonventionens art. 13 omhandler  

 barnets ret til ytringsfrihed, herunder retten til frit og uanset  

 territoriale grænser at søge, modtage og videregive oplysninger  

 og tanker af enhver art, enten mundtligt, skriftligt eller på tryk, i  

 form af kunst eller gennem en hvilken som helst anden udtryksmåde,  

 barnet måtte vælge.
En gennemførelse af dette forslag vil reelt betyde  

 en indskrænkning i denne ret.
Forslagsstillerne er dog af den  

 opfattelse, at hensynet til beskyttelsen af barnet mod ting, der er  

 almindelig enighed om er skadelige for barnet, må vægtes  

 højere.
Forslaget indeholder jo alene begrænsninger i barnets  

 muligheder på Internettet i forbindelse med den adgang, der gives  

 på computere opstillet på steder, hvor der er offentlig adgang,  

 eller hvor adgangen til computeren gives af det offentlige.
Hvilken adgang  

 der gives barnet inden for privatsfæren, er derimod efter  

 forslagsstillernes opfattelse alene et spørgsmål for  

 forældremyndighedens indehaver.
 Barnets alder.
Nærværende forslag har til formål at  

 beskytte børn, og det er således ikke forslagsstillernes  

 hensigt, at de påbudte filtre skal bringes i anvendelse i forbindelse  

 med voksnes brug af de i forslaget omhandlede computere.
En sådan  

 afgørelse må bero på lokal beslutning.
Dette har i sagens natur den konsekvens, at der skal  

 fastsættes en aldersgrænse for, hvornår filtrering af  

 internetsider skal ske.
I denne forbindelse bemærkes det, at man i  

 Børnekonventionens terminologi er barn, indtil man fylder 18 år.  

 Imidlertid må man i denne afvejning også inddrage andre forhold,  

 nemlig eksempelvis at den »seksuelle lavalder « i Danmark er 15 år, jf. straffelovens § 222, at det er  

 strafbart at sælge utugtigt materiale eller genstande til personer  

 under 16 år, jf. straffelovens § 234, samt at medierådet i  

 medfør af filmlovens § 20 skal foretage en vurdering af, hvorvidt en  

 given film kan være skadelig for børn indtil 15 år.
Der  

 kan således efter forslagsstillernes opfattelse ikke med udgangspunkt i  

 allerede eksisterende lovgivning med tilstrækkelig sikkerhed udledes  

 noget om, hvornår et barn har en sådan modenhed, at en  

 begrænsning af barnets adgang til internetsider af det nævnte  

 indhold ikke længere vil være fornøden.
 Forslagsstillerne vil på den baggrund ikke anbefale  

 en aldersgrænse, men opfordrer regeringen til i forbindelse med  

 udarbejdelse af lovforslag og administrative forskrifter at indhente  

 udtalelse herom fra relevante eksperter og interesseorganisationer.
Skriftlig fremsættelse Lone Yalcinkaya (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om begrænsning  

 af børns adgang til skadelige internetsider på computere  

 opstillet i offentlige institutioner og på steder, hvortil der er  

 almindelig adgang.
(Beslutningsforslag nr.
B 46).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
