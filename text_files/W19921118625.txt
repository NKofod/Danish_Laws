 Udtalt, at Registertilsynet ingen indvendinger havde imod, at Det  

 fælleskommunale Boligstøtte- og Lånesystem blev udvidet til også at omfatte  

 oplysninger om personer, der over for en boligforening eller lignende havde  

 tilkendegivet ønske om, at der skulle foretages boligstøtte- eller  

 låneberegning.
Antaget, at overførslen af meddelelser fra boligforeningerne herom  

 krævede samtykke fra de pågældende lejere.
I den forbindelse henstillet, at  

 oplysningerne generelt blev slettet 3 måneder efter overførslen, såfremt de  

 pågældende lejere ikke forinden ansøgte kommunen om individuel boligstøtte.
 Kommunernes Landsforening har i beretningsåret anmodet Registertilsynet  

 om en udtalelse vedrørende nogle ændringer af forskrifterne for Det  

 fælleskommunale Boligstøtte- og Lånesystem i forbindelse med gennemførelsen  

 af en ny ordning om elektronisk udveksling af forskellige boligstøtte- og  

 låneoplysninger mellem boligforeningerne og kommunerne.
Kommunerne videregav i overensstemmelse med forskrifterne for systemet  

 allerede en række forskellige boligstøtte- og låneoplysninger til ejere,  

 boligforeninger og boligselskaber.
Denne nye ordning ville indebære, at de  

 pågældende oplysninger kunne overføres maskinelt til edb-systemer i de  

 enkelte boligforeninger/selskaber.
Den nye ordning skulle endvidere omfatte maskinel overførsel af  

 forskellige sagsoplysninger om lejerne fra de enkelte boligselskaber til  

 kommunerne.
De boligforeninger, som efter aftale med de enkelte kommuner  

 skulle være omfattet af ordningen, skulle i lighed med kommunerne opkobles  

 direkte til Kommunedata  I/S.
Boligselskabet skulle kun overføre oplysningerne i de tilfælde, hvor de  

 enkelte lejere over for selskabet havde tilkendegivet ønske om, at der blev  

 foretaget boligstøtte- eller låneberegning.
Det var i den forbindelse oplyst,  

 at sagsoplysningerne efter overførslen til  Kommunedata skulle lagres i en  

 lukket database.
Når den pågældende lejer herefter ansøgte kommunen om  

 individuel boligstøtte, kunne kommunen hente oplysningerne direkte i den  

 lukkede database.
Sagsoplysningerne ville blive gennemgået og suppleret af  

 kommunen bl.a. med indkomstoplysninger af kommunen, hvorefter ansøgningen  

 kunne behandles i Boligstøtte- og  Lånesystemet på samme måde som  

 ansøgninger, hvor kommunen selv har indtastet alle oplysningerne.
 Oplysningerne i den lukkede database i Kommunedata skulle slettes efter 3  

 måneder, medmindre kommunen forinden havde rekvireret oplysningerne.
For at sikre en entydig sagsidentifikation og for at undgå forvekslinger  

 havde Kommunernes Landsforening et ønske om, at ordningen kunne omfatte  

 lejerens personnummer.
Boligselskabet skulle således have adgang til at  

 modtage og videresende personnummeret.
Dette kunne ske efter nærmere aftale  

 med kommunen, hvor kommunen i aftalen kunne indskærpe reglerne for  

 boligselskabernes anvendelse af personnummeret.
Registertilsynet udtalte herefter, at boligforeningers og boligselskabers  

 huslejeregistre og andre registre, der føres i forbindelse med  

 administrationen af de enkelte lejeforhold, måtte antages at være omfattet af  

 lov om private registre.
Registertilsynet havde i en tidligere sag vedrørende  

 et boligselskabs registrering af personnumre fundet, at registreringen i de  

 tilfælde, hvor oplysningen om personnummeret stammede fra kommunen ikke kunne  

 antages at være i strid med lov om private registre.
Registreringen måtte kun  

 omfatte selve det personnummer, som af kommunen var anvendt som journalnummer  

 og ikke personnumre på øvrige husstandsmedlemmer, beboere eller ansøgere til  

 en bolig.
 På denne baggrund var Registertilsynet af den opfattelse, at  

 boligselskaber m.v. ikke ville kunne videregive de forskellige  

 sagsoplysninger om lejerne sorteret efter personnummer til kommunerne.
Registertilsynet havde imidlertid ingen indvendinger imod, at  

 boligselskaber af den enkelte lejer fik overladt - men ikke registrerede -  

 dennes personnummer til brug for den maskinelle overførsel af sagsoplysninger  

 til kommunen.
Det blev indskærpet, at det var en betingelse, at  

 boligselskaberne ikke herved registrerede lejerens personnummer eller i  

 øvrigt anvendte personnummeret til andet end at give meddelelser  

 til Boligstøtte- og Lånesystemet.
Det blev i den forbindelse endvidere bemærket, at den maskinelle  

 overførsel, der som beskrevet måtte antages at være en videregivelse omfattet  

 af lov om private registre, ikke kunne anses for at være et naturligt led i  

 den normale drift af boligselskaber m.v.
Boligselskaberne skulle derfor sikre  

 sig den enkelte lejers konkrete samtykke til videregivelsen, før denne kunne  

 finde sted.
Registertilsynet bemærkede, at boligselskaberne m.v. ikke efter  

 lov om private registre var forpligtet til at videregive de ønskede  

 sagsoplysninger til kommunen.
 Med hensyn til den såkaldte lukkede database i Kommunedata, hvortil  

 boligselskaberne skulle overføre oplysningerne, var det Registertilsynets  

 opfattelse, at de enkelte kommuner burde være registeransvarlige for de  

 overførte oplysninger.
Registertilsynet havde i øvrigt ingen indvendinger imod, at  Boligstøtte-  

 og Lånesystemet blev udvidet til også at omfatte oplysninger om personer, der  

 over for en boligforening eller lignende havde tilkendegivet ønske om, at der  

 skal foretages boligstøtte- eller låneberegning.
Registertilsynet  

 henstillede, at der i forbindelse med ordningens gennemførsel etableredes de  

 fornødne kontrolforanstaltninger til sikring af, at boligselskaberne m.v.  

 ikke overførte oplysninger om personer, der således havde givet samtykke til  

 videregivelsen, eller oplysninger der i øvrigt var urigtige eller  

 vildledende.
 For at forhindre unødig dataophobning henstillede Registertilsynet  

 tillige, at oplysningerne om de pågældende lejere blev slettet senest 3  

 måneder efter overførslen fra boligselskabet, medmindre de pågældende  

 forinden ansøgte kommunen om individuel boligstøtte.
 Administrations- og Personaledepartementet har efterfølgende ændret  

 forskrifterne for registeret i overensstemmelse med Registertilsynets  

 udtalelse.
 (* 1) Registertilsynets Årsberetning 1992 side 50.
