Skriftlig fremsættelse (29. januar  

 2003) Videnskabsministeren Herved tillader jeg mig for Folketinget at  

 fremsætte:
 Forslag til lov om forskningsrådgivning m.v.
(Lovforslag nr.
L 142).
 Med henblik på at styrke forskningskvaliteten,  

 koordinering og internationalisering af dansk forskning og formidling og  

 anvendelse af forskningsresultater fremsætter jeg hermed forslag til  

 lov om forskningsrådgivning m.v.
Lovforslaget lægger op til en forenkling af det  

 forskningsrådgivende system, således at forskernes overblik over  

 søgemuligheder lettes.
Det medfører bl.a., at funktionerne i  

 det nuværende forskningsrådssystem koncentreres i to  

 selvstændige enheder, hvoraf den ene får til opgave at fremme  

 forskningsprojekter baseret på forskernes egne forskningsinitiativer  

 gennem åben konkurrence baseret på uafhængig  

 kvalitetsvurdering.
Den anden enhed får til opgave at sikre en  

 styrkelse af forskning inden for samfundsrelevante, strategiske og  

 erhvervsrelaterede områder, der skal implementeres på egne  

 præmisser.
 Lovforslaget medfører endvidere en øget  

 kvalitetssikring af forskningsmidler, idet alle offentlige  

 forskningsbevillinger, som ikke er basisbevillinger til institutioner, skal  

 udmøntes gennem åben konkurrence.
Lovforslaget lægger desuden op til en styrket  

 ledelse.
Det kommer bl.a. til udtryk i etablering af uafhængige  

 bestyrelser, der påtager sig ledelsesansvaret for  

 forskningsrådssystemet.
Her er det et væsentligt princip, at der  

 skal være en klar adskillelse mellem det organ, som skal rådgive  

 om generelle forskningspolitiske emner, og de organer, som skal  

 udmønte midler og rådgive ansøgere og andre  

 interessenter.
For at sikre en styrket koordination i rådssystemet  

 og for rådssystemet i forhold til den øvrige forskningsverden  

 etableres et koordinationsudvalg.
Ansvaret for at fremme dansk  

 forskeruddannelse placeres i dette udvalg, hvilket betyder en mere central  

 placering af ansvaret for forskeruddannelse end hidtil.
 Idet jeg i øvrigt henviser til de  

 bemærkninger, der ledsager forslaget, tillader jeg mig at anbefale det  

 til det Høje Tings velvillige behandling.
