Fremsat den 3. november 1999 af Tom Behnke (FRI), Kim  

 Behnke (FRI),  

 Thorkild B.
Fransgaard (FRI) og Kirsten Jacobsen (FRI) Forslag til Lov om ændring af  

 dyreværnsloven (Forbud mod slagtning og aflivning af dyr uden  

 forudgående bedøvelse) § 1 I dyreværnsloven, lov nr. 386 af 6. juni 1991, som senest  

 ændret ved lov nr. 80 af 9. februar 1999, foretages følgende  

 ændring:
 1. I § 13, stk. 2, indsættes efter 1. pkt. som nyt  

 punktum:
»Dog kan ministeren ikke give tilladelse til aflivning af  

 de i 1. pkt. nævnte visse større dyr uden forudgående  

 bedøvelse.« § 2 Loven træder i kraft den 1. maj 2000.
Bemærkninger til lovforslaget Almindelige bemærkninger Lovforslaget er en revideret genfremsættelse af  

 lovforslag nr.
L 93 fra folketingsåret 1996-97, jf.
Folketingstidende  

 1996-97, forhandlingerne side 3094, 7454 og 7978, Till.
A side 2471 og 2474  

 og Till.
B side 917.
I § 13, stk. 2, i dyreværnsloven bemyndiges  

 justitsministeren til at fastsætte nærmere regler for aflivning  

 af dyr.
Denne bemyndigelse er udnyttet i bekendtgørelse nr. 1037 af  

 14. december 1994 om slagtning og aflivning af dyr.
På baggrund af debatten i forbindelse med  

 behandlingen af bl.a. lovforslag nr.
L 93, folketingsåret 1996-97,  

 ændrede justitsministeren i 1997 bekendtgørelsen om slagtning og  

 aflivning af dyr, således at slagtning af kvæg uden  

 forudgående bedøvelse skal foregå på den måde,  

 at dyret umiddelbart efter, at halssnittet er foretaget, skal bedøves  

 ved skydning med en boltpistol (bekendtgørelse nr. 550 af 24. juni  

 1997). Senere i 1997 ændrede justitsministeren igen  

 bekendtgørelsen.
Denne ændring indebærer bl.a., at hvis  

  slagtning af andet fjerkræ end strudsefugle finder sted uden  

 forudgående bedøvelse, er det en betingelse herfor, at  

 slagtningen overvåges af en embedslæge, og at hvert dyr  

 fastholdes manuelt, når halssnittet lægges, og indtil  

 døden er indtrådt (bekendtgørelse nr. 849 af 19. november  

 1997).
Dette lovforslag har til hensigt at fjerne  

 justitsministerens mulighed for at give tilladelse til aflivning af visse  

 større dyr uden forudgående bedøvelse.
Det vil ikke  

 herefter være muligt at give tilladelse til at slagte husdyr uden  

 forudgående bedøvelse efter jødisk eller islamisk ritus  

 (schæchtning og halalslagtning). I bekendtgørelsen om slagtning  

 og aflivning af dyr skal der de nødvendige steder ske  

 tilrettelægning i overensstemmelse med lovforslagets bestemmelse.
Lovforslaget er fremsat på baggrund af, at der alle  

 vegne fra lyder krav om etisk adfærd.
Dette bliver forstået bredt  

 og nyder netop derfor stor anerkendelse i befolkningen.
Etikken gælder  

 mellemmenneskelige forhold, etikken gælder naturen, og etikken  

 gælder vores forhold til dyrehold.
I den forbindelse stilles der krav  

 til dyrenes samlede livsvilkår.
Bekendtgørelsen om slagtning og aflivning af dyr  

 indeholder de nærmere bestemmelser om slagtning og aflivning af dyr.  

 Efter bekendtgørelsens § 6 skal enhovede dyr, drøvtyggere,  

 svin, kaniner og fjerkræ bedøves inden slagtning eller aflives  

 omgående som angivet i bekendtgørelsens kapitel 9. Det er en  

 human regel.
Men bekendtgørelsen er født med en stor fejl, idet  

 der i § 7 er en undtagelsesbestemmelse om, at det er tilladt at slagte husdyr  

 uden forudgående bedøvelse, når slagtningen foregår  

 efter jødisk eller islamisk ritus.
Det er ikke en tidssvarende  

 bestemmelse, der på denne måde giver mulighed for at bibeholde  

 forældede slagteformer af hensyn til nogle mindretal, som ikke vil  

 omstille sig til nutidige forhold.
Det er en tilsidesættelse af den  

 brede befolknings opfattelse, at alle skal være lige for loven.
Og  

 under alle omstændigheder er det grusomt for de dyr, som udvælges  

 til rituel slagtning, og for de personer, som skal forestå dette  

 dyrplageri.
Rituel slagtning Endvidere har forslagsstillerne bemærket, at  

 regeringen er meget optaget af dyreetiske forhold.
Det bør alene af  

 den grund forekomme utilstrækkeligt, at der ikke allerede i den  

 nugældende bekendtgørelse om slagtning og aflivning af dyr er  

 foretaget en gennemgribende opdatering af slagteforhold, således at  

 aflivning uden forudgående bedøvelse ikke finder sted.
Etik  

 må indebære konsekvens.
Der praktiseres to former for  

 statsgodkendt rituel slagtning i Danmark: Halal, som praktiseres af muslimer,  

 og schæchtning, som praktiseres af jøder.
Begge former er  

 foreskrevet i de religiøse tekster og har bestemt haft deres  

 berettigelse i samfundene, som de så ud dengang.
Af indlysende grunde  

 har ingen af datidens skrifter omtalt de moderne metoder til bedøvelse  

 af dyr.
De har netop været praktiske og et resultat af den  

 pågældende periodes teknik og de bakteriologiske trusler.
Schæchtning har været tilladt i Danmark i  

 hvert fald siden 1808. Ved bekendtgørelse nr. 233 af 15.  august 1953  

 indførtes et generelt krav om, at husdyr med undtagelse af  

 fjerkræ skulle bedøves fuldstændigt, umiddelbart  

  før blodudtømning påbegyndtes.
Schæchtning blev  

 tilladt efter dispensation.
Konsekvensen blev, at der i bekendtgørelse  

 nr. 234 af 24. juni 1954 atter blev givet tilladelse til schæchtning.
I  

 bekendtgørelse nr. 200 af 26. marts 1986 bibeholdtes tilladelsen, men  

 fra  nu af skulle rituel slagtning foregå på eksportslagterier  

 efter ansøgning herom både med hensyn til eget forbrug og til  

 eksport.
Eksport At denne form for etisk uforsvarlig slagtning udelukkende  

 skal foregå på eksportslagterier, tyder i sig selv på en  

 dårlig samvittighed.
Handlingen er nu mere skjult for den danske  

 befolkning.
Det bagvedliggende princip er formentlig »ude af øje, ude  

 af sind«.
Det bliver imidlertid på ingen måde stuerent herved.  

 Tværtimod kan man sige, at man således udsætter den samlede  

 danske kødeksport for en unødig risiko.
Handlinger, vi ikke selv kan forsvare, bliver nu  

 også overført til andre lande, som ikke vil acceptere  

 dyremishandling i forbindelse med slagtning.
Truslen ligger i, at på et  

 eller andet tidspunkt må man antage eller frygte, at forbrugere i andre  

 lande vil boykotte dansk oksekød.
Det vil de gøre for at  

 fremtvinge en modernisering af rituel slagtning i Danmark.
Kun de  

 færreste civiliserede lande har en mulighed i deres lovgivning, som  

 anerkender slagtning af ubedøvede dyr.
I det øvrige  

 Skandinavien er rituel slagtning af ubedøvede dyr ganske enkelt  

 forbudt.
Slagtningen Princippet i den rituelle slagteform er, at der ved hurtig  

 overskæring af begge halspulsårer og vener indtræder en  

 meget hurtig forblødning med et akut blodtryksfald til følge.  

 Ved slagtning af kvæg er det i bekendtgørelse nr. 1037 af 14.  

 december 1994 med senere ændringer påbudt, at dyret fastholdes i  

 en boks i opretstående stilling.
Boksen skal kunne justeres efter  

 dyrets størrelse, således at hoved og krop fikseres så  

 skånsomt som muligt.
Straks efter fikseringen overskæres begge  

 dyrets halspulsårer og halsvener manuelt med en skarp kniv, hvorefter  

 dyret forbløder og mister bevidstheden samt smertefølsomheden  

 efter kort tid, hvorefter døden indtræffer.
Efter ændringen af bekendtgørelsen i juni  

 1997 er det nu påbudt, at dyr, der slagtes uden forudgående  

 bedøvelse, skal bedøves umiddelbart efter, at halssnittet er  

 foretaget.
Efter forslagsstillernes opfattelse er det en forbedring, men ikke  

 tilstrækkeligt.
Slagtning med bedøvelse Ved de konventionelle slagtemetoder bedøves  

 kvæg, får osv. forudgående med en penetrerende boltpistol.  

 Denne slagtepistol anbringes på dyrets hoved, og en bolt skydes ind i  

 hjernen og forårsager øjeblikkeligt tab af bevidstheden, selv om  

 hjertet fortsætter med at slå, indtil dyret gennem en  

 åbning af blodårerne i halsen er forblødt.
Først  

 når tilstrækkelig meget blod har forladt kroppen, standser  

 hjertet, og dyret er nu »teknisk set« dødt.
Men altså  

 bevidstløst under hele dødsprocessen.
Den moderne teknik har nu velsignet de rituelle slagtere  

 med en ikkepenetrerende boltpistol.
Den bedøver dyret med et kraftigt  

 slag, som ikke er i stand til at trænge igennem dyrets hovedskal og  

 heller ikke medfører fysiske kvæstelser.
Der trænger ikke  

 bensplinter ind i dyrets hjerne, og derved skulle man mene, at dette  

 instrument opfylder også de krav, Det Mosaiske Troessamfund stiller.  

 Den efterfølgende overskæring af halspulsårer og halsvener  

 afviger ikke fra den konventionelle slagtemetode.
Ved brug af dette  

 bedøvelsesinstrument vil derfor kravene om forsvarlig slagtning  

 være opfyldte.
Islamisk Kulturcenter har siden 1983 godkendt  

 halalslagtning af dyr bedøvet med en ikkepenetrerende boltpistol, og  

 dette praktiseres på flere eksportslagterier, der af  

 Veterinærdirektoratet er autoriseret hertil.
Derfor mener  

 forslagsstillerne ikke, at der er noget belæg for at bevare muligheden  

 for slagtning uden forudgående bedøvelse.
Det kan ikke være rimeligt, at der stadig skal  

 praktiseres direkte dyremishandling i Danmark, og at dette oven i  

 købet sker med statens godkendelse.
Det må være  

 sådan, at der ikke kan afviges fra dette krav, uanset hvilket mindretal  

 der måtte ønske det.
Med de moderne metoder til bedøvelse  

 af slagtedyr, herunder den ikkepenetrerende boltpistol, er ethvert argument  

 fra religiøs side bortfaldet.
Det kan ikke være rigtigt, at  

 religiøse mindretal kan tillade sig at se bort fra helt rimelige krav  

 fra verdslig side og stædigt hævde, at netop deres religion  

 påbyder dem at handle anderledes.
Skriftlig fremsættelse Tom Behnke (FRI):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af  

 dyreværnsloven. (Forbud mod slagtning og aflivning af dyr uden  

 forudgående bedøvelse).
(Lovforslag nr.
L 83).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
