Skriftlig fremsættelse (8. november 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om sikkerhed for gasanlæg, gasinstallationer og gasmateriel (gassikkerhedsloven) (Lovforslag nr.
L 73) Formålet med en lov om gassikkerhed er at sikre og opretholde det nødvendige sikkerhedsniveau for gasanlæg, gasinstallationer og gasmateriel af hensyn til sikkerheden for personer, husdyr eller ejendom.
Med lovforslaget opstilles rammerne for den gastekniske sikkerhed, hvilket skal minimere risikoen for forgiftning, eksplosion og brand.
Det overordnede formål med lovforslaget er at modernisere og forenkle den gældende lov om gasinstallationer og gasmateriel med henblik på at gøre det nemmere at drive virksomhed i Danmark.
Med lovforslaget skabes en ny overordnet ramme for gassikkerhed ved gasanlæg, gasinstallationer og gasmateriel, som efterfølgende vil blive udmøntet i et nyt teknisk regelsæt i bekendtgørelser, der erstatter det gældende gasreglement.
Den nuværende regulering på gasområdet består i høj grad af detailregulering og er ikke blevet grundlæggende revideret i 25 år.
Lovforslaget skaber mere fleksibilitet gennem øget brug af funktionsbaseret regulering og anvendelse af internationale standarder, hvor det er relevant.
Overgangen til mere funktionsbaseret regulering vil betyde et mindre detaljeret regelsæt, som stiller færre krav til erhvervslivet.
Reglerne vil indeholde færre specifikke krav, som virksomhederne skal leve op til og i stedet stille sikkerhedstekniske minimumskrav, som giver plads til mere metodefrihed for virksomhederne, og som vil gøre det lettere at indføre nye teknikker og produkter.
Med lovforslaget er det endvidere hensigten at gøre reguleringen digitaliseringsparat, så der bl.a. bliver mulighed for foretage registersamkøring i kontroløjemed og for at udvikle og anvende digitale løsninger, der skal lette sagsbehandlingen og kommunikationen med Sikkerhedsstyrelsen og gasdistributionsselskaberne, der fører tilsyn på Sikkerhedsstyrelsens vegne.
På baggrund af registersamkøring kan der føres en mere risikobaseret kontrol med gasanlæg, gasinstallationer og gasmateriel, som vil gøre kontrollen mere målrettet og fokuseret.
Det betyder færre byrder for de virksomheder, der udfører arbejdet korrekt, fordi kontrolindsatsen primært vil blive rettet derhen, hvor der vurderes at være den største risiko.
Gasapparatforordningen afløser gasapparatdirektivet den 21. april 2018. Forordningen finder direkte anvendelse og skal ikke implementeres i dansk ret, men der skal foretages visse gennemførelsesforanstaltninger.
Lovforslaget indeholder derfor hjemmel til, at erhvervsministeren kan fastsætte regler, der er nødvendige for at gennemføre Danmarks EU-retlige forpligtelser i henhold til forordningen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
