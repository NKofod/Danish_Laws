Ændringsforslag stillet den 19. maj 2021 Ændringsforslag til 3. behandling af Forslag til lov om hjemrejse for udlændinge uden lovligt ophold (hjemrejseloven) [af udlændinge- og integrationsministeren (Mattias Tesfaye)]:
Til § 28 Af udlændinge- og integrationsministeren:
 1) I den under nr. 1 foreslåede § 75 a ændres i stk. 1 »hjemrejselovens §§ 12 eller 13« til: »hjemrejselovens § 12, stk. 2-4, eller § 13, stk. 2 eller 4«.
[Teknisk ændring] Bemærkninger Til nr. 1.
Det fremgår af udlændingelovens § 62 a, at kriminalforsorgsområdet efter indstilling fra Hjemrejsestyrelsen kan bestemme, at en udlænding, der er idømt fængselsstraf for overtrædelse af udlændingelovens § 34, stk. 4-6, eller § 42 a, stk. 8, 1. eller 3. pkt., eller stk. 10, dvs. opholds-, underretnings- eller meldepligt, skal løslades med henblik på at blive udsendt, uanset at straffen ikke er helt fuldbyrdet.
Det foreslås i § 25, nr. 84, i lovforslaget som fremsat, at denne bestemmelse ophæves.
 Det foreslås samtidig i § 28, nr. 1, i lovforslaget som fremsat, at der indsættes en ny bestemmelse i straffuldbyrdelsesloven, hvorefter fuldbyrdelsen af en fængselsstraf kan afbrydes, hvis Hjemrejsestyrelsen bestemmer, at en udlænding, som er idømt fængselsstraf i op til 4 måneder eller er idømt fængselsstraf for overtrædelse af hjemrejselovens §§ 12 eller 13, og som i den forbindelse er udvist af landet, skal udsendes straks.
 Der er med lovforslaget forudsat en videreførelse af personkredsen omfattet af udlændingelovens § 62 a.
 Det foreslås derfor at præcisere henvisningen til de i hjemrejseloven relevante bestemmelser, således at det klart fremgår, at personkredsen omfattet af § 28, nr. 1, i lovforslaget som fremsat, er udlændinge, der afsoner en frihedsstraf for overtrædelse af pålæg om meldepligt efter hjemrejselovens § 12, stk. 2-4, opholdspligt efter hjemrejselovens § 13, stk. 2, eller underretningspligt efter hjemrejselovens § 13, stk. 4.
 Der er alene tale om en teknisk præcisering, og der er med forslaget ikke tilsigtet materielle ændringer i bestemmelsen.
