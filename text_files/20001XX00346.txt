Skriftlig fremsættelse (28. marts  

 2001) Miljø- og energiministeren (Svend Auken) :
 Herved tillader jeg mig for Folketinget at  

 fremsætte:
Forslag til lov om kolonihaver (Lovforslag nr.
L 203).
Forslag til lov om ændring af  lov om  

 planlægning og ændring af jordkøbsloven (Planlægning for kolonihaver og fremskaffelse af  

 jord til kolonihaveformål).
(Lovforslag nr.
L 204).
Mange kolonihaver er i disse år under pres, fordi de  

 ligger på arealer som er attraktive til opførelse af boliger  

 eller erhverv.
Der er en reel risiko for, at de bynære kolonihaver, som  

 ligger i overkommelig afstand fra byens etageboliger, gradvist vil blive  

 nedlagt.
Ca. 32 % af alle danske kolonihaver har lejekontrakter med under 10  

 års restløbetid, og kolonihaverne ses ofte som en midlertidig  

 arealanvendelse.
Hvert år opstår nye sager, hvor ejerne af  

 kolonihaver ønsker at nedlægge haverne til fordel for en  

 økonomisk mere indbringende anvendelse.
Haverne kan nedlægges,  

 når eksisterende kontrakter udløber eller opsiges.
Nedlæggelse af en kolonihaveforening er  

 sædvanligvis til stor sorg for kolonihavernes lejere, der mister et  

 grønt fristed og et godt socialt netværk.
Samtidig mister byen  

 et værdifuldt grønt åndehul, og et lille stykke dansk  

 kulturhistorie går tabt.
 Formålet med den foreslåede lovgivning er at  

 give kolonihavernes brugere bedre og mere sikre vilkår i fremtiden,  

 samt at sikre at kolonihaveområderne fortsat kan være en  

 væsentlig del af bybefolkningens muligheder for rekreation og  

 beskæftigelse i fritiden.
De eksisterende kolonihaver skal så vidt muligt  

 bevares, og kolonihaver bør fremover kun nedlægges, hvis  

 væsentlige samfundsmæssige hensyn gør det  

 nødvendigt at disponere over arealet til et formål, der ikke kan  

 tilgodeses et andet sted i kommunen.
Nedlægges kolonihaver skal lejerne  

 tilbydes erstatningsareal.
Også de fremtidige behov for kolonihaver skal der  

 arbejdes på at opfylde.
Danmarks Kolonihaveforbund har opgjort, at der  

 er behov for oprettelse af ca. 6.000 nye kolonihaver.
Behovet for nye haver  

 understreges af den igangværende udvikling på boligmarkedet, hvor  

 stadig flere børnefamilier bliver boende i lejligheder i byerne.  

 Desuden er der en stigende interesse blandt indvandrere og flygtninge for at  

 få en kolonihave.
Lovgivningens hovedindhold Den foreslåede nye kolonihavelovgivning  

 udgøres af en kolonihavelov, en ændring af planloven og   efter  

 aftale med fødevareministeren - en ændring af  

 jordkøbsloven.
Kolonihaveloven introducerer begrebet "varig  

 kolonihave". Varige haver skal kun kunne nedlægges, såfremt  

 væsentlige samfundsmæssige interesser nødvendiggør  

 nedlæggelse.
Tilladelse til nedlæggelse skal meddeles af  

 kommunen, og afgørelsen kan påklages til Naturklagenævnet.  

 Gives der tilladelse til nedlæggelse af en varig kolonihave, skal der  

 ved nedlæggelsen stilles erstatningsareal til rådighed.
Det fastsættes i loven, at alle statslige haver er  

 varige.
Det samme gælder alle områder, der efter 1. november 2001  

 tages i brug som kolonihaveområder.
Øvrige kolonihaveområder bliver varige med  

 mindre ejeren senest den 1. november 2001 skriftligt har meddelt  

 Miljø- og Energiministeriet, at området ikke skal være et  

 varigt kolonihaveområde.
En kommune, der ønsker, at et eller  

 flere områder, som kommunen ejer, ikke skal være et varigt  

 kolonihaveområde, skal offentliggøre et forslag hertil med en  

 frist på mindst 4 uger for afgivelse af indsigelser m.v. mod  

 forslaget.
 For den selvstændige offentlige virksomhed DSB  

 foreslås særlige regler om, at DSB skal tilbyde lejerne af  

 ikke-varige kolonihaver at overtage ejendommen på andelsbasis, inden  

 ejendommen overdrages til anden side. Ønsker lejerne ikke at overtage  

 ejendommen, skal DSB tilbyde miljø- og energiministeren at overtage  

 ejendommen.
 Den foreslåede ændring af planloven skal  

 sikre, at der bliver udlagt nye kolonihaveområder, navnlig i  

 hovedstadsregionen.
 Det foreslås, at regionplanmyndigheden i  

 hovedstadsområdet, Hovedstadens Udviklingsråd, skal foretage en  

 planlægning for kolonihaver, fordi en del kommuner i dette område  

 ikke har mulighed for selv at udlægge tilstrækkelige arealer til  

 kolonihaver i kommunen.
 For så vidt angår kommuneplanlægningen  

 foreslås bestemmelser, der præciserer, at kommunerne er  

 forpligtet til at planlægge for kolonihaver som en del af deres  

 planlægning af rekreative områder og områder til  

 fritidsformål.
 Ved de foreslåede ændringer i  

 jordkøbsloven opnår fødevareministeren mulighed for at  

 købe arealer med eksisterende kolonihaver og for at købe jord  

 til oprettelse af erstatningshaver.
 Fødevareministeren har efter de gældende  

 bestemmelser i jordkøbsloven mulighed for at købe ejendomme til  

 anvendelse til kolonihaveformål. 31 haveforeninger ligger på  

 ejendomme, der ejes af Fødevareministeriet og udlejes til  

 Kolonihaveforbundet for Danmark til videreudlejning til den enkelte  

 haveforening, der igen står for udlejning af den enkelte havelod.
 Idet jeg i øvrigt henviser til lovforslagene med  

 bemærkninger, skal jeg anbefale Folketingets velvillige behandling af  

 forslagene.
