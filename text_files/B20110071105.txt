Kapitel 1   Politiets videregivelse af oplysninger om restaurationsforbud til virksomheder omfattet af restaurationslovens § 31 Kapitel 2   Politiets videregivelse af oplysninger om restaurationsforbud til et fælles privat register Kapitel 3   Virksomhedernes behandling af oplysninger om restaurationsforbud og adgang til oplysninger i et fælles privat register Kapitel 4   Tavshedspligt Kapitel 5   Straf og ikrafttrædelse Bekendtgørelse om videregivelse og behandling af oplysninger om restaurationsforbud I medfør af § 31, stk. 6, og § 37, stk. 5, i lov om restaurationsvirksomhed og alkoholbevilling m.v., jf. lovbekendtgørelse nr. 135 af 18. januar 2010, som ændret ved lov nr. 249 af 30. marts 2011, fastsættes:
Kapitel 1 Politiets videregivelse af oplysninger om restaurationsforbud til virksomheder omfattet af restaurationslovens § 31 § 1. Politiet underretter snarest muligt bestyreren eller indehaveren af en virksomhed, når en person i medfør af restaurationslovens § 31, stk. 2, 1. pkt., er blevet meddelt et forbud mod ophold i den pågældende virksomhed.
 Stk. 2. Underretning efter stk. 1 skal være skriftlig og omfatte oplysninger om navn og personnummer på den person, som er omfattet af forbuddet, samt oplysninger om forbuddets geografiske og tidsmæssige udstrækning.
 Stk. 3. Underretning efter stk. 1 kan undlades, hvis der er anledning til at frygte, at de videregivne oplysninger vil blive misbrugt, eller hvis andre væsentlige hensyn taler imod, at der sker underretning.
 § 2.  Ophæves eller indskrænkes et restaurationsforbud, efter at der i medfør af § 1 er givet underretning om forbuddet, underretter politiet straks bestyreren eller indehaveren herom.
Kapitel 2 Politiets videregivelse af oplysninger om restaurationsforbud til et fælles privat register § 3. Rigspolitiet kan godkende et privat register til at modtage og videreformidle oplysninger om restaurationsforbud, hvis registret opfylder de betingelser, der er nævnt i § 4, og det på baggrund af oplysninger om bl.a. omkostninger og funktionalitet må forventes, at registret vil blive anvendt af en bred kreds af virksomheder.
 Stk. 2. Rigspolitiets godkendelse efter stk. 1 forudsætter, at den for registret dataansvarlige har indhentet Datatilsynets tilladelse til at behandle de pågældende oplysninger.
 Stk. 3. Rigspolitiets godkendelse efter stk. 1 har gyldighed i 4 år.
 § 4.  Et register kan godkendes efter § 3, hvis følgende betingelser er opfyldt:
 1) Alle virksomheder omfattet af restaurationslovens § 31 skal på lige vilkår kunne opnå adgang til oplysninger i registret.
 2) Der må alene behandles forespørgsler om enkeltpersoner, og forespørgsler må alene besvares med en oplysning om, hvorvidt den pågældende person på det pågældende tidspunkt er omfattet af et forbud mod at opholde sig som gæst i den pågældende virksomhed.
 3) Oplysninger om restaurationsforbud, der er indeholdt i registret, må kun videregives til den eller de virksomheder, som det pågældende forbud vedrører.
 4) Oplysninger om restaurationsforbud må alene opbevares i registret, så længe forbuddet er gældende.
 5) Der skal i forbindelse med registret føres en log over alle søgninger i registret, med henblik på at eventuelt misbrug kan konstateres.
 § 5. Hvis en virksomhed groft eller gentagne gange misbruger sin adgang til oplysninger i registret, skal virksomheden afskæres adgangen til registret, indtil forholdene i virksomheden har ændret sig på en sådan måde, at der ikke er anledning til at antage, at virksomheden på ny vil misbruge sin adgang.
§ 6.  Rigspolitiet kan tilbagekalde en godkendelse efter § 3, 1) hvis registret ikke længere er indrettet og drives på en sådan måde, at betingelserne i § 4 er opfyldt, 2) hvis den dataansvarlige ikke i de i § 5 nævnte situationer tager skridt til at afskære en virksomheds adgang til registret, eller 3) der i øvrigt er konkrete grunde til at antage, at oplysninger, som videregives til registret, ikke vil blive behandlet på betryggende vis og i overensstemmelse med gældende regler.
 § 7.  Rigspolitiets afgørelser efter § 3 og § 6 kan påklages til Justitsministeriet.
 Stk. 2. Fristen for klager efter stk. 1 er 4 uger efter, at klageren har fået meddelelse om afgørelsen.
 § 8.  Udløber eller tilbagekaldes en godkendelse efter § 3, uden at der er meddelt en ny godkendelse til at opretholde registret, skal alle oplysninger om restaurationsforbud i registret straks slettes.
 Stk. 2. Er godkendelsen blevet tilbagekaldt, eller har den dataansvarlige fået afslag på fornyet godkendelse af registret, kan sletning af oplysninger efter stk. 1 undlades, indtil der er truffet afgørelse i en eventuel klagesag efter § 7, stk. 1, eller fristen for at indgive klage i § 7, stk. 2, er udløbet.
 Stk. 3. Rigspolitiet kan meddele tilladelse til, at de i stk. 1 nævnte oplysninger forinden sletning overføres til et nyt godkendt register.
 § 9. Politiet kan videregive de oplysninger, der er nævnt i § 1, stk. 2, til et register, som i medfør af § 5 er godkendt af Rigspolitiet til at modtage og videreformidle oplysninger om restaurationsforbud.
 § 10.  Har politiet videregivet oplysninger om et restaurationsforbud til et privat register, jf. § 9, giver politiet straks meddelelse til registret, hvis forbuddet ophæves eller indskrænkes.
 § 11. Virksomheder, der har adgang til oplysninger i et privat register som nævnt i § 3, kan fravælge individuel underretning efter § 1.
Kapitel 3 Virksomhedernes behandling af oplysninger om restaurationsforbud og adgang til oplysninger i et fælles privat register § 12. Virksomhederne skal træffe de fornødne tekniske og organisatoriske sikkerhedsforanstaltninger for at sikre, at oplysningerne om restaurationsforbud ikke kommer til uvedkommendes kendskab, misbruges eller i øvrigt behandles i strid med gældende regler.
 Stk. 2. Oplysninger om restaurationsforbud må alene opbevares, så længe forbuddet er gældende.
 § 13.  Forespørgsler vedrørende restaurationsforbud fra en virksomhed til et privat register som nævnt i § 3 skal vedrøre en konkret person og må alene fremsættes i forbindelse med, at den pågældende person søger at få adgang til eller opholder sig i virksomheden.
 § 14.  Oplysninger om restaurationsforbud må alene behandles af indehavere og bestyrere af de pågældende virksomheder samt af dørmænd tilknyttet den pågældende virksomhed.
Stk. 2. Hvis en virksomhed ikke anvender dørmænd, kan indehaveren eller bestyreren uanset bestemmelsen i stk. 1 give andre personer adgang til oplysninger om restaurationsforbud, som indehaveren eller bestyreren har modtaget fra politiet i medfør af § 1, hvis det er nødvendigt for at håndhæve forbuddet.
Sådanne andre personer skal være ansat i virksomheden.
 Stk. 3. Indehaveren eller bestyreren kan uanset bestemmelsen i stk. 1 give andre ansatte adgang til at indhente oplysninger i et privat register som nævnt i § 3, hvis det er nødvendigt for at håndhæve restaurationsforbud.
 Stk. 4. Inden der efter stk. 2 og 3 gives andre ansatte adgang til oplysninger om restaurationsforbud, skal indehaveren eller bestyreren sikre, at de pågældende ansatte har modtaget instruktion i behandling af følsomme personoplysninger og orientering om tavshedspligt, jf. § 15, stk. 1, og restaurationslovens § 31, stk. 5.
Kapitel 4 Tavshedspligt § 15. Personer, som i medfør af reglerne i denne bekendtgørelse får adgang til oplysninger om, hvilke personer der er blevet meddelt forbud efter restaurationslovens § 31, stk. 2, har tavshedspligt med hensyn til de oplysninger, de herved får kendskab til, jf. restaurationslovens § 31, stk. 5.
 Stk. 2. Straffelovens §§ 152 og 152 c-152 f finder tilsvarende anvendelse.
Kapitel 5 Straf og ikrafttrædelse § 16.  Medmindre højere straf er forskyldt efter anden lovgivning, straffes den, der overtræder § 8, stk. 1, § 12, § 13 eller § 14, med bøde eller fængsel i indtil 4 måneder.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 17. Bekendtgørelsen træder i kraft den 1. juli 2011.
