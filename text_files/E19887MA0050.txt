 Der var af Danmarks Teltholder Forening rejst spørgsmål om fradragsret for  

 købsmoms ved leje af telte, der stilles til rådighed for en festarrangør, der  

 bruger teltet til dans og udskænkning ved byfester o lign.
Oftest er der tale om fester, der er momsfritaget efter reglerne om  

 velgørende arrangementer.
Arrangøren af et sådant momsfritaget arrangement  

 har ingen fradrag for moms.
 Foreningen har anført, at et telt på en plads er en nødvendighed, for at  

 festen kan afvikles med et rimeligt overskud for både arrangør og tivoli.
 Foreningen har også anført, at tivoliet i et vist omfang driver virksomhed  

 fra teltet, idet der sælges forskellige varer (is, popcorn, balloner mv) og  

 lotterier i teltet.
Direktoratet har truffet afgørelse om, at et tivoli har delvis fradragsret  

 for momsen af indkøb, der stilles til rådighed for en festarrangør på denne  

 måde.
Det gælder alle indkøb, der faktureres til tivoliet, men anvendes af  

 både tivoli og festarrangør, fx teltleje, leje af toiletvogne, annoncer,  

 fyrværkeri, underholdning mv.
 Afgørelsen er begrundet med, at indkøbene er omfattet af reglerne i  

 bekendtgørelse nr 311 af 26. maj 1978 om delvis fradragsret for moms.
 Den delvise fradragsret skal opgøres efter reglerne i bekendtgørelsens §  

 2, stk 1, idet indkøbet anses at vedrøre både tivoliets omsætning og andre  

 formål, der ikke vedrører tivoliet, nemlig festarrangørens virksomhed.
 Efter den nævnte regel opgøres fradragsretten efter et skøn.
 Da skønnet vil variere fra tivoli til tivoli og fra fest til fest, har  

 direktoratet afgjort, at tivoliets fradragsret for de omkostninger, der  

 kommer både tivoli og arrangør til gode, indtil videre er 75%.
