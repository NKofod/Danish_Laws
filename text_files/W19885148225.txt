En kunde K anmodede et pengeinstitut P om at overføre sin indekskonto  

 hos P til K's nye pengeinstitut.
P afviste overførselsanmodningen, da K ikke  

 samtidig overførte et større forfaldent engagement hos P.
 Under henvisning til at P kun i specielle situationer vil få mulighed  

 for at foretage modregning i indeståendet på indekskontoen, fandtes P ikke  

 berettiget til at betinge overførslen af pensionskontoen af, at hele K's  

 engagement overførtes samtidigt.
 Kendelse af 2. december 1988 i sag 103/1988.
I forbindelse med skift af pengeinstitut anmodede kunden K  

 pengeinstituttet P om at overføre K's indekskonti hos P til K's nye  

 pengeinstitut.
P afviste anmodningen under hensyn til, at K havde et større  

 forfaldent engagement med P, som ikke samtidig ville blive overført eller  

 indfriet, og at P på denne baggrund havde en sådan særlig interesse i  

 nægtelsen af at overføre indekskontoens indestående, ud over den almindelige  

 forretningsmæssige interesse i at bevare et indestående så længe som muligt,  

 at nægtelsen ikke var i strid med bestemmelsen i § 3, stk. 2, i  

 bekendtgørelse nr. 619 af 6. september 1987 om pristalsreguleret  

 alderdomsopsparing i pengeinstitutter.
P henviste yderligere til, at dette  

 synspunkt var tiltrådt i såvel administrativ som landsretspraksis.
 K indbragte sagen for Ankenævnet med påstand om, at P tilpligtedes at  

 efterkomme begæringen om overførsel af de nævnte indekskonti.
 P påstod frifindelse.
 Ankenævnet tog K's påstand til følge med følgende bemærkninger:
»Indklagede har et større forfaldent tilgodehavende hos klageren, og  

 indklagedes afvisning af klagerens begæring om overførsel af indekskontoen  

 til et andet pengeinstitut må antages at være begrundet i et ønske om at  

 sikre sig adgang til at foretage modregning i indeståendet på indekskontoen,  

 såfremt en sådan modregningsadgang senere måtte opstå.
Ved afgørelsen af, om  

 indklagedes afvisning af overførselsbegæringen herefter er berettiget, må der  

 lægges vægt på, at indklagede kun i specielle situationer vil få mulighed for  

 at foretage modregning.
Indklagede har derfor ikke med føje kunnet anse  

 indekskontoen som et kreditgrundlag.
Der må endvidere lægges vægt på, at  

 indklagedes tilbageholdelse af kontoen med henblik på at sikre en eventuel  

 fremtidig modregningsadgang vanskeligt lader sig forene med forbudet mod  

 kreditorforfølgning i indeståendet på kontoen.
 Modsat findes der ikke at kunne lægges afgørende vægt på det forhold, at  

 klageren efter overførsel af kontoen vil have mulighed for at få midler  

 frigivet ved at ophæve pensionsordningen i utide, idet dette alene vil  

 indebære, at indklagede sidestilles med klagerens øvrige kreditorer ved som  

 disse at være henvist til i givet fald at foretage sædvanlig retsforfølgning  

 mod de frigivne midler.
Formelt har indklagede ikke nægtet overførsel, men betinget denne af, at  

 klagerens gæld til indklagede samtidig indfries.
Dette medfører imidlertid  

 ingen ændring i det foran anførte, idet den stillede betingelse netop er  

 udtryk for, at indklagede tilbageholder kontoen med henblik på om muligt  

 herigennem at opnå hel eller delvis fyldestgørelse for sin fordring mod  

 klageren.
Efter det anførte finder Ankenævnet, at indklagede er forpligtet til at  

 imødekomme klagerens begæring om overførsel af indekskontoen til et andet  

 pengeinstitut uden som betingelse herfor at kunne stille krav om, at klageren  

 indfrier sin gæld til indklagede.
Denne kan dog forlange, at overførselen  

 sker under iagttagelse af det for kontoen gældende opsigelsesvarsel.« To medlemmer af Ankenævnet tilføjede, at der ikke af indklagede var anført  

 andre grunde til at nægte overførsel end den almindelige  

 »helkundebetragtning«, og at spørgsmålet efter deres opfattelse  

 ikke var endeligt afgjort i retspraksis.
 Til ovenstående sag bemærkes, at tilsvarende afgørelser er truffet med  

 hensyn til kapitlapensions- og selvpensioneringskonti.
