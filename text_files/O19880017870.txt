Sikringsstyrelsens praksis vedrørende forudbestående lidelser Gjort Folketingets Retsudvalg bekendt med, at jeg overfor Sikringsstyrelsen havde givet udtryk for den opfattelse, at lovmedholdeligheden af styrelsens praksis på arbejdsskadeforsikringsområdet med hensyn til betydningen af forud bestående lidelser hos den skadelidte kunne give anledning til tvivl.
 (J. nr. 1988-797-031).
 Den 31. maj 1989 skrev jeg således til Folketingets Retsudvalg:
»Den 13. juni 1988 havde jeg et møde med Sikringsstyrelsen, bl.a. om styrelsens behandling af sager efter arbejdsskadeforsikringsloven.
Under mødet gav jeg udtryk for den opfattelse, at lovmedholdeligheden af Sikringsstyrelsens praksis med hensyn til betydningen af forudbestående lidelse hos den skadelidte, kunne give anledning til tvivl. (Sikringsstyrelsens praksis er blevet tiltrådt af Den Sociale Ankestyrelse).
Efter mødet har Sikringsstyrelsen orienteret mig om, at styrelsen på grundlag af betænkning nr. 1142/88 (udvalgets overvejelser vedrørende den her omhandlede praksis er gengivet s. 318-319) har udarbejdet udkast til forslag til lov om forsikring mod følger af arbejdsulykker m.v. og til lov om forsikring mod følger af erhvervssygdomme.
Det var hensigten, at lovforslagene skulle fremsættes i indeværende folketingssamling.
 På denne baggrund meddelte jeg i en række sager, som jeg havde under behandling, at jeg fandt, at jeg ikke havde fuldt tilstrækkeligt grundlag for at foretage videre vedrørende den nævnte praksis.
 Da det nu er blevet klart, at de nævnte lovforslag ikke vil blive fremsat i indeværende samling, finder jeg det rettest at gøre Retsudvalget bekendt med sagen.
 Jeg skal tilføje, at det fremgår af oplysninger, som jeg har modtaget fra Sikringsstyrelsen, at det nu overvejes i første omgang at søge praksis lovfæstet i forbindelse med en revision af den nugældende arbejdsskadeforsikringslov.
Socialministeren har modtaget kopi af denne skrivelse.« I skrivelse af 22. juni 1989 oplyste Socialministeriet, » at bl.a. spørgsmålet om betydningen af forudbestående lidelse hos den arbejdsskadede for tiden behandles i Analysegruppen vedrørende arbejdsskadeforsikringsområdets struktur, hvor Justitsministeriet er repræsenteret.
Analysegruppen vil i nær fremtid afslutte sit arbejde.« Sikringsstyrelsens praksis er nærmere beskrevet i Arbejdsskadeforsikringsloven med kommentarer ved Asger Friis og Ole Benn (1984), s. 188, 200 og 272-273. Om denne praksis se i øvrigt A.
Vinding Kruse, Erstatningsretten, 4. udgave, 174 f. og 493 ff. med henvisninger.
