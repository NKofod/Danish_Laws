Skriftlig fremsættelse (26. marts 2014) Ministeren for børn, ligestilling, integration og sociale forhold (Manu Sareen):
 Herved tillader jeg mig for Folketinget at fremsætte:
Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v., lov om individuel boligstøtte og lov om børnetilskud og forskudsvis udbetaling af børnebidrag. (Anvendelse af indkomstregisteret ved indtægtsregulering af social pension og boligstøtte m.v.) (Lovforslag nr.
L 166).
 Lovforslaget er et led i udmøntningen af regeringens moderniseringsdagsorden/2020-planen og er samtidig et væsentligt element i regeringens indsats for at sikre korrekte udbetalinger af sociale ydelser.
 Hovedformålet med lovforslaget er at effektivisere og forenkle ydelsesadministrationen, at forbedre mulighederne for digital selvbetjening, og at muliggøre en mere præcis og korrekt indtægtsregulering af social pension og boligstøtte.
Lovforslaget består i en tilpasning af reglerne for indtægtsregulering af social pension og boligstøtte, således at man kan anvende indkomstoplysninger fra eIndkomst og SKATs øvrige registre meget direkte i forbindelse med indtægtsreguleringen af disse ydelser.
Der indføres herunder en symmetrisk efterregulering på begge ydelsesområder, dvs. at der foretages en endelig beregning af ydelsens størrelse, når den skattemæssige årsopgørelse foreligger.
 Forslaget skønnes at medføre administrative engangsudgifter (systemtilpasning mv.) på 12,2 mio. kr. i 2014 og 7,4 mio. kr. i 2015, mindreudgifter til administration på 13,3 mio. kr. i 2015 stigende til mindreudgifter på 54,1 mio. kr. fra og med 2019.
Lovforslaget kan have konsekvenser for en mindre andel af ydelsesmodtagerne, som har svigende indkomster, eller som i dag under- eller overvurderer deres indkomst.
Samlet set vurderes det, at forslaget ikke medfører ændringer i de offentlige udgifter til social pension og boligstøtte.
 Det foreslås, at loven træder i kraft den 1. januar 2015. Ændringerne i lov om individuel boligstøtte foreslås at træde i kraft den 1. januar 2016.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Folketingets velvillige behandling.
