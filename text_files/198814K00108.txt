Nr BTL 108 Betænkning over Forslag til lov om ændring af lov om social bistand  

 (Ændring af regler om praktisk bistand)   

 Nr L 108 1988-89, 1. samling Afgivet af Socialudvalget Afgivet: 19881213 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål til socialministeren og dennes besvarelse  

 heraf er optrykt som bilag til denne betænkning.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse med det af socialministeren stillede ændringsforslag.
 Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling og bemærker i øvrigt:
I lov om ændring af lov om social bistand af 10. juni 1987 blev det  

 vedtaget, at »ydes der varig hjemmehjælp, kræves der ikke  

 betaling.« Et enigt Folketing traf denne beslutning støttet af bl.a.
Kommunernes  

 Landsforening (L 120 - bilag 1, folketingsåret 1986-87, 1. samling).  

 Udtalelsen er optrykt som bilag til betænkningen.
Den 17. november 1988, tre uger efter at de kommunale budgetter var  

 færdigbehandlet, fremsatte regeringen et lovforslag, der griber ind i disse  

 budgetter, og nu indstilles lovforslaget til vedtagelse to uger, før det skal  

 træde i kraft.
To uger før kommunernes nøje udarbejdede planer skal føres ud  

 i livet, væltes de som et korthus.
 Kommunernes Landsforening har i et forsøg på at vurdere konsekvenserne af,  

 at der skal ydes gratis varig anvist hjemmehjælp pr. 1. januar 1989, modtaget  

 tilkendegivelser fra 25 kommuner og slutter på grundlag heraf, at det er  

 vanskeligt at konkludere entydigt på grundlag af undersøgelsen, men den  

 rejser en begrundet tvivl om hensigtsmæssigheden af allerede fra 1. januar  

 1989 at indføre gratisprincippet for varig anvist hjemmehjælp.
På baggrund af disse stikprøver finder mindretallet ikke, at forholdene  

 har ændret sig siden forslag til lov om ændring af lov om social bistand  

 (Ændring af regler om praktisk bistand og om plejehjem og beskyttede boliger)  

 (L 120) blev vedtaget.
Derimod mener mindretallet, at den lettelse af  

 samspilsproblemerne, som gratis varig anvist hjemmehjælp er udtryk for, skal  

 fastholdes.
Gratis varig hjemmehjælp indgik endvidere i ældrepakken som  

 alternativ til dyre plejehjemspladser.
 Den samlede udgift til hjemmehjælp udgjorde i 1987 4.218 mio. kr., hvilket  

 fremgår af de kommunale regnskaber for 1987. Den samlede udgift pr.  

 hjemmehjælpstime i 1987 var i gennemsnit 100 kr., og det offentliges bidrag  

 pr. hjemmehjælpstime var 96 kr.
 Mindretallet er fortsat af den opfattelse, at de indtægter, der fås ved  

 pensionisternes egenbetaling, ikke vil kunne opveje de  

 administrationsudgifter, der er forbundet hermed.
Efter vedtagelsen af loven om gratis varig anvist hjemmehjælp er der gået  

 18 måneder.
Der er ikke i den mellemliggende tid fremført argumenter, der  

 ændrer mindretallets opfattelse.
Mindretallet mener, at løfterne til landets  

 pensionister skal indfries den 1. januar 1989.
 Mindretallet kan derfor ikke stemme for en udskydelse af den gratis varige  

 anviste hjemmehjælp til 1. januar 1990 og kan heller ikke stemme for  

 ændringsforslaget, der udskyder den gratis varige anviste hjemmehjælp til den  

 1. juli 1989.
 Et andet mindretal (Socialistisk Folkepartis medlemmer af udvalget)  

 indstiller ligeledes lovforslaget til forkastelse ved 3. behandling og  

 bemærker i øvrigt:
Den 2. juni 1987 vedtog Folketinget, at der fra 1. januar 1989 ikke  

 længere skulle opkræves betaling for varig hjemmehjælp.
Den egentlige  

 baggrund herfor var en henvendelse fra Kommunernes Landsforening dateret den  

 19. december 1986 med kommentarer til den daværende socialministers forslag  

 om lettelse af samspilsproblemer m.v. samt ændring af regler om praktisk  

 bistand og om plejehjem og beskyttede boliger.
Landsforeningen argumenterede  

 imod de dengang foreslåede ændringer af betalingsreglerne for hjemmehjælp,  

 der indebar, at betalingen for varig hjemmehjælp fra at være indtægtsafhængig  

 nu skulle gøres udgiftsafhængig, således at alle skulle betale for  

 hjemmehjælp med 13 kr. i timen, dog højst for 6 timer ugentlig.
I stedet  

 fremkom Landsforeningen med følgende ide: »Landsforeningen skal derfor  

 foreslå, at det i stedet overvejes, at der ikke skal opkræves betaling hos  

 pensionisterne for hjemmehjælp . . .«.
 Dette ønske blev imødekommet, og følgende fremgår af bemærkningerne til  

 det pågældende ændringsforslag: »Efter ønske fra de kommunale  

 organisationer foreslås det, at der fra den 1. januar 1989 ikke længere skal  

 kræves betaling for ydelsen af varig hjemmehjælp.« Det fremgår også af  

 forskellige ordføreres indlæg ved 2. behandling, at ændringsforslaget blev  

 gennemført som en direkte følge af Kommunernes Landsforenings henvendelse.  

 Man antog altså i Folketinget, at Landsforeningen i denne sag talte på  

 kommunernes vegne og havde udført en vis portion velovervejet  

 tankevirksomhed.
Den 17. november 1988, godt 17 måneder efter beslutningen, fremsatte  

 socialministeren et forslag om at udskyde den nye ordning et år.
Begrundelsen  

 var dels økonomisk, dels at udskydelsen ville medføre, at kommunerne fik  

 bedre tid til at overveje tilrettelæggelsen af hjemmehjælpsordningen,  

 herunder hvordan man tilrettelægger visitationen under en eventuelt øget  

 efterspørgsel.
Denne sidste begrundelse er ret besynderlig, når man tænker  

 på, hvilket tidspres Folketinget i øvrigt udsætter kommunerne for ved  

 lovændringer.
Denne pludselige omsorg for kommunerne i dette tilfælde, hvor  

 man har haft mange måneder til forberedelsen, virker mildt sagt noget søgt.
Under behandlingen af dette lovforslag har Kommunernes Landsforening den  

 1. december 1988 nok en gang henvendt sig til Socialministeriet med en  

 kommentar.
Nu argumenterer man imod sit tidligere synspunkt, især på grund af  

 ængstelse for konsekvenserne ved eventuel øget efterspørgsel, en ængstelse,  

 man godt kunne have forestillet sig at Landsforeningen havde givet udtryk for  

 i foråret 1987. I Landsforeningens skrivelse forekommer i øvrigt også  

 følgende betragtning: ». . . virker det ejendommeligt isoleret at ophæve  

 den nuværende betalingsordning for hjemmehjælpen«.
På baggrund af sagens  

 faktiske forløb er det en ejendommelig bemærkning.
Gennem Folketingets Socialudvalg er Kommunernes Landsforening blevet bedt  

 om at forklare dette holdningsskift.
Landsforeningen har udarbejdet et svar,  

 der ikke nærmere kommer ind på dette forhold.
Endvidere er Landsforeningen  

 blevet bedt om at angive, hvilke henvendelser man i de forløbne 18 måneder  

 siden vedtagelsen har rettet til Socialministeriet i anledning af de af  

 Landsforeningen angivne problemer.
Af svaret fremgår det, at man ikke har  

 henvendt sig, hvilket nok kan give anledning til en vis undren.
Endvidere har socialministeren oplyst, at den forrige socialminister ikke  

 ses at have modtaget skriftlige henvendelser fra kommunerne efter  

 vedtagelsen.
Derimod har den nuværende socialminister på diverse møder  

 modtaget synspunkter, der er gået ud på, at man frygter et øget pres på  

 ordningen.
Disse synspunkter siger ministeren at hun har lyttet til.
En sådan  

 lydhørhed skal man ikke underkende, men man kunne ønske sig, at den var  

 generel, så den også gjaldt konsekvenserne af anden sociallovgivning, den  

 borgerlige regering tager initiativ til.
Det ses ikke at være tilfældet.
Med i vurderingen af lovforslaget hører, at Ebeltoft Kommune, der har  

 gennemført et frikommuneforsøg med gratis hjemmehjælp, ikke har haft de af  

 socialministeren og Kommunernes Landsforening angivne problemer.
Man har  

 tværtimod gode erfaringer med ordningen.
Mindretallet har nøje overvejet forslaget om en udskydelse af beslutningen  

 om gratis varig hjemmehjælp.
Pensionister med brug for varig hjemmehjælp må  

 naturligvis have en forventning om, at Folketinget står ved, hvad man med  

 alle kort på bordet vedtager.
På baggrund af det beskrevne forløb finder  

 mindretallet ikke, at der er argumenteret tungtvejende for en udskydelse.
 Mindretallet indstiller derfor lovforslaget til forkastelse.
Ændringsforslag Af socialministeren, tiltrådt af et flertal (udvalget med  

 undtagelse af S og SF):
Til teksten 1) I den foreslåede affattelse af § 2 ændres datoen »1. januar  

 1990« til: »1. juli 1989«.
Bemærkninger Til nr. 1 Efter lovforslaget skulle den gældende betalingsordning for varig  

 hjemmehjælp forlænges til den 1. januar 1990.
 Det foreslås, at forlængelsen kun omfatter perioden indtil den 1. juli  

 1989. Denne periode skønnes tilstrækkelig til overvejelserne om, hvordan den  

 fremtidige hjemmehjælpsordning skal tilrettelægges.
 Lovforslaget skønnes med denne ændring at ville medføre merindtægter for  

 det offentlige på ca. 100 mio. kr. i 1989 (PL: 1989).
Karen Højte Jensen (KF) Lizzie Lichtenberg (KF) Merete Aarup (KF) Henrik  

 Toft (V) Jørgen Winther (V) Jane Oksen (FP) Kirsten Lee (RV) Bente Juncker  

 (CD) Kofod-Svendsen (KRF) fmd.
Jytte Andersen (S) Hanne Andersen (S)  

 Pernille Forchhammer (S) Jytte Hilden (S) Grete Schødts (S) Taanquist (S)  

 nfmd.
Agerschou (SF) Birthe Hansen (SF) Bilag 1 Nogle af udvalgets spørgsmål til socialministeren og dennes besvarelse  

 heraf Spørgsmål:
 Udvalget anmoder om yderligere oplysninger om frikommuneforsøget i  

 Ebeltoft.
 Svar:
 Socialministeriet har ved telefonisk henvendelse til Ebeltoft Kommune fået  

 oplyst, at evalueringen blev sat i bero, da gratis hjemmehjælp blev vedtaget  

 som led i ældrepakken.
Kommunen oplyser endvidere, at evaluering af ordningen vanskeliggøres ved,  

 at døgnplejeordningen er blevet generel for hele kommunen.
Desuden er andelen  

 af pensionister i Ebeltoft Kommune højere end landsgennemsnittet (20 pct. af  

 indbyggerne mod 16 pct.). Ebeltoft er således populær hos pensionisterne, der  

 ofte er gamle sommerhusbeboere.
Der er kommet flere pensionister ind i ordningen, men formentlig ikke  

 flere end de 10 pct., kommunen havde regnet med.
Forudsætningerne holder  

 altså stik.
I øjeblikket (senest optalt i oktober 1988) er der 485  

 pensionister i ordningen.
Ebeltoft Kommune henviser til, at der er en betydelig besparelse på  

 plejehjemmene.
Herudover henvises til, at der er mange hjemmeboende på grund  

 af døgnplejen, ingen hospitalsindlagte, færdigbehandlede pensionister og kun  

 et par måneders ventetid til plejehjem.
Der var mange, der ikke søgte  

 hjemmehjælp på grund af betalingen.
Ordningen administreres gennem en stram  

 visitation, bestående i en løbende opfølgning af behovet for hjemmehjælp.
 Det oplyses, at socialudvalgsformanden, borgmesteren og byrådet er  

 særdeles tilfredse med ordningen.
 Spørgsmål:
1) Omfatter frikommuneforsøget i Ebeltoft Kommune både varig og  

 midlertidig hjemmehjælp? Svar:
ad 1) Ebeltoft Kommune har telefonisk over for Socialministeriet oplyst, at  

 frikommuneforsøget både omfatter varig og midlertidig hjemmehjælp.
Bilag 2 KOMMUNERNES LANDSFORENING Socialudvalget (L 120 - bilag 1) Folketingsåret 1986-87 (1. samling) Den 19. december 1986 Ved skrivelse af 28. november 1986 har  

 Socialministeriet anmodet om landsforeningens bemærkninger til  

 socialministerens - forslag til lov om ændring af lov om social pension (lettelse af  

 samspilsproblemer m.v.) samt - forslag til lov om ændring af lov om social bistand (ændring af regler  

 om praktisk bistand og om plejehjem og beskyttede boliger).
 I denne anledning skal landsforeningen generelt bemærke følgende:
 Det fremgår af bemærkningerne til pensionslovforslaget, at gennemførelsen  

 af forslaget vil betyde en administrativ forenkling.
 Landsforeningen skal indledningsvis bemærke, at man ikke er enig heri,  

 ligesom man heller ikke er enig i de økonomiske konsekvensberegninger af  

 forslagenes gennemførelse.
 Det er landsforeningens opfattelse, at adfærdsændringer blandt  

 pensionisterne vil påvirke udgiftsforløbet i langt højere grad end forudsat i  

 Socialministeriets beregninger.
 Det er endvidere landsforeningens opfattelse, at fastsættelsen af en  

 tilskudsprocent, hvorefter de personlige tillæg beregnes - i langt højere  

 grad end hidtil - vil få pensionisterne til at opfatte personligt tillæg som  

 en egentlig retsydelse.
 Dette vil betyde, at selv pensionister med de laveste tilskudsprocenter  

 vil forlange personligt tillæg til dækning af ydelser, der traditionelt ydes  

 som personligt tillæg.
 Landsforeningen forudser en række henvendelser fra pensionister, der  

 ønsker at få omberegnet de personlige tillæg på et aktuelt indkomstgrundlag,  

 hvis de økonomiske forhold ændrer sig i løbet af året.
 Til de enkelte forslag skal landsforeningen bemærke følgende:
1. Nye betalingsregler for hjemmehjælp Det fremgår af forslaget til ændring af bistandsloven, at betalingen for  

 varig hjemmehjælp - fra at være indtægtsafhængig - nu skal gøres  

 udgiftsafhængig, således at alle skal betale for hjemmehjælp med 13 kr. i  

 timen, dog højst for 6 timer ugentlig.
Der kan dog ydes personligt tillæg til  

 betaling af udgifter til varig hjemmehjælp.
 I dag får 2/3 af alle hjemmehjælpsmodtagere gratis hjemmehjælp.
 Forslagets regler indebærer, at kommunerne for samtlige af disse først  

 skal opkræve en betaling, der derefter skal dækkes over de personlige tillæg.  

 Dette vil være yderst administrationskrævende, ligesom det vil være meget  

 vanskeligt at fastsætte betalingen for hjemmehjælpen.
 Landsforeningen finder ikke, at en central administration af  

 hjemmehjælpsordningen - som forslagets gennemførelse vil betyde - er i  

 overensstemmelse med de senere års bestræbelser på at decentralisere  

 hjemmehjælpen i selvstyrende grupper i lokalområder.
Landsforeningen skal derfor foreslå, at det i stedet overvejes, at der  

 ikke skal opkræves betaling hos pensionisterne for hjemmehjælp, idet de  

 indtægter, kommunerne får ved pensionisternes egenbetaling, ikke vil kunne  

 opveje det administrative besvær, kommunerne vil få med den foreslåede  

 ordning.
Kommunerne skal i så fald have kompensation for deraf følgende  

 merudgifter.
2. Personlige tillæg Det gradvise bortfald af personlige tillæg i stedet for et fuldstændigt  

 bortfald ved en bestemt indtægtsgrænse vil være rimeligt i forhold til  

 pensionisterne.
Administrativt vil det dog blive temmelig krævende, først og  

 fremmest på grund af udvidelsen af den personkreds, der vil blive berettiget  

 til de personlige tillæg.
 Landsforeningen skønner, at ændringen i pensionsloven vil bevirke, at ca.  

 90 pct. af pensionisterne nu vil få ret til personligt tillæg mod i dag ca.  

 50 pct.
 Af lovbemærkningerne fremgår intet om, at der skal gælde en grænse for  

 likvid formue i forbindelse med tildeling af personlige tillæg i lighed med,  

 hvad der gælder i dag.
 Landsforeningen forudsætter, at en sådan bliver fastsat i forbindelse med  

 cirkulæreændringerne til den sociale pensionslov.
 Landsforeningen skal endvidere påpege, at man i forslagets regler om  

 personlige tillæg ikke opererer med en differentiering af de forskellige  

 pensionstyper.
 Dette betyder, at en pensionist med højeste førtidspension med dobbelt så  

 meget i pension som en folkepensionist vil have lige ret til personlige  

 tillæg, hvilket ikke forekommer rimeligt.
 I dag går ca. 2/3 af de personlige tillæg til medicin, tandpleje,  

 fodpleje, fysioterapi, fysiurgisk behandling m.v.
 I langt de fleste tilfælde ydes personlige tillæg altså til hjælp til  

 betaling af en ydelse fra en privat leverandør (apotek, tandlæge, fodpleje  

 m.v.).
 Det er på forskellig vis lykkedes langt hen ad vejen at lette  

 pensionisterne ved at etablere en direkte afregning mellem leverandør og  

 forvaltning.
I en gradueringssituation, hvor pensionisterne har så vidt forskellige  

 tilskudsgrader, kan man næppe forvente, at leverandørerne vil fortsætte med  

 denne afregningspraksis.
Dette vil give kommunerne betydelige administrative  

 vanskeligheder.
 Landsforeningen går normalt ind for så stor en kommunal dispositionsfrihed  

 som muligt.
 Under hensyn til at antallet af pensionister, der bliver berettiget til  

 personligt tillæg, fordobles, anser man det ikke længere for tilstrækkeligt  

 at styre forbruget ved hjælp af et begrænset rådighedsbeløb.
 Som reglerne er udformet i forslaget med faste tilskudsprocenter, mener  

 landsforeningen, at behovet for bindende regler er lige så stort som behovet  

 for bindende regler til varmehjælp.
 Landsforeningen skønner, at udgifterne til personlige tillæg vil stige så  

 voldsomt, at den foreslåede forhøjelse af det kommunale rådighedsbeløb  

 langtfra vil være tilstrækkeligt.
 En fastsættelse af bindende regler for tildeling af personligt tillæg til  

 medicin og behandling, herunder bindende regler om formuegrænse, vil kunne  

 motivere ophævelsen af et fastsat kommunalt rådighedsbeløb, hvilket jo  

 allerede er foreslået for varmehjælpen.
 Som nævnt går 2/3 af de personlige tillæg til dækning af medicin og  

 behandling.
 Landsforeningen skal derfor foreslå, at reglerne for tildeling af  

 personligt tillæg til disse ydelser gøres bindende.
Som skitseret i lovforslagets § 17, stk. 4, bør der fortsat være mulighed  

 for at få personligt tillæg til særlige individuelle formål, som i dag udgør  

 den sidste 1/3 af de personlige tillæg.
For disse tillæg bør fastsættes et  

 kommunalt rådighedsbeløb.
 Bindende regler for tildeling af personligt tillæg til medicin og  

 behandling vil også modvirke det store administrative merarbejde, man  

 forudser ved den store stigning i antallet af klagesager.
 Det er landsforeningens opfattelse, at det må være en konsekvens af  

 forslaget om at indføre bindende regler for varmehjælpen, at staten overtager  

 den fulde finansiering heraf.
 På tilsvarende måde bør indførelsen af bindende regler for personlige  

 tillæg til medicin og behandling - som foreslået af landsforeningen - føre  

 til, at staten fuldt ud overtager finansieringen.
 Landsforeningen skal endelig gøre opmærksom på, at der formentlig skal ske  

 en konsekvensændring i kulturministerens bekendtgørelse om radio- og  

 fjernsynsafgift, der giver pensionister med fuldt pensionstillæg fritagelse  

 for radioafgift og nedsættelse af tv-licensen.
3. Økonomiske konsekvenser Som nævnt mener landsforeningen, at de økonomiske udgifter til personlige  

 tillæg til pensionisterne vil stige langt mere end forudsat i  

 Socialministeriets beregninger.
 Landsforeningen skal derfor forbeholde sig ret til - såfremt lovforslagene  

 gennemføres - at rejse krav om kompensation for udgifter, der ligger ud over  

 den af Socialministeriet beregnede kommunale udgiftsandel.
 Landsforeningen skal endelig bemærke, at ovenstående generelle kommentarer  

 kun skal betragtes som foreløbige.
 Landsforeningens bestyrelse vil følge den videre behandling af forslagene  

 nøje og forventer at blive inddraget i det videre arbejde med en nærmere  

 vurdering af de administrative og økonomiske konsekvenser af forslagene.
Thorkild Simonsen / Peter Gorm Hansen Bilag 3 KOMMUNERNES LANDSFORENING Socialministeriet Slotsholmsgade 6 1216 København K Den 1. december 1988 Socialministeriet har med skrivelse af 25. november 1988 anmodet om  

 landsforeningens bemærkninger til et af socialministeren fremsat forslag til  

 ændring i reglerne om praktisk bistand i hjemmet.
Socialministeriets  

 anmodning er foranlediget af Folketingets Socialudvalg.
 Landsforeningen skal på denne baggrund anbefale, at den gældende  

 betalingsordning for varig hjemmehjælp forlænges til den 1. januar 1990.  

 Landsforeningens anbefaling sker på følgende baggrund.
 En tendens inden for ældrepolitikken er en højere grad af individuel  

 service over for den ældre og fremme af den ældres selvbestemmelse og  

 ligeværdighed i forhold til de ansatte.
 En anden tendens er en højere grad af valgfrihed for den enkelte mellem  

 private og offentlige tilbud.
 På baggrund af disse tendenser virker det ejendommeligt isoleret at ophæve  

 den nuværende betalingsordning for hjemmehjælpen.
Landsforeningen har foretaget en undersøgelse af konsekvenserne i 1989 af  

 at ophæve betalingsordningen for hjemmehjælp.
Undersøgelsen viser, at der  

 forventes en øget efterspørgsel efter hjemmehjælp.
I en væsentlig del af  

 kommunerne er der imidlertid ikke økonomisk mulighed til at øge  

 hjemmehjælpens omfang svarende til stigningen i efterspørgslen, idet  

 kommunerne kun har fået kompensation for det egentlige indtægtstab og ikke  

 for merudgifterne ved den øgede efterspørgsel.
I undersøgelsen oplyser  

 halvdelen af kommunerne, at det vil være nødvendigt at nedskære den ugentlige  

 hjemmehjælp for de nuværende modtagere for at skaffe ressourcer til de nye  

 modtagere.
Dette kan med nogen usikkerhed skønnes at berøre 60-70.000  

 pensionister, som således vil risikere at få deres forhold forringet som  

 følge af indførelse af gratis varig hjemmehjælp.
Ved at udskyde ophævelsen af den nuværende betalingsordning for  

 hjemmehjælp kunne man få tid til at analysere konsekvenserne nærmere samt til  

 at overveje, hvordan man kunne udforme en mere hensigtsmæssig, samlet ordning  

 for betalinger for ydelser på ældreområdet.
Sådanne overvejelser er allerede  

 igangsat som led i forsøgene med at udbetale pension på plejehjem, og  

 overvejelser vedrørende hjemmehjælp kunne med fordel indgå i denne  

 sammenhæng.
 Landsforeningen forudsætter, at de økonomiske konsekvenser for kommunerne  

 af at udskyde ophævelsen af betalingen for hjemmehjælp svarer til den  

 kompensation, som kommunerne fik i forbindelse med beslutningen om  

 betalingens bortfald.
 På grund af den korte tidsfrist har sagen alene været behandlet i  

 landsforeningens formandskab torsdag den 1. december 1988, idet  

 landsforeningens bestyrelse først afholder møde fredag den 16. december 1988.
