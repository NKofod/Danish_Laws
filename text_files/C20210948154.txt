Skrivelse om indhentning af oplysninger om indkomst, der indgår i indkomst- og beskæftigelseskravet for ret til dagpenge og beregningsgrundlaget for dagpengenes størrelse I forbindelse med covid-19 situationen, har Skattestyrelsen forlænget oplysningsfristerne (selvangivelsesfristerne) frem til den 1. september 2021 for almindelige lønmodtagere, små erhvervsdrivende, selvstændigt erhvervsdrivende, selskaber og andre juridiske personer m.fl.
I vejledning nr. 10228 af 16. december 2019 om indkomst- og beskæftigelseskravet for ret til dagpenge til § 5 og i vejledning nr. 10087 af 20. december 2018 om beregning af dagpengesatsen til § 4, fremgår de nærmere tidspunkter for, hvornår årsopgørelsen som udgangspunkt anses for afsluttet, og tidspunkterne følger Skattestyrelsens oplysningsfrister For at sikre, at Skattestyrelsens ændrede oplysningsfrister ikke får negativ indflydelse på, hvornår årsopgørelsen i relation til reglerne i lov om arbejdsløshedsforsikring anses for afsluttet, er tidspunkterne uændrede.
 Det betyder, at årsopgørelserne fortsat anses for afsluttet på følgende måde:
  Er der tale om overskud fra selvstændig virksomhed, der drives som enkeltmandsvirksomhed, anses årsopgørelsen for afsluttet den 2. juli i året efter indkomståret, da oplysningerne fremgår af medlemmets udvidede årsopgørelse/oplysningsskema med indberetningsfrist den 1. juli.
 Er der tale om ejerandel af overskud i et selskab, hvor medlemmet har afgørende indflydelse, anses selskabets årsopgørelse for afsluttet dagen efter selskabets indberetningsfrist.
For selskaber med afsluttet regnskabsår i perioden 1. april til 31. december er indberetningsfristen den 30. juni det følgende år, mens fristen for selskaber, der afslutter regnskabsår i perioden 1. januar til 31. marts, er den 1. september samme kalenderår.
  Er der tale om A-indkomst udbetalt til en ejer af et selskab, hvor pågældende har afgørende indflydelse, anses årsopgørelsen for afsluttet den 2. maj i året efter indkomståret, da oplysningerne fremgår af medlemmets personlige årsopgørelse med indberetningsfrist den 1. maj, medmindre medlemmet har pligt til at aflevere en udvidet selvangivelse, hvor der er indberetningsfrist for det udvidede årsopgørelse/oplysningsskema med indberetningsfrist den 1. juli.
Det er en betingelse, at den pågældende medlem har indsendt sin årsopgørelse senest på tidspunktet for de nævnte frister.
Hvis der efter de angivne perioder i vejledningen sker rettelser, tilføjelser eller ændringer m.v. til årsopgørelsen, skal dette oplyses til a-kassen.
