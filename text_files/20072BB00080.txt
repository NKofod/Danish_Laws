Fremsat den 1. april 2007 af Mikkel Dencker (DF), Pia Adelsteen (DF), Colette L.
Brix (DF), Bent Bøgsted (DF), Kristian Thulesen Dahl (DF), Pia Kjærsgaard (DF) og Peter Skaarup (DF) Forslag til folketingsbeslutning om nedsættelse af et udvalg, der skal undersøge mulighederne for enliberalisering af markedet for sportsspil Folketinget pålægger regeringen inden udgangen af 2008 at nedsætte et udvalg, som skal belyse mulighederne for en liberalisering af markedet for sportsspil i Danmark.
Resultatet af udvalgets arbejde skal forelægges for Folketinget.
Udvalgets primære opgave skal være at analysere, om en liberalisering af markedet for sportsspil vil generere et større provenu, både til statskassen og til modtagerne af tipsmidler.
Sekundært kan udvalget komme med forslag til Folketinget om en model for liberalisering af markedet for sportsspil.
Bemærkninger til forslaget Beslutningsforslaget er en uændret genfremsættelse af beslutningsforslag nr.
B 165 fra folketingsåret 2006-07. Der henvises til Folketingstidende 2006-07, Tillæg A side 7871 og 7872. B 165 blev fremsat den 9. maj 2007, men nåede ikke at blive førstebehandlet inden Folketingets sommerferie.
Med internettets udbredelse de sidste 15 år er Danske Spil A/Ss monopol på at udbyde sportsspil i Danmark for alvor blevet udfordret.
I stigende grad tilfredsstilles danskernes spillelyst, for så vidt angår spil på sportsbegivenheder, af udenlandske bookmakere.
Det er ikke helt klart, hvor stor en andel af markedet de udenlandske bookmakere sidder på.
Men det har flere gange af dagspressen fremgået, at Danske Spil A/Ss markedsandel for sportsspil i øjeblikket ligger på omkring 35 pct.
I skatteministerens svar på henholdsvis spørgsmål nr.
S 2198 af Mikkel Dencker (DF) den 6. juli 2005 og S 5850 af Troels Ravn (S) den 6. juli 2006 fremgår det ligeledes, at det er svært at anslå, hvorledes markedet er fordelt mellem Danske Spil A/S (tidligere Dansk Tipstjeneste) og udenlandske bookmakere.
Men i besvarelsen af S 2198 skriver skatteministeren »at Dansk Tipstjeneste i sit årsregnskab for 2004 skønner, at udenlandske bookmakere havde en omsætning i Danmark på ca. 1,2 mia. i 2004. Til sammenligning havde Dansk Tipstjeneste en omsætning fra spil på sportsbegivenheder på 1,8 mia. i 2004«.
Af besvarelsen af S 5850 fremgår det, at Danske Spil A/S havde en samlet nettoomsætning på 1,6 mia. kr. på bookmakerspillet Oddset i 2005. Skatteministeren oplyser endvidere, at der ikke findes sikre opgørelser over danskernes spil hos udenlandske bookmakere, »men det skønnes med nogen usikkerhed, at omfanget er større end det bookmakerspil, der foregår hos Danske Spil A/S«.
Der forsvinder således flere hundrede millioner kroner ud af landet uden at komme hverken statskassen eller modtagerne af tipsmidlerne til gode.
Folketingsflertallets hidtidige strategi har været at forsvare Danske Spil A/S monopol med forbud og forhindringer rettet mod udenlandske bookmakere.
Den strategi har ikke båret frugt, og Dansk Folkeparti mener ikke, at der er nogen udsigt til, at udviklingen vender ad den vej.
 I stedet bør man undersøge, om en liberalisering af det danske marked for sportsspil kan betyde, at danskernes lyst til at spille på sportsbegivenheder i højere grad kan tilfredsstilles inden for landets grænser, og om der dermed kan genereres et højere provenu til fordeling gennem tipsmidlerne og til statskassen.
Skriftlig fremsættelse Mikkel Dencker (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af et udvalg, der skal undersøge mulighederne for enliberalisering af markedet for sportsspil.
(Beslutningsforslag nr.
B 80).
 Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
