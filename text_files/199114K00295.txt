Nr BTL 295 Betænkning over Forslag til lov om ændring af lov om påligningen af  

 indkomst- og formueskat til staten (ligningsloven) (Fradrag for udgifter til  

 vedligeholdelse og forbedring af boliger på Bornholm)   

 Nr L 295 1991-92, 1. samling Afgivet af Skatteudvalget Afgivet: 19920612 Udvalget har behandlet lovforslaget i nogle møder.
 Endvidere har udvalget modtaget skriftlige henvendelser fra Bornholms Amt  

 og Dansk Industri.
 Der er af skatteministeren stillet et ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 det stillede ændringsforslag.
 Et mindretal (Fremskridtspartiets medlem af udvalget) finder stadig, at en  

 ordning med fradrag for dokumenterede udgifter til vedligeholdelse er en  

 umulig konstruktion.
Før reglerne om standardfradrag blev indført, havde man en ordning som den  

 foreslåede.
Det viste sig, at det var umuligt at kontrollere fakturaer, og  

 omgåelser var derfor en dagligdags foreteelse.
Herudover vil en ordning som  

 den foreslåede, hvis den bliver gennemført for hele landet, have store  

 provenukonsekvenser.
Når Fremskridtspartiet på trods heraf alligevel støtter lovforslaget,  

 skyldes det, at der er tale om et forsøg af kort varighed og for et meget  

 begrænset område.
Vi er overbevist om, at erfaringer, der gøres i forbindelse  

 med forsøget, vil medføre, at alle indser, at ordningen ikke kan bruges, og  

 den erfaring er god at have, så slipper vi sikkert for at beskæftige os med  

 lignende lovforslag i fremtiden.
Fremskridtspartiet ønsker, at standardfradraget for ejerboliger  

 opreguleres, samt at der indføres et standardfradrag for ejerlejligheder.
Det  

 er helt uforståeligt, at ejerboliger, der ligger oven på hinanden, ikke har  

 samme fradrag som ejerboliger, der ligger ved siden af hinanden.
 Ændringsforslag Af skatteministeren , tiltrådt af udvalget :
 Til § 1 1) I den foreslåede § 15 N udgår stk. 2, 2.-5.  

 pkt. , og i stedet indsættes:
»Fradraget indrømmes for udgifter til arbejder, der påbegyndes og  

 udføres i perioden 1. juli 1992 til og med 31. december 1993. Fradraget kan  

 for 1992 højst udgør 7.500 kr. pr. bolig og for 1993 højst 15.000 kr. pr.  

 bolig.
Bebor den skattepligtige alene boligen i en del af perioden 1. juli  

 1992 til og med 31. december 1992 henholdsvis 1. januar 1993 til og med 31.  

 december 1993, nedsættes nævnte beløb forholdsmæssigt.« Bemærkninger Til nr. 1 Efter lovforslaget kan alene personer, der for kalenderåret 1992  

 henholdsvis 1993 svarer kommunal indkomstskat til en kommune i Bornholms  

 Amtskommune efter reglerne i § 2 i lov om kommunal indkomstskat, foretage  

 fradrag for udgifter til vedligeholdelse og forbedring af boliger på  

 Bornholm.
Det foreslås at udvide denne kreds, således at det bliver uden  

 betydning, til hvilken kommune den pågældende person svarer kommunal  

 indkomstskat. Ændringsforslaget medfører, at der inddrages flere boliger  

 under fradragsordningen.
Det vil først og fremmest gælde fritidsboliger, hvis  

 ejere har bopæl uden for Bornholm, men i et vist omfang også helårsboliger,  

 som beboeren flytter ind i i forsøgsperioden.
Det er fortsat en betingelse,  

 at den skattepligtige bebor boligen, herunder for fritidshuses vedkommende,  

 at boligen står til rådighed for ejeren, jf. bemærkningerne til lovforslaget.
 Ændringsforslagets udvidelse af personkredsen skønnes at medføre et  

 umiddelbart provenutab i forhold til lovforslaget på godt 4 mio. kr. i 1992  

 og ca. 8 mio. kr. i 1993 (indkomstår). Heraf er henholdsvis godt 2 mio. kr. i  

 1992 og godt 4 mio. kr. i 1993 kommunalt provenutab og vedrører kommuner uden  

 for Bornholm.
 For finansåret 1992 skønnes provenutabet at udgøre et par mio. kr. og for  

 finansåret 1993 ca. 8 mio. kr., mens det resterende provenutab vedrørende  

 indkomståret 1993 fremkommer i 1994 i forbindelse med årsopgørelsen for 1993.
 Ændringsforslaget skønnes ikke at medføre nævneværdige administrative  

 konsekvenser for de statslige told- og skattemyndigheder eller for kommunerne  

 på grund af det begrænsede antal skatteydere, der forventes at blive omfattet  

 af ændringsforslaget.
