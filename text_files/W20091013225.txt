Afgørelse af klage  valg af materiale til kontakt med fødevarer Indskærpelse vedrørende håndtering af ost fastholdes I har i brev af 24. september 2008 klaget over indskærpelse af 9. september 2008 (skriftlig begrundet den 29. oktober 2008) fra Fødevareregion Syd.
Det blev indskærpet, at fødevarevirksomheder skal overholde de almindelige hygiejnebestemmelser.
Sekretariatet for Fødevare- og Veterinærklager har behandlet klagen og fastholder indskærpelsen.
Vi har suppleret fødevareregionens begrundelse.
Sammendrag I anvender forskelligt pap uden at have taget stilling til, hvorvidt pappet egner sig til at komme i kontakt med fødevarer.
I har derfor ikke sikret jer, at osten udskæres på ugiftige materialer, som det kræves efter hygiejnereglerne samt reglerne om materialer og genstande bestemt til at komme i berøring med fødevarer.
 I kan læse mere om afgørelsen nedenfor.
Oplysninger i sagen Fødevareregionens indskærpelse Fødevareregionen konstaterer på tilsyn hos jer den 9. september 2008, at I i osteopskæringslokalet renskar ost på pap på et stålbord.
Hertil oplyste I, at I anså det for at være hygiejnisk forsvarligt, idet produktet efterfølgende blev varmebehandlet.
Fødevareregionen var ikke enig heri, hvorfor det blev indskærpet, at fødevarevirksomheder skal overholde de almindelige hygiejnebestemmelser.
I fødevareregionens uddybende begrundelse for indskærpelsen af 29. oktober 2008 er der henvist til, at I skal overholde de almindelige hygiejnebestemmelser i hygiejneforordningens1) bilag 2, jf. artikel 4, stk. 2. Endvidere er henvist til hygiejneforordningen for animalske fødevarer2), bilag II, kapitel II, stk. 1, litra f.
Fødevareregionen anfører, at pap ikke lever op til kravene om, at overflader, der kommer i berøring med fødevarer, skal være lette at rengøre.
Herudover lægger fødevareregionen vægt på, at I ikke har dokumentation for materialets egnethed til kontakt med fødevarer.
 Til jeres argument om, at det ikke har betydning, når osten efterfølgende varmebehandles, anfører fødevareregionen, at materialets egnethed skal vurderes ud fra både mikrobiologiske, fysiske og kemiske risikofaktorer.
Jeres klage I klager telefonisk den 23. september 2008 og i brev modtaget 23. oktober 2008 over fødevareregionens indskærpelse.
I fastholder, at I ikke finder, at det er et problem at anvende pap, når I renskærer ost, når osten efterfølgende varmebehandles.
I har fået afslag på opsættende virkning I anmodede om, at jeres klage blev tillagt opsættende virkning.
Dette gav fødevareregionen afslag på i brev af 29. oktober 2008. Denne afgørelse blev fastholdt af sekretariatet den 4. november 2008.
Sekretariatet for Fødevare- og Veterinærklagers begrundelse for afgørelsen I har ikke sikret jer, at pappet I anvender, må komme i berøring med fødevarer I skal som fødevarevirksomhed overholde de almindelige hygiejnebestemmelser i hygiejneforordningens bilag II (hygiejneforordningens artikel 4, stk. 2).
Det er et krav, at lokaler, hvor der tilberedes, behandles eller forarbejdes fødevarer, har en udformning og grundplan der muliggør god hygiejnemæssig praksis, som bl.a. indebærer beskyttelse mod kontaminering mellem og under processer.
Det er herunder et krav, at overflader (også på udstyr), der kommer i berøring med fødevarer, holdes i god stand og er lette at rengøre og om nødvendigt at desinficere.
Dette kræver, at der anvendes glatte, afvaskelige, korrosionsbestandige og ugiftige materialer, medmindre den pågældende virksomhedsleder overfor myndighederne kan godtgøre, at andre materialer er egnede (hygiejneforordningens artikel 4, stk. 2, jf. bilag II, kapitel II, punkt 1, litra f).
 I de samme regler, fremgår det, at alle redskaber og alt udstyr og tilbehør, som kommer i berøring med fødevarer, skal være således udformet, være fremstillet af sådanne materialer og holdes i en sådan stand, at risiko for kontaminering reduceres mest muligt (hygiejneforordningens artikel 4, stk. 2, jf. bilag II, kapitel V, punkt 1, litra b).
I anvender forskelligt pap, uden at have taget stilling til, hvorvidt pappet egner sig til at komme i kontakt med fødevarer.
Det fremgår af sagen, at arbejdsbordet, der anvendes til renskæring, er af stål.
Bordet opfylder ovennævnte krav til at være let at rengøre og holde i god stand.
I vælger imidlertid ikke at lægge osten på bordpladen, men at anvende papstykker.
I har ikke godtgjort, at materialet er egnet til at komme i kontakt med fødevarer.
I har derfor ikke sikret jer, at osten udskæres på ugiftige materialer, som det kræves i reglerne ovenfor.
 Vi finder ikke, at ovennævnte ændres af, at osten efterfølgende varmebehandles, som anført af jer.
Der stilles en række krav til materialer og genstande, som er bestemt til at komme i berøring med fødevarer (kravene fremgår af bl.a.
Europa-Parlamentets og Rådets forordning (EF) nr. 1935/2004 af 27. oktober 2004 om materialer og genstande bestemt til kontakt med fødevarer og bekendtgørelse nr. 167 af 3. marts 2009 om materialer og genstande bestemt til kontakt med fødevarer). Reglerne har bl.a. til formål at sikre, at materialer og genstande, ikke indeholder stoffer, der kan frembyde en fare for menneskers sundhed eller forårsage en uacceptabel ændring af fødevarernes sammensætning eller en forringelse af deres organoleptiske egenskaber.
 Ved anvendelse af pap og papir skal en fødevarevirksomhed bl.a. sikre sig, at kildematerialet er kendt, og at det er egnet til fødevarekontakt (fødevareforordningens3) artikel 17, stk. 1). Dette skyldes, at papiret/pappet kan indeholde sundhedsbetænkelige stoffer, der kan afgives til fødevarerne.
 Materialer og genstande bestemt til kontakt med fødevarer skal derfor ledsages af en skriftlig erklæring om, at de er fremstillet i overensstemmelse med lovgivningen for materialer og genstande bestemt til kontakt med fødevarer (bekendtgørelse om materialer og genstande bestemt til kontakt med fødevarer, § 31, stk. 1, jf. bilag 7, punkt 1).
 I har ikke sikret jer nærmere oplysninger om, hvorvidt det pap i anvender, må komme i kontakt med fødevarer.
Sekretariatet er således enig i fødevareregionens vurdering af, at pappet I anvender ikke må komme i berøring med osten, så længe I ikke har dokumentation for, at det er egnet til kontakt med fødevarer.
Hertil kommer, at det under alle omstændigheder kan være uhygiejnisk at renskære ost på pap, der er egnet til at komme i berøring med fødevarer.
Sekretariatet mangler dog oplysninger om, hvordan og hvor længe pappet anvendes samt hvor pappet opbevares, til at kunne tage stilling hertil.
*** I kan ikke klage over sekretariatets afgørelse til anden administrativ myndighed.
Venlig hilsen Line Kirketoft Justesen Fuldmægtig, cand.jur.
 Fødevareregion Syd modtager kopi af denne afgørelse.
 1) Europa-Parlamentets og Rådets forordning (EF) nr. 852/2004 af 29. april 2004 om fødevarehygiejne, med senere ændringer.
 2) Europa-Parlamentets og Rådets forordning (EF) nr. 853/2004 af 29. april 2004 om særlige hygiejnebestemmelser for animalske fødevarer, med senere ændringer.
 3) Europa-Parlamentet og Rådets forordning (EF) Nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed.
