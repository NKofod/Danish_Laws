Nr BSF 21 Forslag til folketingsbeslutning om brugerbetaling for Arbejdstilsynets  

 ydelser Fremsat af Tommy Dinesen (SF) Lilli Gyldenkilde (SF) Jes Lunde (SF) Ebba  

 Strange (SF) den 29. januar 1991 Det pålægges regeringen at udarbejde lovforslag om betaling for ydelser, som udføres af Arbejdstilsynet på virksomheder m.v., efter følgende retningslinjer:
 1. Udførelsen af Arbejdstilsynets opgaver betales af de virksomheder,  

 institutioner og brancher, som forårsager arbejdsulykker, erhvervssygdomme,  

 forgiftningstilfælde m.v., og i et sådant omfang, at Arbejdstilsynets  

 virksomhed finansieres fuldt ud ved brugerbetaling.
 2. Betalingen gradueres således, at virksomhedernes, institutionernes og  

 branchernes takstbetaling for brug af Arbejdstilsynet sker efter, hvor  

 belastende den pågældende virksomheds, institutions eller branches  

 arbejdsulykker er, opgjort efter Arbejdsskadestyrelsens opgørelser.
 3. Lovforslaget fremsættes sådan, at brugerbetalingsordningen kan træde i  

 kraft over en treårig periode startende den 1. januar 1992.
Bemærkninger til forslaget Almindelige bemærkninger Arbejdstilsynets rolle i arbejdsmiljøloven er af afgørende betydning for,  

 at intentionerne i loven overholdes.
Det ses bl.a. i lovens kapitel 1: Formål  

 og område, § 1, hvor følgende er anført: »Ved loven tilstræbes at skabe  

 1) et sikkert og sundt arbejdsmiljø, der til enhver tid er i overensstemmelse  

 med den tekniske og sociale udvikling i samfundet, samt 2) grundlag for, at  

 virksomhederne selv kan løse sikkerheds- og sundhedsspørgsmål med vejledning  

 fra arbejdsmarkedets organisationer og vejledning og kontrol fra  

 Arbejdstilsynet.« Derfor er det helt uantageligt, at Arbejdstilsynets  

 budgetter beskæres år efter år med den afsmittende virkning, at der bliver  

 færre og færre ansatte i Arbejdstilsynet, som det bl.a. kan ses af  

 arbejdsministerens egne tal (oplyst i et samråd i Folketingets  

 Arbejdsmarkedsudvalg). Tendensen er meget tydelig:
 Forslaget om brugerbetaling for Arbejdstilsynets ydelser blev fremsat i  

 folketingsåret 1990-91 (1. samling) og førstebehandlet, men bortfaldt ved  

 udskrivelse af folketingsvalg den 12. december 1990, (se Folketingstidende,  

 1990-91 (1. samling) forhandlingerne sp. 690, 1552 og tillæg A, sp. 1493).
 Når forslaget genfremsættes, er det ikke mindst med baggrund i, at  

 forslagsstillerne er ved at få ret i antagelsen af, at Arbejdstilsynet vil  

 være nedlagt år 2000, i hvert fald hvis nedskæringerne på arbejdsmiljøområdet  

 fortsætter.
 Dette bevises bl.a. i Arbejdstilsynets »Intern Plan 1991« side  

 12, hvor der står, at Arbejdstilsynet forventes at have 739 årsværk i 1991,  

 altså 80 årsværk mindre end i 1990.
 Fortsætter nedskæringen af Arbejstilsynet, vil der være 19 ansatte tilbage  

 i år 2000. Det ønsker SF at forhindre.
Ligeledes er det kommet frem, at arbejdsministeren overvejer at forære  

 dele af Arbejdstilsynets indtægtsgivende arbejde væk til bl.a. producenterne.  

 Det drejer sig om tilsynet med bl.a. elevatorer, hvor der har været 4.000  

 tilsyn og godkendelser årligt.
Ved ca. 400 af disse tilsyn er elevatoren  

 blevet stoppet, fordi den var livsfarlig at køre i.
SF finder det meget  

 uheldigt, at producenterne af elevatorer overlades tilsynet med deres egne  

 produkter.
Arbejdsmiljøområdet er inde i en eksplosiv udvikling.
Der forskes mere, og  

 flere og flere på arbejdspladserne bliver mere bevidst om de daglige  

 påvirkninger, man udsættes for ved arbejde med farlige og skadelige stoffer,  

 og om stoffernes indvirkning på den enkeltes helbred.
Det er vel også en af  

 hovedårsagerne til, at flere og flere opnår arbejdsmiljøbetingede  

 skadeserstatninger.
Ofte bliver netop et bedre arbejdsmiljø fremhævet som den  

 forebyggende foranstaltning, der vil kunne give de bedste resultater,  

hvis der satses herpå.
SF mener, at regeringen mangler viljen til en  

 alvorlig indsats.
Dette kan bl.a. konstateres ved, at SF de sidste 5-6 år er  

 blevet nedstemt i Folketinget, når partiet på finansloven har stillet forslag  

 om at afsætte flere midler til Arbejdstilsynet.
I det hele taget har de  

 skiftende borgerlige regeringer siden 1982 kun stillet eet eneste lovforslag  

 inden for arbejdsmiljøområdet, nemlig forslag om ledelsesansvar for  

 arbejdsmiljøulykker, et forslag, der var et resultat af sagen om Sønderborg  

 Yachtværft.
SF fremsatte i folketingssamlingen 1989-90 et dagsordensforslag, der gik  

 ud på at samle det såkaldte ydre og indre miljø, forstået således at  

 virksomhederne kunne få samtlige undersøgelser af både arbejdsmiljøet og  

 udledninger fra virksomhederne behandlet på eet sted (se Folketingstidende  

 1989-90, forhandlingerne sp. 5094, 5603, 7145, 7153 og 7184). Sådan er det  

 ikke i dag, hvor både Arbejdstilsynet og amtskommunerne skal godkende og  

 behandle ansøgninger fra virksomhederne særskilt, selv om det ofte er  

 sagsbehandlere, der har samme uddannelse og beslægtet arbejde, men i to  

 forskellige instanser; men dagsordensforslaget fik alene SF's stemmer.
Der er  

 så senere udfærdiget en »samarbejdsaftale« amterne og  

 Arbejdstilsynet imellem.
Fremtiden vil så vise, om den bliver til gavn for de  

 ansatte på virksomhederne.
Det er jo derfor, arbejdsmiljøloven blev vedtaget  

 for 16 år siden.
På grund af de borgerliges politik kan SF altså konstatere, at  

 Arbejdstilsynet beskæres, selv om alle ved, at meningen med arbejdsmiljøloven  

 var at forebygge.
Udgifterne på området er beregnet til at koste det danske  

 samfund 28 mia. kr. om året i tabte arbejdsdage, ulykker, medicin,  

 hospitalsophold, varige men, i nogle tilfælde med døden til følge.
Det kan  

 bl.a. ses i de mange asbestsager, der er dukket op.
Regeringens krav er, at den offentlige sektor skal mindskes uanset  

 konsekvenserne og prisen herfor.
Det er almindeligt anerkendt, at  

 »forureneren betaler«, et synspunkt, som SF altid har stået for.  

 Derfor mener SF, at tiden er inde til at indføre fuld brugerbetaling for  

 virksomhederne til gavn for de ansattes helbred og til nedsættelse af de  

 store udgifter, som et dårligt arbejdsmiljø medfører.
Her tænkes naturligvis  

 også på de ansattes familier, som også udsættes for store problemer i  

 forbindelse med arbejdsbetingede sygdomme og skader.
I den forbindelse skal det fra SF's side erkendes, at mange virksomheder  

 allerede har udført et stort arbejde med større investeringer til bedre  

 sikkerhedsuddannelser, udsugning osv. for at forbedre arbejdsmiljøet.
Det er  

 SF's opfattelse, at Arbejdstilsynets rolle på arbejdsmiljøområdet skal  

 forstærkes, og at Arbejdstilsynet skal have mulighed for at leve op til det,  

 arbejdsmiljøloven foreskriver.
Men der findes mange eksempler på, at dette  

 ikke kan lade sig gøre.
F.eks. har SiD's advokat Bjørst påvist store mangler  

 i efterforskningen af dødsulykker i Holstebroområdet, hvilket bl.a. skyldes,  

 at Arbejdstilsynet mangler personale.
 SF foreslår, at der betales fuld pris for tilsyn og ekspertise på en  

 virksomhed, og denne pris skal dække Arbejdstilsynets fremtidige udgifter,  

 herunder kontorhold, rejser, kurser m.v.
Det er i dag med stor sikkerhed kendt, hvilke virksomheder/brancher der  

 belaster de ansatte mest.
Derfor vil det være helt naturligt at få synderne  

 til at betale en højere timebetaling end de virksomheder, der vitterlig har  

 investeret i et bedre arbejdsmiljø - en model, der oven i købet friholder de  

 »gode« virksomheder/brancher for nogle udgifter, som de har haft  

 ved at vise den rigtige vej.
Systemet med gradueret betaling er kendt andre steder, bl.a. i Tyskland og  

 Canada, og skal efter sigende have haft en præventiv virkning, især da  

 muligheden for at slippe billigere på et senere tidspunkt - når forholdene er  

 blevet bedre - har vist sig at være til stede.
Betaling for ydelser udført af  

 Arbejdstilsynet er jo ikke en ny foreteelse.
F.eks. betales der for tilsyn  

 med elevatorer, dampkedler og trykbeholdere m.v.
 Til belysning af, hvor meget et brugerbetalt Arbejdstilsyn vil koste, skal  

 det anføres, at der er ca. 21/2 mio. ansatte på samtlige danske  

 arbejdspladser, og at Arbejdstilsynets udgifter på finansloven 1991 er sat  

 til ca. 100 mio. kr.
Bemærkninger til beslutningsforslagets enkelte punkter Ad nr. 1.
SF ønsker flere penge til Arbejdstilsynet.
Og eftersom budgettet er på ca.  

 240 mio. kr. om året, hvoraf de ca. 140 mio. i forvejen kommer ind ved  

 brugerbetaling, vil virksomhedernes/institutionernes/branchernes udgifter  

 blive ca. 60 kr. pr. ansat om året.
Det skulle give en indtægt på ca. 20 mio.  

 kr. mere om året til Arbejdstilsynets drift.
Det forudsættes herved, at de  

 indtægter, som fremkommer ved Arbejdstilsynets nuværende aktiviteter,  

 forbliver i Arbejdstilsynets budgetter.
 Ad nr. 2.
Der føres jo statistik i Arbejdsskadestyrelsen, som helt klart viser,  

 hvilke brancher, fag og virksomheder der har den laveste og den højeste  

 arbejdsulykkesfrekvens.
Tallene er fra 1985 og har ikke ændret sig væsentligt  

 siden.
Når der ikke er nyere statistik, skyldes det ressourcemangel i  

 Arbejdsskadestyrelsen.
