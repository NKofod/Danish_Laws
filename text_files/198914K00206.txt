Nr BTL 206 Betænkning over Forslag til lov om ændring af lov om tilskud til  

 vikarordninger inden for jordbruget   

 Nr L 206 1989-90, 1. samling Afgivet af Landbrugs- og Fiskeriudvalget Afgivet: 19900418 Udvalget har behandlet lovforslaget i en række møder.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes og Kristeligt Folkepartis medlemmer af  

 udvalget) lovforslaget til vedtagelse uændret.
 På baggrund af, at der hermed er flertal for at forlænge lov om tilskud  

 til vikarordninger med et år, opfordrer et flertal inden for flertallet  

 (Socialdemokratiets medlemmer af udvalget) landbrugsministeren til på  

 grundlag af det gode erfaringsmateriale, der foreligger om vikarordningerne,  

 straks i begyndelsen af folketingsåret 1990-91 at fremsætte nyt lovforslag om  

 vikarordningerne inden for jordbruget.
 Dermed gives Folketinget god tid til på en grundig måde at forhandle en  

 fortsat god ordning på plads.
 Hermed er hensigten med nærværende lovforslag opfyldt.
 Et mindretal inden for flertallet (Centrum-Demokraternes og Kristeligt  

 Folkepartis medlemmer af udvalget) ønsker at udtale:
Loven om tilskud til vikarordninger inden for jordbruget udløber med  

 udgangen af 1990. Landbrugsministerens bebudede forslag til revision af loven  

 kan formentlig ikke vedtages før i slutningen af 1990. Det er efter  

 mindretallets opfattelse for sent.
Brugere og vikarer har krav på i god tid  

 at kende ordningens fremtidige omfang.
Vedtagelsen af nærværende lovforslag  

 vil give bedre tid til en revision af ordningen.
 Ved en revision af vikarordningen bør mulighederne for vikardækning ved  

 længerevarende sygdom, ved graviditet, barsel og adoption samt ved barnets 1.  

 sygedag indgå i overvejelserne.
 Faldet i antallet af landbrug, som ikke har over 1 fuldtidsbeskæftiget  

 fremmed medhjælper, vil formentlig medføre, at færre i fremtiden vil gøre  

 brug af ordningen.
 Et mindretal (Det Konservative Folkepartis, Venstres og Det Radikale  

 Venstres medlemmer af udvalget) vil ved lovforslagets 2. behandling redegøre  

 nærmere for sin stilling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
