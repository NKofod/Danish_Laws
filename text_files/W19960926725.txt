Ankestyrelsens principafgørelse D-20-96 om børnepasningsorlov - begyndelsestidspunkt - barseldagpenge Resume:
Børnepasningsorlov i den første del af 14-ugers perioden (påbegyndt før fødslen) afskar ikke fra udbetaling af barseldagpenge til moderen efter orlovens ophør.
Begrundelsen var, at lønmodtageren opfyldte beskæftigelseskravet ved orlovens begyndelse og ikke havde genoptaget arbejdet efter fødslen.
 Begyndelsestidspunktet for udbetaling af dagpenge til moderen kunne således godt ligge efter 1. fraværsdag efter barnets fødsel.
 Arbejdsgiveren kunne derfor få refusion for udbetalt løn under barsel.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 17, stk. 1 og § 26, stk. 1 Lov om ret til orlov og dagpenge ved barsel - lov nr. 566 af 9. juni 2006 - § 27 og § 39 Sagsfremstilling:
 En lønmodtager traf aftale med arbejdsgiveren om børnepasningsorlov i perioden 1. november 1994 til 30. april 1995.
Lønmodtageren blev gravid med forventet fødsel den 28. marts 1995. I forbindelse hermed spurgte hun arbejdsgiveren, om hun kunne afbryde børnepasningsorloven og overgå til barselorlov med løn 8 uger før fødslen efter overenskomsten.
Arbejdsgiveren kunne ikke imødekomme dette, men henviste hende til at søge dagpenge fra kommunen, så snart børnepasningsorloven blev afbrudt 4 uger før forventet fødsel.
 I juli 1995 anmodede arbejdsgiveren kommunen om refusion i dagpenge for udbetalt løn til lønmodtageren for perioden 1. maj 1995 til 7. september 1995, idet hun i denne periode havde modtaget fuld løn under fravær på grund af barsel.
Kommunen gav afslag på refusion under henvisning til, at børnepasningsorloven ikke var afbrudt senest på fødselstidspunktet og barselorlov begyndt fra og med dagen efter fødslen.
Arbejdsgiveren anførte i anken, at det ikke nogen steder kunne ses, at det er en betingelse for at få udbetalt barseldagpenge/refusion, at der søges for hele fraværsperioden, og heller ikke at det skulle være en betingelse, at der udbetales dagpenge fra 1. dagen efter fødslen.
 Afgørelse:
 Arbejdsgiveren havde ret til refusion svarende til dagpenge for udbetalt løn under barsel for perioden 1. maj 1995 til 7. september 1995, idet lønmodtageren i denne periode ville have været berettiget til dagpenge fra kommunen, såfremt hun ikke havde modtaget løn, jf. dagpengelovens § 26, stk. 1 og § 17, stk. 1 samt § 10 i Socialministeriets bekendtgørelse nr. 701 af 22. juli 1994.
 Dagpengeudvalget lagde ved afgørelsen vægt på, at lønmodtageren ved begyndelsen af børnepasningsorloven opfyldte betingelserne i dagpengelovens § 17, stk. 1 for at modtage dagpenge i forbindelse med barselorlov, og på at hun ikke efter fødslen havde haft genoptaget arbejdet.
 Dagpengeudvalget ændrede således kommunens afgørelse.
