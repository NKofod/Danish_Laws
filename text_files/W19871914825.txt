I en sag om beregning af dagpenge til en ansøger, der modtog  

 iværksætterydelse efter lov om arbejdstilbud til ledige, fandtes  

 iværksætterydelsen ikke at kunne anses for dagpengegivende indtægt efter  

 dagpengelovens § 2, stk. 1, samt §§ 1 og 4 i Socialministeriets  

 bekendtgørelse af 20. december 1982, uanset at ydelsen efter  

 kildeskattelovgivningen anses som A-indkomst.
Ankestyrelsen lagde herved vægt  

 på, at ydelsen ikke var indtjent i et lønmodtagerforhold i arbejdsretlig  

 forstand, jfr. § 1, stk. 1, nr. 6, i nævnte bekendtgørelse, ligesom  

 modtagelsen af ydelsen ikke i væsentlig grad skyldtes den sikredes egen  

 arbejdsindsats, jfr. bekendtgørelsens § 4, nr. 4. Indtægten fra  

 iværksætterydelsen skulle herefter ikke medregnes i det beløb, hvoraf der  

 beregnedes sygedagpenge.
 REDEGØRELSE FOR SAGEN:
En ansøger anmodede om optagelse i den frivillige dagpengeordning i  

 forbindelse med, at han den 22. maj 1986 havde etableret selvstændig  

 virksomhed.
Ansøgeren forventede et årligt overskud af den selvstændige  

 virksomhed på 60.000 kr.
Herudover modtog han iværksætterydelse i henhold til  

 lov om arbejdstilbud til ledige med ialt 53.352 kr. årlig.
Da socialforvaltningen var af den opfattelse, at iværksætterydelsen ikke  

 var dagpengegivende indtægt, anbefalede forvaltningen ansøgeren at tegne  

 forsikring med halv sats.
Efter forvaltningens opfattelse ville pågældende  

 herefter ved sygdom få følgende dækning:
 Da det imidlertid viste sig, at iværksætterydelsen faldt bort under  

 sygdom, idet midlertidige offentlige ydelser modregnes i udbetalingen,  

 anmodede socialforvaltningen Sikringsstyrelsen om en vejledende udtalelse om,  

 hvorvidt disse oplysninger ændrede Sikringsstyrelsens opfattelse af, at  

 iværksætterydelse ikke kan betragtes som dagpengegivende indtægt.
Sikringsstyrelsen udtalte, at det ikke er i overensstemmelse med  

 dagpengelovens § 1 at lade iværksætterydelsen indgå i det beløb, der beregnes  

 dagpenge af, idet iværksætterydelsen generelt oppebæres under sygdom og kun  

 bortfalder helt eller delvis som følge af  

 arbejdsløshedsforsikringslovgivningens samordningsregler.
Efter  

 Sikringsstyrelsens opfattelse kunne iværksætterydelsen derfor ikke betragtes  

 som dagpengegivende indtægt, jfr. dagpengelovens § 2, stk. 1, og § 4 i  

 Socialministeriets bekendtgørelse om dagpengegivende indtægter.
 Det sociale udvalg traf herefter afgørelse om, at ansøgeren kun kunne få  

 udbetalt dagpenge på grundlag af indtægten ved den selvstændige virksomhed på  

 60.000 kr.
 AFGØRELSEN, DER KLAGES OVER:
 Amtsankenævnet fandt, at i henhold til § 2, stk. 1, i dagpengeloven samt §  

 1 i Socialministeriets bekendtgørelse af 20. december 1982 om dagpengegivende  

 indtægter var den iværksætterydelse, som sikrede modtog efter lov om  

 arbejdstilbud til ledige, at anse som dagpengegivende indtægt i  

 dagpengelovens forstand, og indtægten fra iværksætterydelsen skulle derfor  

 medregnes i det beløb, der beregnedes dagpenge af i medfør af dagpengelovens  

 § 23, stk. 3, og § 8 i Socialministeriets ovennævnte bekendtgørelse.
 Nævnet lagde ved sin afgørelse bl.a. til grund, at iværksætterydelsen  

 trådte i stedet for den lønindkomst, som sikrede ville have haft, såfremt han  

 i stedet havde benyttet sig af retten til et jobtilbud, eller den indkomst,  

 han ville have haft i form af arbejdsløshedsdagpenge fra sin  

 arbejdsløshedskasse.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Lov om dagpenge ved sygdom eller fødsel, § 2, stk. 1, og § 23, nr. 3.  

 Socialministeriets bekendtgørelse nr. 689 af 20. december 1982, § 1 og § 4.
 ANKESTYRELSENS AFGØRELSE:
 Ankestyrelsen finder ikke, at iværksætterydelsen til ledige over 25 år  

 efter lov om arbejdstilbud til ledige kan anses for dagpengegivende indtægt  

 efter dagpengelovens § 2, stk. 1, samt § 1 og § 4 i Socialministeriets  

 ovennævnte bekendtgørelse af 20. december 1982, uanset at ydelsen efter  

 kildeskattelovgivningen anses som A-indkomst.
 Ankestyrelsen har herved lagt vægt på, at ydelsen ikke er indtjent i et  

 lønmodtagerforhold i arbejdsretlig forstand, jfr. § 1, stk. 1, nr. 6, i  

 nævnte bekendtgørelse, ligesom modtagelsen af ydelsen ikke i væsentlig grad  

 skyldes den sikredes egen arbejdsindsats, jfr. bekendtgørelsens § 4, nr. 4.
 Ankestyrelsen finder herefter ikke, at indtægten fra iværksætterydelsen  

 har skullet medregnes i det beløb, hvoraf der beregnes sygedagpenge.
 Ankestyrelsen ændrer således Amtsankenævnets afgørelse.
 Den ændrede afgørelse medfører ikke pligt til at tilbagebetale de  

 dagpenge, der er ydet på grundlag af nævnets afgørelse.
