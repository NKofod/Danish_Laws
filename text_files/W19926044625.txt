En klager K1 havde til sikkerhed for klager K2's engagement med et  

 pengeinstitut P afgivet selvskyldnerkautionserklæring for K2's engagement,  

 der bestod af et erhvervslån og en kassekredit.
I februar 1990 blev K2  

 erklæret konkurs, og der indledtes herefter forhandlinger med P og K1 og K2  

 med henblik på, at K1 skulle overtage engagementet med P.
I januar 1991  

 modtog K1 og K2 et kontoudtog pr. 31. december 1990, hvoraf fremgik, at  

 debetrenten på erhvervslån i juni 1991 udgjorde 12,575%, og at renten den 16.
 august 1990 var hævet til 15,5%. I maj 1991 opsagde P engagementet til  

 fuld indfrielse, og den 31. juli 1991 overførtes engagementet til K1, som P  

 ydede et forbrugslån til en rente på 15,86504%. K1 og K2 indbragte sagen for  

 Ankenævnet med påstand om, at P for så vidt angik erhvervslånet tilpligtedes  

 at godtgøre differencen mellem renten for erhvervslån og den forbrugsrente,  

 der var beregnet fra 16. august 1990 til 1. august 1991, ligesom P  

 tilpligtedes at sænke renten for lånet optaget af K1 i juli 1991.
 K1 og K2 fik delvis medhold.
 Kendelse af 21. august 1992 i sag nr. 12/1992 (Udlån, rente, overgang fra  

 erhvervs- til forbrugslån).
Klageren K1 havde til sikkerhed for klageren K2's engagement med  

 pengeinstituttet P afgivet selvskyldnerkautionserklæring.
Engagementet bestod  

 af et erhvervslån på 194.946,51 kr. og en kassekredit på 100.000 kr.
I  

 februar 1990 blev K2 erklæret konkurs.
Der indledtes herefter forhandlinger  

 med P og K1 og K2 med henblik på, at K1 skulle overtage engagementet med P.
 I januar 1991 modtog K1 og K2 et kontoudtog pr. 31. december 1990, hvoraf  

 fremgik, at debetrenten på erhvervslånet i juni måned 1990 udgjorde 12,575%,  

 og at renten den 16. august 1990 var hævet til 15,5%.
I maj 1991 opsagde P engagementet til fuld indfrielse.
Den 31. juli 1991  

 overførtes engagementet til K1, som P ydede et forbrugslån til en rente på  

 15,86504%.
 K1 og K2 indbragte sagen for Ankenævnet med påstand om, at P for så vidt  

 angik erhvervslånet tilpligtedes at godtgøre differencen mellem renten for  

 erhvervslån og den forbrugslånsrente, der var beregnet fra den 16. august  

 1990 til 1. august 1991, ligesom P tilpligtedes at sænke renten på lånet  

 optaget af K1 i juli 1991.
 P nedlagde påstand om frifindelse.
 Med stemmerne 3-2 tog Ankenævnet K1's og K2's påstand delvis til følge.  

 Ankenævnets bemærkninger var således:
 3 medlemmer udtalte:
»P var, da K2 efter konkursen ikke længere drev erhvervsvirksomhed,  

 berettiget til at forlange, at erhvervslånet blev omlagt til et forbrugslån  

 med deraf følgende renteforhøjelse.
En betingelse for en sådan  

 renteforhøjelse må imidlertid være, at der gives debitor meddelelse herom med  

 et vist varsel, der passende kan fastsættes til 1 måned.
Selv om P tidligere  

 måtte have tilkendegivet, at K2 ikke længere var berettiget til den for  

 erhvervslån gældende rente, må det lægges til grund, at K2 først ved  

 modtagelsen af kontoudtoget pr. 31. december 1990 har fået meddelelse om den  

 foretagne renteændring, og efter det anførte finder vi, at P herefter først  

 kan forlange den højere rente med virkning fra den 1. februar 1991.
 I forbindelse med K1's overtagelse af K2's engagement har P været  

 berettiget til at forlange, at det til K1 ydede lån skulle forrentes som et  

 forbrugslån, hvilket også må anses for accepteret af K1 og K2«.
 2 medlemmer udtalte:
»Erhvervslånet til K2 blev ydet som et fast lån, og låneprovenuet må  

 antages at være anvendt til erhvervsformål i overensstemmelse med parternes  

 aftale.
Det forhold, at K2 under afviklingen af lånet ophørte med at drive  

 erhvervsvirksomhed, findes på denne baggrund ikke i sig selv at berettige P  

 til at kræve en højere rente end den, der gælder for sådanne erhvervslån.
Vi  

 stemmer derfor for at give K2 medhold.
Iøvrigt stemmer vi som  

 flertallet«.
 (* 1) Offentliggjort i Fagskrift for Finansvæsen og Ankenævnets  

 årsberetning for 1992.
