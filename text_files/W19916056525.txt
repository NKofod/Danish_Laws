Udenlandsk statsborger, der er kommet hertil med sine forældre før sit  

 20. år, og som har ganske særlig tilknytning til Danmark, kan ikke få  

 uddannelsesstøtte til en uddannelse i udlandet, selv om en principielt  

 tilsvarende uddannelse ikke findes her i landet.
Heller ikke berettiget efter  

 EF-retten til dansk uddannelsesstøtte til en uddannelse i sit hjemland.
 Ankenævnets brev af 12. juni 1991:
 I et brev af 24. januar 1991 har De klaget over, at Styrelsen for Statens  

 Uddannelsesstøtte har afslået at tildele Dem uddannelsesstøtte til en  

 uddannelse i England.
 Afslaget skyldes ifølge styrelsens brev af 7. januar 1991, at De som  

 britisk statsborger kun kan få uddannelsesstøtte til uddannelser i Danmark,  

 jf. § 7, stk. 1, i Undervisnings- og Forskningsministeriets bekendtgørelse  

 nr. 512 af 4. juli 1990. De er heller ikke i Deres egenskab af statsborger i  

 et andet EF-medlemsland berettiget til dansk uddannelsesstøtte i  

 overensstemmelse med EF-retten til en uddannelse i Deres hjemland, jf.  

 bekendtgørelsens § 7, stk. 2.
De henviser i Deres klage til, at De falder ind under reglen i  

 bekendtgørelsens § 7, stk. 1, nr. 4, idet De sammen med Deres forældre har  

 taget ophold i Danmark for 13 år siden, da De var 6 år gammel.
Deres mor er  

 dansk statsborger, og De har haft hele Deres skolegang i Danmark.
De oplyser, at De ikke opfylder betingelserne for at få uddannelsesstøtte  

 i England, da dette kræver 3 års ophold i England inden uddannelsens start.
I  

 øvrigt finder De ikke, at England kan betragtes som Deres hjemland som anført  

 af styrelsen.
I Deres klage gør De endvidere gældende, at det er i strid med EF-retten  

 at gøre dansk uddannelsesstøtte afhængig af det formelle statsborgerskab.
De  

 har intet imod at blive dansk statsborger.
 Dernæst anfører De, at bekendtgørelse nr. 512 af 4. juli 1990 først er  

 trådt i kraft den 1. januar 1991 og derfor ikke kan anvendes ved behandlingen  

 af en ansøgning om uddannelsesstøtte fra den 1. august 1990. De har lagt  

 Deres planer under de tidligere gældende regler.
Styrelsen har i anledning af Deres klage afgivet en udtalelse i et brev af  

 13. maj 1991, hvoraf De har fået tilsendt en kopi.
Styrelsen henviser heri  

 til et brev til Dem af 24. februar 1990, hvoraf fremgår, at det tidligere  

 meddelte afslag fastholdes, men at studiet i England i parasitologi i øvrigt  

 kan godkendes som støtteberettigende (underforstået: for en dansk  

 statsborger).
Ankenævnet kan tiltræde styrelsens afgørelse, da De som udenlandsk  

 statsborger ikke opfylder betingelserne for at få uddannelsesstøtte til en  

 uddannelse uden for Danmark.
Dette gælder, hvad enten De henføres til § 7,  

 stk. 1, nr. 4, som indrejst sammen med Deres forældre før Deres 20. år, eller  

 til § 9, nr. 2, som en udlænding med ganske særlige tilknytningsforhold til  

 Danmark.
Efter begge disse regler gives uddannelsesstøtte kun til uddannelser  

 i Danmark.
Ankenævnet kan også tilslutte sig, at De ikke er berettiget til  

 uddannelsesstøtte i overensstemmelse med EF-retten.
Der ses ikke at foreligge  

 holdepunkter for, at en udenlandsk statsborger skulle være berettiget til  

 dansk uddannelsesstøtte til en uddannelse i den pågældendes hjemland.
Ved at  

 bibeholde Deres britiske statsborgerskab har De valgt at betragte England som  

 Deres formelle hjemland.
 Danmark har som de fleste andre lande valgt at begrænse tildelingen af  

 uddannelsesstøtte til landets egne statsborgere og kun at ligestille  

 udlændinge med danskere i ganske få, særlige tilfælde og da med den  

 yderligere begrænsning, at uddannelsen skal foregå i Danmark.
At De som udlænding i Danmark kan komme ud for situationer, hvor De ikke  

 er ligestillet med danskere, bør ikke komme bag på Dem.
Den danske lovgivning  

 er dog så smidig, at De havde kunnet få uddannelsesstøtte fra den danske  

 stat, hvis De havde valgt det lignende, om end knap så omfattende studium i  

 Danmark.
Havde De ønsket dansk statsborgerskab, havde De utvivlsomt kunnet  

 opnå det på mindre end et år, og så havde De kunnet få uddannelsesstøtte til  

 uddannelsen i England.
 Til Deres bemærkning om ikrafttrædelsestidspunktet for bekendtgørelse nr.  

 512 af 4. juli 1990 kan nævnet oplyse, at den foregående bekendtgørelse nr.  

 224 af 30. marts 1990, der gjaldt fra 1. august 1990, havde ganske identiske  

 regler i §§ 7-9, hvilket også gælder de endnu tidligere bekendtgørelser fra  

 1987, 1988 og 1989.
