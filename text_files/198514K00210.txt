Nr BTL 210 Betænkning over Forslag til lov om ændring af lov om forskellige  

 forbrugsafgifter (Forhøjelse af afgiften af fjernsynsapparater,  

 videoapparater og visse husholdningsapparater)   

 Nr L 210 1985-86, 1. samling Blad nr 681 Afgivet af skatte- og afgiftsudvalget Afgivet: 19860320 Udvalget har behandlet lovforslaget i en række møder og har herunder stillet spørgsmål til mnisteren for skatter og afgifter, som denne har besvaret skriftligt.
Udvalget har endvidere modtaget mundtlige og/ eller skriftlige henvendelser fra:
Bang & Olufsen A/ S, Foreningen af fabrikanter og importører af elektriske husholdningsapparater, FEHA, og Radiobranchens Faghandlerorganisation, Rateksa.
Der er af ministeren for skatter og afgifter stillet ændringsforslag, hvorom henvises til de ledsagende bemærkninger.
Herefter indstiller et mindretal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse med de af ministeren for skatter og afgifter stillede ændringsforslag.
For så vidt angår en begrænsning af långivning til forbrugsformål henvises til den af udvalget afgivne betænkning over forslag til lov om ændring af lov om afgift af benzin (L 214).
Et andet mindretal (socialdemokratiets medlemmer af udvalget) indstiller lovforslaget til forkastelse ved 3. behandling, fordi det indgår som led i en samlet økonomisk politik, der har medført en skævere fordeling af indkomster og formuer de seneste år.
På den baggrund virker afgiftsforhøjelserne urimelige over for store samfundsgrupper - ikke mindst de offentligt ansatte der er sakket bagud i realløn.
Mindretallet kan dog stemme for det under nr. 2 stillede ændringsforslag.
Et tredje mindretal (socialistisk folkepartis medlemmer af udvalget) indstiller lovforslaget til forkastelse ved 3. behandling.
Mindretallet kan dog stemme for det under nr. 2 stillede ændringsforslag.
Et fjerde mindretal (fremskridtspartiets medlem af udvalget) indstiller lovforslaget til forkastelse ved 3. behandling.
Mindretallet kan stemme for det under nr. 2 stillede ændringsforslag og henviser i øvrigt til betænkningsbidraget til forslag til lov om ændring af lov om afgift af benzin (L 214).
ÆNDRINGSFORSLAG Af ministeren for skatter og afgifter, tiltrådt af et mindretal (KF, V, RV, CD og KrF):
Til titlen 1) Lovforslagets undertitel affattes således:
»(Forhøjelse af afgiften af fjernsynsapparater, videoapparater, visse husholdningsapparater og glødelamper m.v.)» Af ministeren for skatter og afgifter, tiltrådt af udvalget:
Til § 1 2) Nr. 1 og nr. 2 udgår, og i stedet indsættes:
 »01. § 1, stk. 1, nr. 1 og 2, affattes således: pr. stk.
»1. Farvefjernsynsmodtagere med en billedskærm på over 25 tommer 1.050 kr.
2. Farvefjernsynsmodtagere med en billedskærm på 25 tommer eller derunder 900 kr.«» Af ministeren for skatter og afgifter, tiltrådt af et mindretal (KF, V, RV, CD og KrF):
 3) Efter nr. 14 indsættes som nye numre:
 »02. I § 3, stk. 1, ændres »2 kr.« til: »2,50  

 kr.« og »40 øre« til:
 »50 øre«.
 03. I § 3, stk. 2, ændres »8 kr.« til: »10 kr.«.
04. I § 3, stk. 3, ændres »40 øre« til: »50 øre«.' BEMÆRKNINGER Til nr. 1 og 3 Ændringsforslagene medfører forhøjelser af afgiften af glødelamper m.v. samt elektriske sikringer på 25 pct.
Afgiften af en almindelig løspære ændres fra 2 kr. til 2,50 kr. og af et lysstofrør fra 8 kr. til 10 kr. pr. stk.
Afgiften af sikringer til stærkstrømsanlæg ændres fra 40 øre til 50 øre pr. stk.
Ændringsforslagene vil under forudsætning af uændret forbrug medføre et årligt merprovenu på 38 mill. kr. og et merprovenu i 1986 på 25 mill. kr.
Til nr. 2 Bang & Olufsen A/ S har over for ministeriet oplyst, at der i dag kun findes 3 producenter af billedrør på 20 tommer og derover.
Disse producenter fremstiller 3 størrelser billedrør på henholdsvis 20 tommer, 22 tommer og 26 tommer, og der overvejes selskabet bekendt ingen ændring i disse forhold, bortset fra den nævnte problematik om »udbygning af hjørner«, således at 22 tommer bliver til 25 tommer og 26 tommer til 28 tommer.
På baggrund af disse oplysninger vil en ændring af den gældende grænse på 22 tommer til 25 tommer være rimelig.
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
