Fremsat den 24. marts 2010 af Simon Emil Ammitzbøll (LA), Villum Christensen (LA) og Anders Samuelsen (LA) Forslag til folketingsbeslutning om øget kommunal decentralisering og klarere politisk ansvar Folketinget pålægger regeringen inden udgangen af indeværende kalenderår at sikre mere selvstyre og frihed for borgere, virksomheder og offentlige institutioner og dermed fremme politisk ansvar og frigøre borgernes initiativmuligheder.
Bemærkninger til forslaget Forslagsstillerne ønsker at hæmme unødvendig central styring og regulering og derved fremme borgernes frihed, virksomhedernes effektivitet og konkurrenceevne samt kommunernes selvstyre.
Den personlige frihed og frisindet skal tilbage i det danske samfund.
Forslagsstillerne ønsker et samfund, som er præget af frisind og plads til mange forskellige holdninger.
Et samfund baseret på personlig frihed og ansvar giver den enkelte de bedste muligheder for at udfolde sig, og et frit samfund giver størst mulig plads til forskellighed.
Større personligt ansvar og bedre muligheder for gennem egen indsats at påvirke eget liv kan frigøre arbejdsomhed, virkelyst og kreative kræfter, der kan skabe økonomisk fremgang i Danmark.
Til gavn for den enkelte såvel som for fællesskabet.
Det kommunale selvstyre skal sikres mod yderligere udhuling.
Derved fremmes mulighederne for mere effektiv decentral opgavehåndtering.
Forslagsstillerne mener ikke, at det kommunale selvstyre reelt set fungerer i dag.
På den ene side bliver kommunerne overdynget med detailregulering, hvilket forhindrer dem i at prioritere lokalt.
På den anden side er sammenhængen mellem kommuneskatten og lokale beslutninger om kommunens udgifter så sløret, at det er svært for vælgerne at placere et politisk ansvar for opgavehåndteringen.
Det er et problem.
Det anerkendes, at en decentral forvaltning i sig selv ikke er en garanti for, at opgaverne bliver løst bedst og billigst.
Men det er en garanti for, at vi som borgere har mulighed for at placere et politisk ansvar og vælge de politikere, der vil føre den politik, vi ønsker.
Skriftlig fremsættelse Simon Emil Ammitzbøll (LA):
 Forslag til folketingsbeslutning om øget kommunal decentralisering og klarere politisk ansvar.
(Beslutningsforslag nr.
B 164).
