 Et krav om tilbagebetaling af uddannelseshjælp, der var rejst i  

 anledning af, at ansøgeren samtidig med modtagelsen af uddannelseshjælp  

 fejlagtigt havde fået bevilget studielån fra Statens Uddannelsesstøtte,  

 fandtes med rette fremsat af socialforvaltningen i december 1983. Efter at  

 ansøgeren i januar 1984 havde meddelt socialforvaltningen, at han havde  

 optaget banklån og tilbagebetalt studielånene, og under hensyn til at  

 forvaltningen ikke korrekt havde indberettet til Statens Uddannelsesstøtte,  

 at pågældende modtog uddannelseshjælp, fandtes der ikke at være grundlag for  

 at opretholde tilbagebetalingskravet. (* 1).
 REDEGØRELSE FOR SAGEN:
En ansøger modtog i perioden 1. februar 1980 - 30 juli 1983 hjælp i  

 henhold til bistandslovens § 42 til gennemgørelse af en teknisk uddannelse.
I  

 slutningen af maj 1983 modtog socialforvaltningen meddelelse fra Statens  

 Uddannelsesstøtte om, at ansøgeren i studieårene 1981/82 og 1982/83 havde  

 modtaget såvel stipendier som lån.
Socialforvaltningen havde i ovennævnte  

 periode modregnet ansøgerens stipendier i den udmålte hjælp efter  

 bistandslovens § 42, men var ikke vidende om, at ansøgeren i de nævnte  

 studieår havde fået bevilget 32.410 kr. i studielån.
Den omstændighed, at  

 ansøgeren havde fået bevilget studielån sideløbende med hjælp efter  

 bistandslovens § 42, skyldtes bl.a. en fejl i socialforvaltningen, idet  

 forvaltningen ikke korrekt havde indberettet til Statens Uddannelsesstøtte,  

 at ansøgeren modtog hjælp efter bistandslovens § 42. Endvidere havde  

 ansøgeren ved udfyldelsen af ansøgningen til Statens Uddannelsesstøtte  

 undladt af oplyse, at han modtog anden offentlig støtte.
 I december 1983 besluttede socialforvaltningen at kræve beløbet på 32.410  

 kr. tilbagebetalt, jfr. bistandslovens § 25, ud fra den betragtning, at  

 studielånene skulle have været modregnet i uddannelseshjælpen.
 Socialforvaltningen fastholdt tilbagebetalingskravet, efter at ansøgeren i  

 januar 1984 havde meddelt forvaltningen, at han havde optaget banklån og  

 tilbagebetalt studielånene.
 AFGØRELSEN, DER KLAGES OVER:
Amtsankenævnet ophævede socialforvaltningens krav om tilbagebetaling efter  

 bistandslovens § 25. Nævnet bemærkede, at ansøgeren havde undladt at  

 underrette socialforvaltningen om, at han sideløbende med hjælp i henhold til  

 bistandslovens § 42, foruden stipendier havde oppebåret studielån, som han  

 havde modtaget ved at give urigtige oplysninger til Statens  

 Uddannelsesstøtte, om at han ikke modtog anden offentlig støtte.
Imidlertid  

 fandt nævnet ikke, at han herved uberettiget havde modtaget ydelser efter  

 bistandsloven, som kunne kræves tilbagebetalt i henhold til lovens § 25, stk.  

 1 nr. 1. Nævnet lagde herved vægt på, at ansøgeren som modtager af hjælp  

 efter bistandslovens § 42 ikke kunne henvises til at optage studielån.
 KLAGEN TIL ANKESTYRELSEN:
 Socialforvaltningen anførte bl.a., at det måtte være forholdene på  

 udbetalingstidspunktet, der var afgørende for, om betingelserne i  

 bistandslovens § 25 var opfyldt.
 LOVGRUNDLAG:
 Bistandsloven, §§ 18, 25 og 42.
 ANKESTYRELSENS AFGØRELSE:
 Ankestyrelsen finder, at socialforvaltningen i december 1983 med rette  

 rejste krav om tilbagebetaling af den udbetalte kontanthjælp, jfr.  

 bistandslovens § 25.
Da ansøgeren imidlertid i januar 1984 har meddelt forvaltningen, at han  

 havde optaget banklån og tilbagebetalt studielånene, og under hensyn til at  

 forvaltningen ikke korrekt indberettede til Statens Uddannelsesstøtte, at  

 pågældende modtog kontanthjælp, finder ankestyrelsen ikke, at der har været  

 grundlag for at opretholde tilbagebetalingskravet.
Ankestyrelsen tiltræder  

 således amtsankenævnets afgørelse.
 (* 1) Se endvidere SM O-092-85.
