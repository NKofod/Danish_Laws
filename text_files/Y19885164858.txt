Udtalt, at arbejdspapirer, som udarbejdes af et statsligt udvalg til  

 eget brug, som udgangspunkt er undtaget fra aktindsigt som interne  

 dokumenter.
Det gælder, selv om et af udvalgets medlemmer er udpeget af en  

 kommunalbestyrelse.
Materialet er ej heller omfattet af den ret, som  

 kommunalbestyrelsesmedlemmer har til at gennemse sagsakter, der foreligger i  

 kommunens forvaltning (sagsindsigt).
I det omfang udvalgsmaterialet afgives af det pågældende medlem til  

 sagsbehandling og derme indgår i en sag i kommunen, må materialet blive  

 undergivet både sagsindsigt og aktindsigt.
Sager om lovgivning er dog kun  

 omfattet af aktindsigt, for så vidt lovforslag er fremsat i Folketinget.
Udvalgsmedlemmet kan som udgangspunkt selv besluttet, om (dele af)  

 materailet skal afgives med henblik på sagsbehandling i kommunen.
Den  

 udpegende myndighed (kommunalbestyrelsen) har dog normalt  

 instruktionsbeføjelser over for udvalgsmedlemmet, og kan til brug for  

 udøvelsen af instruktionsbeføjelsen forlange at blive orienteret om  

 udvalgsarbejdet, eventuelt ved udlevering af (visse af) udvalgets  

 arbejdsdokumenter.
Udvalgsmedlemmet kan dog ikke udlevere oplysninger, som  

 det må anses for nødvendigt at hemmeligholde for at varetage væsentlige  

 hensyn til offentlige eller private interesser, jf. forvaltningslovens § 27.
 I skrivelse af 2. september 1987 har Københavns magistrat oplyst, at  

 Budgetudvalget under Borgerrepræsentationen har anmodet om at få udleveret  

 samtlige notater, arbejdspapirer og referater fra regeringens  

 embedsmandsudvalg Udvalget til vurdering af amternes udgiftspres og økonomi .
 Magistraten har i den anledning anmodet Indenrigsministeriet om en  

 udtalelse om, hvorvidt - og i givet fald i hvilket omfang - materiale fra et  

 arbejdende udvalg af nævnte karakter kan udleveres til Budgetudvalget.
 Det fremgår yderligere af sagen, at Københavns Kommune havde udpeget en  

 repræsentant til det omhandlede embedsmandsudvalg, som var nedsat under  

 Indenrigsministeriet.
 I denne anledning skal Indenrigsministeriet, efter drøftelse med  

 Justitsministeriet, vejledende udtale følgende om det rejste spørgsmål:
Efter offentlighedsloven kan enhver som hovedregel forlange at blive gjort  

 bekendt med dokumenter, der er indgået til eller oprettet af en  

 forvaltningsmyndighed som led i administrativ sagsbehandling i forbindelse  

 med dens virksomhed.
Retten til aktindsigt omfatter dog ikke en myndigheds  

 interne arbejdsdokumenter.
Som interne arbejdsdokumenter anses efter § 7, nr.  

 1, bl.a. dokumenter, der udarbejdes af en myndighed til eget brug.
Et statsligt udvalg som det i denne sag omhandlede anses for et  

 selvstændigt offentligt organ.
Arbejdspapirer, referater mv. som udarbejdes  

 til udvalgets eget brug, er derfor som interne arbejdsdokumenter undtaget fra  

 den almindelige aktindsigt efter offentlighedsloven.
Hvis materialet afgives til udenforstående, mister det dog normalt sin  

 karakter af interne dokumenter og bliver omfattet af offentlighedslovens  

 regler om aktindsigt.
Det vil således være tilfældet med hensyn til  

 dokumenter, som afgives af udvalgsmedlemmet til Københavns Kommune med  

 henblik på administrativ sagsbehandling i kommunen.
Det bemærkes dog herved,  

 at sager om lovgivning kun er omfattet af offentlighedsloven, for så vidt  

 lovforslag er fremsat i Folketinget, jf. lovens § 2.
 Kommunalbestyrelsesmedlemmer har en videregående ret til aktindsigt end  

 hjemlet efter offentlighedsloven (såkaldt sagsindsigt). Indenrigsministeriet  

 har i sin praksis flere gange - også over for Københavns Kommune - udtalt, at  

 et kommunalbestyrelsesmedlem med de begrænsninger, der følger af  

 lovgivningen, herunder reglerne om tavshedspligt, har krav på efter begæring  

 af gennemse sagsakter, der foreligger i endelig udformning, uanset om de i  

 forhold til offentlighedsloven må anses som internt arbejdsmateriale.
Denne ret til sagsindsigt gælder dog kun for sagsakter, der foreligger i  

 kommunens forvaltning.
Når det som i denne sag drejer sig om materiale, der  

 er udarbejdet af et statsligt udvalg til eget brug, foreligger der som  

 udgangspunkt ingen sag i Københavns Kommune, selv om et af udvalgets  

 medlemmer, i dette tilfælde økonomidirektør Jens N.
Christiansen, er udpeget  

 af kommunen.
Materialet er sendt til den pågældende personligt som  

 udvalgsmedlem, og det kan efter udvalgsarbejdets afslutning kasseres.
Det gør i denne forbindelse ingen forskel, at udvalgsmedlemmet drøfter  

 forskellige spørgsmål under udvalgsarbejdet med andre embedsmænd eller  

 enkelte politikere, fx. en borgmester, eller at udvalgsmedlemmet i  

 forbindelse hermed eventuelt viser disse personer forskelligt  

 udvalgsmateriale.
En sådan drøftelse anses for en personlig konsultation til  

 brug for medlemmets stillingstagen under udvalgsarbejdet.
 I det omfang modtaget udvalgsmateriale derimod afgives til sagsbehandling  

 og dermed indgår i en sag i kommunen, må materialet blive undergivet  

 sagsindsigt.
 Hvis der ikke er fastlagt en bestemt procedure med hensyn til medlemmets  

 orientering af den udpegende myndighed, er det som udgangspunkt medlemmet  

 selv, der må tage stilling til, om han ønsker at drøfte (dele af)  

 udvalgsmaterialet med andre og eventuelt afgive dette med henblik på  

 sagsbehandling i kommunen.
Den udpegende myndighed, dvs. i denne sag Københavns Kommune, har som  

 udgangspunkt instruktionsbeføjelser over for udvalgsmedlemmet.
Beføjelsen kan  

 dog være begrænset i det omfang medlemmet repræsenterer en særlig  

 sagkundskab.
Hvis det må antages, at der er en instruktionsbeføjelser, vil  

 den pågældende afdelings borgmester, i dette tilfælde overborgmesteren,  

 magistraten eller Borgerrepræsentationen til brug for udøvelsen af  

 instruktionsbeføjelsen kunne forlange at blive orienteret om udvalgsarbejdet,  

 enten løbende kunne forlange at blive orienteret om udvalgsarbejdet, enten  

 løbende eller på et bestemt tidspunkt.
Orientering vil typisk ske ved, at  

 medlemmet udarbejdet et notat, men Borgerrepræsentationen, magistraten eller  

 borgmesteren vil også kunne anmode om at få udleveret (visse af) udvalgets  

 arbejdsdokumenter.
Endelig skal det bemærkes, at et udvalgs arbejdsmateriale vil kunne  

 indeholde oplysninger, som det må anses for nødvendigt at hemmeligholde for  

 at varetage væsentlige hensyn til offentlige eller private interesser, jf. §  

 27 i forvaltningsloven.
Hvis arbejdsmaterialet indeholder oplysninger, der er  

 fortrolige og dermed undergivet tavshedspligt, vil udvalgsmedlemmet være  

 afskåret fra at udlevere de pågældende oplysninger.
Som det fremgår, må Københavns Kommune som den myndighed, der har udpeget  

 udvalgsmedlemmet, som udgangspunkt kunne forlange en udlevering af udvalgets  

 materiale.
Beføjelsen tilkommer den pågældende afdelings borgmester,  

 magistraten eller Borgerrepræsentationen.
 Man beklager den sene besvarelser, der skyldes, at sagen har beroet på  

 principielle overvejelser.
Med venlig hilsen Helle Skjerbæk Indenrigsministeriets afgørelser og udtalelser om kommunale forhold 1988  

 8.2.
