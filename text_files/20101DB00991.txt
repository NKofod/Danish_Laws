Bilag 1 Betænkning afgivet af Retsudvalget den 26. maj 2011 Betænkning over Forslag til folketingsbeslutning om at skærpe straffen for dømte, der udebliver fra afsoning [af Peter Skaarup (DF) m.fl.] 1. Udvalgsarbejdet Beslutningsforslaget blev fremsat den 3. februar 2011 og var til 1. behandling den 5. april 2011. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 6 møder.
Spørgsmål Udvalget har stillet 6 spørgsmål til justitsministeren til skriftlig besvarelse.
Justitsministeren har besvaret spørgsmål nr. 2-6.
2. Indstillinger og politiske bemærkninger Et flertal i udvalget (V, S, SF, KF, RV, EL og Christian H.
Hansen (UFG)) indstiller beslutningsforslag til forkastelse.
Enhedslistens medlem af udvalget kan ikke støtte beslutningsforslaget, som af Dansk Folkeparti begrundes med danskernes retsfølelse.
EL er optaget af, at kriminelle bliver resocialiseret og kommer ud i en kriminalitetsfri tilværelse.
Derfor mener vi i EL, at der er brug for mere fokus på resocialisering af indsatte og ikke på mere straf, hvilket nærværende beslutningsforslag ligger op til.
 Et mindretal i udvalget (DF og LA) indstiller beslutningsforslaget til vedtagelse uændret.
Dansk Folkepartis medlemmer af udvalget mener, at beslutningsforslaget vil styrke retssikkerheden i landet.
De nuværende regler, hvor den dømte kan få en disciplinær straf, har ikke den nødvendige præventive effekt.
Der skal mere konsekvente midler til, og yderligere fængselsstraf oveni vil skabe den nødvendige præventive effekt, som får de dømte/indsatte, der overvejer at udeblive fra deres afsoning, til at tænke sig om endnu engang.
DF ønsker, at den gældende lovgivning ændres, således at der gives hjemmel til, at dømte/indsatte, der udebliver fra en afsoning, får lagt det antal dage, som den dømte udebliver fra afsoning, oven i den allerede afsagte fængselsdom.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kim Andersen (V) Kristian Pihl Lorentzen (V) Karsten Nonbo (V) Peter Skaarup (DF) fmd.
Marlene Harpsøe (DF) Pia Adelsteen (DF) Tom Behnke (KF) Tage Leegaard (KF) Simon Emil Ammitzbøll (LA) Karen Hækkerup (S) Maja Panduro (S) Christian H.
Hansen (UFG) Julie Skovsby (S) Anne Baastrup (SF) Karina Lorentzen Dehnhardt (SF) nfmd.
Lone Dybkjær (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
