Skriftlig fremsættelse (25. april 2013) Miljøministeren (Ida Auken):
 Herved tillader jeg mig for Folketinget at fremsætte:
Forslag til lov om ændring af lov om kolonihaver (Udlejning af arealer til kolonihaveformål under markedsprisen og efter venteliste og ændring af ikke-varige kolonihaveområder til varige m.v.) (Lovforslag nr.
L 214) Kolonihaveloven fra 2001 har til formål at sikre, at kolonihaveområderne fortsat kan være en væsentlig del af bybefolkningens muligheder for rekreation og beskæftigelse i fritiden.
Loven beskytter derfor de såkaldte varige kolonihaveområder mod nedlæggelse.
Men skal hele ideen med kolonihaver fastholdes, må det imidlertid samtidig sikres, at kolonihaverne er et økonomisk realistisk fritidstilbud for alle dele af (by)befolkningen, og at alle på lige fod har adgang til at komme i betragtning til en kolonihave.
Dette lovforslag har til formål at bidrage til dette.
 Derfor foreslås det, at der indføres en bestemmelse i kolonihaveloven, som giver kommunale ejere af arealer til kolonihaveformål mulighed for at udleje disse til en pris, der er lavere end markedsprisen og samtidig giver statslige ejere en udtrykkelig hjemmel hertil.
 Desuden foreslås det, at der indføres en bestemmelse i kolonihaveloven, som pålægger statslige og kommunale ejere af arealer til kolonihaveformål at sikre, at de enkelte havelodder udlejes efter en offentligt tilgængelig venteliste, som enhver skal kunne optages på.
 Disse dele af lovforslaget bygger på indstillingen fra en arbejdsgruppe vedrørende udlejningsprisen for arealer til kolonihaveformål nedsat af miljøministeren i januar 2012. I udredningsarbejdet deltog Miljøministeriet, DSB Ejendomme, Kolonihaveforbundet for Danmark, Kommunernes Landsforening, Københavns Kommune, NaturErhvervstyrelsen og Økonomi- og Indenrigsministeriet.
 Uden forbindelse med udredningsarbejdet foreslås det samtidig, at der i kolonihaveloven åbnes mulighed for, at ikke-varige kolonihaveområder kan indmeldes som varige af ejeren af området, så områderne får den beskyttelse mod nedlæggelse, som kolonihaveloven giver varige kolonihaveområder.
Lovforslaget fremsættes på nuværende tidspunkt af hensyn til flere interessenters ønske om gennemførsel i denne samling grundet forslagets betydning for forestående kontraktforhandlinger.
Lovforslaget ønskes derfor vedtaget i indeværende folketingsår.
 Lovforslaget foreslås at træde i kraft den 1. juli 2013 dog således, at bestemmelsen vedrørende ventelister først træder i kraft den 1. juli 2014.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
