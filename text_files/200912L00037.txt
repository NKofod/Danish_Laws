Fremsat den 8. oktober 2009 af ministeren for fødevarer, landbrug og fiskeri (Eva Kjer Hansen) Forslag til Lov om ændring af lov om journal over brug af plantebeskyttelsesmidler og eftersyn af udstyr til udbringning af plantebeskyttelsesmidler i jordbruget (Digital indberetning af sprøjtejournaler m.v.) § 1 I lov om journal over brug af plantebeskyttelsesmidler og eftersyn af udstyr til udbringning af plantebeskyttelsesmidler i jordbruget, jf. lovbekendtgørelse nr. 758 af 29. juni 2006, foretages følgende ændring:
 1. § 1 affattes således:
»§ 1. Ministeren for fødevarer, landbrug og fiskeri kan fastsætte regler om, at ejere og brugere af jordbrugsbedrifter skal føre og indberette journal over anvendelse af plantebeskyttelsesmidler mod skadegørere, ukrudt og andre uønskede planter samt til nedvisning og vækstregulering i plantekulturer.
Ministeren kan fastsætte regler om journalens udformning og indhold.
 Stk. 2. Ministeren for fødevarer, landbrug og fiskeri kan fastsætte regler om, at ejere og brugere af jordbrugsbedrifter har pligt til at anvende digital kommunikation i forbindelse med indberetning af journaler som nævnt i stk. 1.
Stk. 3. Ministeren for fødevarer, landbrug og fiskeri kan fastsætte regler om, at ministeren ved henvendelse til ejere og brugere af jordbrugsbedrifter i forbindelse med indberetninger af journaler som nævnt i stk. 1, alene anvender digital kommunikation.
Ministeren kan endvidere fastsætte regler om, at visse typer af dokumenter kan udstedes uden underskrift, med maskinelt gengivet underskrift eller på tilsvarende måde, således at sådanne dokumenter i retlig henseende sidestilles med dokumenter med personlig underskrift.
I de regler der udstedes efter 2. pkt., kan det også fastsættes, at afgørelser, der udelukkende er truffet på grundlag af elektronisk databehandling, kan udstedes alene med angivelse af Ministeriet for Fødevarer, Landbrug og Fiskeri som afsender.
 Stk. 4. Ministeren for fødevarer, landbrug og fiskeri kan fastsætte regler om, at ejer og brugere af jordbrugsbedrifter efter ansøgning kan undtages fra pligten til at anvende digital kommunikation, når særlige omstændigheder taler herfor.
Stk. 5. Ministeren for fødevarer, landbrug og fiskeri kan fastsætte regler om anvendelse af bestemte it-systemer, særlige digitale formater og digital signatur.« § 2 Loven træder i kraft 1. januar 2010.
Bemærkninger til lovforslaget Almindelige bemærkninger 1. Indholdsfortegnelse 2. Indledning Lovforslaget fremsættes med henblik på ændring af lov om journal over brug af plantebeskyttelsesmidler og eftersyn af udstyr til udbringning af plantebeskyttelsesmidler i jordbruget, jf. lovbekendtgørelse nr. 758 af 29. juni 2006.
 Formålet med lovforslaget er, at etablere en bemyndigelse til at ministeren for fødevarer, landbrug og fiskeri kan fastsætte regler om, at ejere og brugere af jordbrugsvirksomheder, fremover skal indberette sprøjtejournaler og at dette skal gøres digitalt.
 Regeringen har den 16. juni 2009 indgået aftale med Dansk Folkeparti om Grøn Vækst.
Aftalen om Grøn Vækst indeholder en Miljø- og Naturplan Danmark frem mod 2020. Planen skal sikre bedre miljø og klima samt mere natur af høj kvalitet, der er tilgængelig for alle.
Med planen lever Danmark op til sine forpligtelser i EU´s Vandrammedirektiv og Natura 2000- direktiverne, ligesom planen følger op på Vandmiljøplan III og Pesticidplan 2004-2009. Herudover indeholder aftalen en strategi for et grønt landbrugs- og fødevareerhverv i vækst.
 Aftalen om Grøn Vækst skal sikre, at et højt niveau af miljø-, natur- og klimabeskyttelse går hånd i hånd med en moderne og konkurrencedygtig landbrugs- og fødevareproduktion.
 Det fremgår af aftalen om Grøn Vækst fra juni 2009, at der skal ske indberetning af sprøjtejournaler.
 Obligatorisk indberetning af sprøjtejournaler er et middel, der skal medvirke til at opnå aftalens målsætning om en markant reduktion af plantebeskyttelsesmidlers skadevirkninger.
 Som det fremgår af regeringsgrundlaget Mulighedernes Samfund fra november 2007, er det regeringens målsætning, at digital kommunikation mellem virksomhederne og det offentlige skal udbredes således, at al relevant skriftlig kommunikation mellem virksomhederne og det offentlige senest i 2012 foregår digitalt.
Baggrunden for kravet om digital indberetning er blandt andet et ønske om at sikre en hurtigere og mere effektiv kommunikation mellem virksomhederne og det offentlige, samtidig med at sagsgangene optimeres.
Dette er en forudsætning for at sikre vækst og fremgang for dansk erhvervsliv i en stadig mere global og digital verden.
3. Lovforslagets indhold 3.1. Gældende ret Lov om journal over brug af plantebeskyttelsesmidler og eftersyn af udstyr til udbringning af plantebeskyttelsesmidler i jordbruget, jf. lovbekendtgørelse nr. 758 af 29. juni 2006, indeholder alene hjemmel til at stille krav om, at ejere og brugere af jordbrugsbedrifter skal føre journal over anvendelse af plantebeskyttelsesmidler m.v., mens der ikke kan stilles krav om indberetning af oplysningerne.
De jordbrugsvirksomheder, der i dag efter bekendtgørelse nr. 492 af 7. juni 1994 om sprøjtejournaler og eftersyn af sprøjteudstyr i jordbruget, har pligt til at udarbejde sprøjtejournaler, omfatter ejere og brugere af jordbrugsvirksomheder med over 10 ha dyrket areal, samt gartnerier, planteskoler, frugtplantager m.v.
Denne pligt vil blive videreført.
 Efter de gældende regler, skal journalen føres løbende, og indeholde oplysninger om marken/arealets størrelse og beliggenhed, den dyrkede afgrøde, anvendte middel, dosering og dato for anvendelse.
 Sprøjtejournalerne skal være tilgængelige hos virksomheden, og det kontrolleres på stikprøvebasis, hvorvidt ejere og brugere af jordbrugsbedrifter har udarbejdet den krævede journal.
3.2. Den foreslåede ordning Med den foreslåede formulering af § 1 videreføres bemyndigelsen til at fastsætte regler om udarbejdelse af sprøjtejournaler samtidig med, at der etableres en bemyndigelse til at stille krav om indberetning af sprøjtejournaler, og til at dette skal ske digitalt.
 Jordbrugsvirksomheder med over 10 ha dyrket areal, samt gartnerier, planteskoler, frugtplantager m.v. vil også fremover skulle udarbejde sprøjtejournaler.
 Som noget nyt foreslås det, at det gøres obligatorisk at indberette oplysninger fra sprøjtejournalen.
Obligatorisk indberetning af oplysninger fra sprøjtejournalerne vil bidrag til at give myndighederne de nødvendige oplysninger om landmændenes sprøjteadfærd, og derved skabe større viden om og klarhed over forbruget af plantebeskyttelsesmidler i Danmark.
Derved vil der kunne tilvejebringes et datagrundlag til brug i forbindelse med udarbejdelse af en mere præcis og nøjagtig indikator for plantebeskyttelsesmidlernes belastning af miljøet.
Det er hensigten, at kravet om indberetning som udgangspunkt vil omfatte alle jordbrugsvirksomheder, der har pligt til at føre sprøjtejournal.
Der vil dog blive fastsat en bagatelgrænse, således at små gartnerier, planteskoler, frugtplantager m.v. ikke vil blive mødt med et krav om indberetning.
 Der pågår i EU-regi forhandlinger om forslag til forordning vedrørende regler for udarbejdelse af EU-statistikker over markedsføring og anvendelse af plantebeskyttelsesmidler, herunder oplysninger om markedsførte mængder, samt mængder af plantebeskyttelsesmidler, der årligt medgår til landbrugsmæssig anvendelse.
 De data, der kan kræves indberettet med hjemmel i forslaget til § 1, forventes at være tilstrækkelige til, at Danmark kan opfylde de forpligtelser, der vil følge af en vedtagelse af den omtalte forordning.
 Udover den foreslåede pligt til at indberette oplysninger i sprøjtejournaler, foreslås det, at ejere og brugere af jordbrugsvirksomheder, fremover skal indberette sprøjtejournaler digitalt.
Kravet om digital indberetning vil i første omgang ikke omfatte alle jordbrugere, der er omfattet af pligten til at føre og indberette journal over anvendte plantebeskyttelsesmidler m.v.
For at lette overgangen til digital indberetning, vil jordbrugsvirksomheder, hvor det dyrkede areal er under 25 ha, tidligst skulle indberette digitalt fem år efter lovens ikrafttræden.
 Med forslaget skabes der endvidere hjemmel til, at fødevareministeren kan fastsætte regler om, at kommunikationen fra myndighederne og til virksomheden i forbindelse med de nævnte indberetninger ligeledes skal foregå digitalt, eksempelvis via elektronisk post.
Folketingets Ombudsmand har i en udtalelse af 12. marts 2008 blandt andet givet udtryk for, at der efter hans opfattelse gælder et krav om, at statslige forvaltningsmyndigheders udgående breve skal være forsynet med en personlig underskrift.
Kravet om personlig underskrift gælder efter ombudsmandens opfattelse med lovskraft, hvilket indebærer, at det kræver hjemmel at fravige det.
Det foreslås derfor, at der kan fastsættes regler om, at myndighederne kan udstede visse dokumenter uden underskrift eller med maskinelt gengivet underskrift.
På sigt er det hensigten, at myndigheden skal kunne indkalde og eventuelt rykke for manglende indberetning af sprøjtejournalerne digitalt, ligesom det vil være muligt at afgørelser, der udelukkende er truffet på grundlag af elektronisk databehandling, kan udstedes alene med angivelse af den pågældende myndighed som afsender.
De pågældende afgørelser er kendetegnet ved, at et elektronisk databehandlingssystem på grundlag af nogle faste og entydige kriterier kan træffe afgørelsen.
Der er således tale om afgørelser, der træffes, uden at en sagsbehandler er involveret i afgørelsesprocessen.
På denne baggrund ses der ikke at være retssikkerhedsmæssige betænkeligheder ved, at de nævnte elektroniske afgørelser afsendes udelukkende med den pågældende myndighed som afsender.
 Forslaget om obligatorisk digital kommunikation skal ses i sammenhæng med det af økonomi- og erhvervsministeren samtidig hermed fremsatte forslag til lov om ændring af lov om Danmarks Statistik og forskellige andre lov, hvor der på en række ministerområder foreslås indført obligatorisk digital kommunikation mellem virksomhederne og det offentlige.
En stor del af de jordbrugsvirksomheder, der er omfattes af kravet om digital indberetning af sprøjtejournaler, er tillige omfattet af nogle af de indberetninger, der med økonomi- og erhvervsministerens lovforslag gøres obligatoriske at indberette digitalt.
På Fødevareministeriets område omfatter det bl.a. kravet om udarbejdelse og indberetning af gødningsregnskab i henhold til lov om jordbrugets anvendelse af gødning og om plantedække, jf. lovbekendtgørelse nr. 757 af 29. juni 2006.
En digital indberetning af sprøjtejournalen vil gøre det muligt at identificere sprøjtejournaler, hvori der er noteret anvendelse af plantebeskyttelsesmidler som det efter anden lovgivning er ulovligt at anvende.
Hjemmel til at udnytte oplysninger i sprøjtejournalerne til dette formål, kan kun ske hvis der etableres hjemmel til datasamkøring.
Dette kræver imidlertid en ændring af lov om kemiske stoffer og produkter, jf. lovbekendtgørelse nr. 1755 af 22. december 2006. Ejere og brugere af jordbrugsvirksomheder vil forud for indberetning af oplysninger i sprøjtejournalerne i givet fald blive orienteret om, at en sådan hjemmel findes og at den eventuelt vil blive bragt i anvendelse.
 Det fremgår af forslaget til § 2, at loven træder i kraft 1. januar 2010. Det er hensigten, at regler om indsendelse af sprøjtejournaler og anvendelse af digital indberetning, første gang vil blive bragt i anvendelse for planperioden 1.august 2010  31. juli 2011. Journalerne for denne periode vil skulle indberettes primo 2012.
Der vil inden lovens ikrafttrædelse blive udarbejdet en kommunikationsplan, således at det på bedst mulig måde sikres, at erhvervet modtager den relevante information om loven og om bekendtgørelsen, hvori ændringerne udmøntes første gang.
Kommunikationsplanen vil blive drøftet med repræsentanter for interessenterne.
Der vil i forbindelse med tilrettelæggelse af kommunikationen blive lagt vægt på, at erhvervets organisationer informeres direkte.
Herudover vil der vil blive informeret via ministeriets hjemmeside.
 Ordningen vil blive evalueret med henblik på at klarlægge, om der er behov for at tilpasse omfanget af de indberettede oplysninger, jf. afsnit 4, Økonomiske og administrative konsekvenser for det offentlige.
 4. Økonomiske og administrative konsekvenser for det offentlige.
I 2010 etableres et digitalt indberetningssystem, og der udarbejdes en fortegnelse over jordbrugsvirksomheder, der omfattes af de nye regler om digital indberetning af sprøjtejournaler.
Etableringsomkostningerne i perioden 2010-2013 beløber sig til 8,1 mio. kr.
Heri indgår omkostninger til ét udtræk af statistik på de indberettede data med henblik på opfyldelse af Europa-Parlamentets og Rådets forordning om statistik over plantebeskyttelsesmidler (Statistikforordningen), der snarest forventes vedtaget.
 Dertil kommer driftsomkostninger på 9,7 mio. kr. i perioden 2010-2013.
Driftsomkostningerne vedrører en årlig indkaldelse af sprøjtejournaler i 2012 og 2013, samt en rykkerprocedure overfor virksomheder, der ikke indberetter rettidigt.
Samtidig er der medregnet omkostninger til drift og vedligeholdelse af fortegnelser over virksomheder, der skal indberette sprøjtejournal.
Driftsomkostningerne vedrører desuden validering og sagsbehandling af op til 1.500 sprøjtejournaler årligt, samt omkostninger til vedligeholdelse af det elektroniske indberetningssystem.
 Indberetning af sprøjtejournaler vil Vækst, blive finansieret via pesticidafgiftsprovenuet for så vidt angår 17,8 mio. kr. i perioden 2010-2013, svarende til 2 indberetninger i henholdsvis 2012 og 2013. Pesticidafgiftsprovenuet er en delvis tilbageførsel af midler til erhvervet, som er opkrævet efter lov om afgift af bekæmpelsesmidler, jf. lovbekendtgørelse nr. 57 af 30. januar 2008.
 Ordningen vedrørende indberetning af sprøjtejournaler vil herefter blive evalueret, bl.a. med henblik på at klarlægge, om der er behov for at tilpasse omfanget af de indberettede oplysninger.
5. Økonomiske og administrative konsekvenser for erhvervslivet Ejere og brugere af jordbrugsbedrifter skal allerede i dag udarbejde journaler over anvendelse af plantebeskyttelsesmidler m.v.
 Forslaget om, at oplysningerne i journalerne skal indberettes, og at dette skal ske digitalt, forventes kun i begrænset omfang at medføre omkostninger for erhvervet.
Den enkelte jordbruger kan ved at anvende den digitale indberetningsløsning reducere den administrative byrde igennem en elektronisk tilgængelig sprøjtejournal, hvori der er forudfyldt oplysninger fra jordbrugers eventuelle ansøgning om støtte efter bekendtgørelse nr. 253 af 31 marts 2009 om direkte støtte til landbrugere efter enkeltbetalingsordningen.
Disse oplysninger om jordbrugers navn, marknummer, arealstørrelse og afgrøde er obligatoriske i sprøjtejournalen.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering med henblik på vurdering af, om forslaget skal forelægges Økonomi- og Erhvervsministeriets virksomhedspanel.
Styrelsen har i deres høringssvar anført, at de på baggrund af bemærkningerne til lovforslaget vurderer, at forslaget samlet set vil medføre en administrativ lettelse for erhvervet, fordi indberetningerne ledsages af en digital løsning med genbrug af data, og at forslaget derfor ikke bør forelægges Økonomi- og Erhvervsministeriets virksomhedspanel.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Obligatorisk digital indberetning af sprøjtejournaler vil gøre det muligt for myndighederne at fremskaffe statistiske oplysninger om bl.a. sprøjteadfærd hos ejere og brugere af jordbrugsvirksomheder, og dermed etablere det nødvendige vidensgrundlag til at kunne iværksætte målrettede tiltag med henblik på at reducere plantebeskyttelsesmidlernes miljømæssige påvirkninger.
I dag er beregningerne af forbruget foretaget ud fra de salgstal, der årligt indberettes til Miljøstyrelsen.
Med en digital indberetning vil der fremadrettet kunne lægges et mere pålideligt datasæt til grund for en opgørelse af forbruget.
 Indberetningerne vil desuden kunne give en indikation af, hvilke typer af virksomheder, der har et højt forbrug af plantebeskyttelsesmidler.
De indberettede data vil i et vist omfang kunne indgå i arbejdet med at udvikle en ny indikator for plantebeskyttelsesmidlernes belastning af miljøet.
Samtidig vil de indberettede oplysninger om brug af plantebeskyttelsesmidler kunne bruges i en vurdering af, om den nye afgiftsmodel for bekæmpelsesmidler, jfr.
Grøn Vækst-aftalen, har den ønskede effekt på forbruget og fordelingen i brugen af plantebeskyttelsesmidler.
Derudover vil data fra de indberettede sprøjtejournaler yderligere i et vist omfang styrke grundlaget for et differentieret afgiftssystem for plantebeskyttelsesmidler med henblik på at reducere de miljømæssige påvirkninger.
 8. Forholdet til EU-retten.
 Forslaget indeholder ingen EU-retlige aspekter.
 9. Hørte myndigheder og organisationer m.v.
 Lovforslaget har været i høring hos:
 Advokatsamfundet, Arbejderbevægelsens Erhvervsråd, Brancheforeningen for Biogas, Brancheudvalget for Frø, DAKOFO, Biogas, DanBio, Danmarks Fiskeriforening, Danmarks Miljøundersøgelser v/Aarhus Universitet, Danmarks Naturfredningsforening, Danmarks Jægerforbund, Danmarks Sportsfiskerforbund, Dansk Energi, Dansk Erhverv, Dansk Erhvervsfrugtavl, Dansk Gartneri, Dansk Industri, Dansk Juletræsdyrkerforening, Dansk Ornitologisk Forening, Dansk Planteværn, Dansk Vand og Spildevandsrensning, Dansk Skovforening, Dansk Svineproduktion, Danske Advokater, Danske Regioner, Danske Svineproducenter, Datalogisk, Datatilsynet, Den Danske Landinspektørforening, Det Jordbrugsvidenskabelige Fakultet v/ Aarhus Universitet, Det Økologiske Fødevareråd v/sekretariatet, Det Økologiske Råd, Erhvervs- og Selskabsstyrelsen, Center for Kvalitet i ErhvervsRegulering, Forbrugerrådet, Foreningen af Danske Handelsmøller, Foreningen af Vandværker i Danmark, Frie Bønder-Levende Land, Friluftsrådet, Fødevareøkonomisk Institut v/Københavns Universitet, Greenpeace, Ingeniørforeningen IDA, Kommunernes Landsforening, Landbrug & Fødevarer, Landsforeningen Danske Maskinstationer, Landsforeningen af danske Mælkeproducenter, Landsforeningen Dansk Fåreavl, Landsforeningen for Gylleramte, Miljøklagenævnet, Naturklagenævnet, Noah, Plankat, Skovdyrkerforeningerne, WWF, Økologisk Landsforening.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 1) Med det foreslåede stk. 1 videreføres hjemlen til, at fødevareministeren kan fastsætte regler om, at ejere og brugere af jordbrugsbedrifter skal føre journal over deres anvendelse af plantebeskyttelsesmidler (bekæmpelsesmidler).
De jordbrugsvirksomheder, der i dag i efter bekendtgørelse nr. 492 af 7. juni 1994 om sprøjtejournaler og eftersyn af sprøjteudstyr i jordbruget, har pligt til at udarbejde sprøjtejournaler, omfatter virksomheder med over 10 ha dyrket areal, samt gartnerier, planteskoler, frugtplantager m.v.
Denne pligt vil blive videreført.
 Efter de gældende regler skal journalen føres løbende, og indeholde oplysninger om marken/arealets størrelse og beliggenhed, den dyrkede afgrøde, anvendte middel, dosering og dato for anvendelse.
 Disse regler vil som udgangspunkt blive videreført, ligesom sprøjtejournalerne fortsat skal være tilgængelige på virksomheden.
De oplysninger virksomheden skal angive i sprøjtejournalen for identifikation af virksomheden, marker m.v., vil blive fastsat i bekendtgørelsesform.
Der vil i videst muligt omfang blive anvendt identifikationsoplysninger, som jordbruger allerede anvender i andre sammenhænge, f.eks. i forbindelse med ansøgning om støtte efter bekendtgørelse nr. 253 af 31. marts 2009 om direkte støtte til landbrugere efter enkeltbetalingsordningen.
 Med det foreslåede stk. 1 etableres der samtidig en bemyndigelse til, at fødevareministeren kan stille krav om indberetning af sprøjtejournalerne.
Det er hensigten at kravet om indberetning som udgangspunkt vil omfatte alle jordbrugsvirksomheder, der har pligt til at føre sprøjtejournal.
Det er imidlertid hensigten at fastsætte en bagatelgrænse for indberetningskravet, for så vidt angår gartnerier, planteskoler, frugtplantager m.v.
Det er i første omgang hensigten at fastsætte bagatelgrænsen for disse virksomheder således, at virksomheder der har en årlig momspligtig omsætning på under 50.000 kr. ikke skal indberette oplysninger fra sprøjtejournalen.
Disse virksomheder skal dog som hidtil udarbejde og opbevare en sprøjtejournal på virksomheden.
Det foreslås, at der i første omgang alene skal ske indberetning af det samlede pesticidforbrug på afgrødeniveau for hvert anvendt plantebeskyttelsesmiddel.
De nærmere regler for opgørelsen vil blive fastsat i bekendtgørelsesform.
Det er hensigten, at registreringer i sprøjtejournalen, og de oplysninger, der skal indberettes, skal omfatte en planperiode (1. august - 31. juli). Dermed følges vækstsæsonen i lighed med reglerne om indberetning af gødningsregnskaber (jf. lovbekendtgørelse nr. 757 af 29. juni 2006 om jordbrugets anvendelse af gødning og om plantedække). For de jordbrugsvirksomheder der har afgrøder, der høstes på et senere tidspunkt, vil der også i denne sammenhæng være mulighed for at forlænge planperioden.
De nærmere regler vil blive fastsat i bekendtgørelsesform.
Der pågår i EU-regi forhandlinger om forslag til forordning vedrørende regler for udarbejdelse af EF-statistikker over markedsføring og anvendelse af plantebeskyttelsesmidler, herunder oplysninger om markedsførte mængder, samt mængder af plantebeskyttelsesmidler, der årligt medgår til landbrugsmæssig anvendelse.
Detaljeringsgraden af de oplysninger, der skal indberettes i henhold til nævnte forordning kendes endnu ikke.
Hvis det viser sig, at det indberetningsniveau der med forslaget til stk. 1, foreslås indført, ikke er tilstrækkeligt til at opfylde forpligtelserne i henhold til forordningen, vil kravene til indberetning blive tilpasset.
 Med forslaget til stk. 2 skabes der hjemmel til, at ministeren kan fastsætte regler om, at indberetning af sprøjtejournaler skal foregå digitalt.
Det er hensigten, at indberetning af oplysningerne fra sprøjtejournalerne skal kunne finde sted via en elektronisk internetløsning.
Indberetningen kan være webbaseret, og vil bl.a. kunne tilgås via virksomhedsportalen, www.virk.dk.
 Det foreslås, at bemyndigelsen til at fastsætte krav om indsendelse og anvendelse af digital indberetning, første gang vil blive anvendt i forbindelse med indberetning af sprøjtejournaler for planperioden 2010/2011. Journalerne for denne periode vil skulle indberettes primo 2012.
 Kravet om anvendelse af digital indberetning betyder, at oplysningerne ikke vil blive betragtet som modtaget, medmindre de er fremsendt i den foreskrevne digitale form.
Det er hensigten, at jordbrugers indberetning af sprøjtejournalen vil blive anset for modtaget på det tidspunkt, hvor meddelelsen registreres automatisk i datasystemet hos den administrerende myndighed.
For at kunne anses for at være indberettet rettidigt, skal indberetningen være modtaget på den foreskrevne digitale måde senest ved fristdagens udløb, det vil sige senest kl. 24.00 på fristdagen.
Kan modtagelsestidspunktet for en digital meddelelse ikke fastlægges, som følge af problemer med myndighedens it-systemer eller andre lignende problemer, må meddelelsen anses for at være kommet frem på det tidspunkt, hvor meddelelsen blev afsendt, hvis der kan fremskaffes pålidelige oplysninger om afsendelsestidspunktet.
Det vil således ikke komme virksomheden til skade, at indberetningen m.v. modtages efter fristens udløb, hvis dette skyldes systemnedbrud hos myndigheden.
 Det er hensigten, at indberetningssystemet skal være tilgængeligt for jordbrugsvirksomhederne allerede ved starten af planperiodens 2010/2011 således, at det er muligt for virksomhederne løbende at foretage deres registreringer.
Det er hensigten, at kravet om digital indberetning i første omgang ikke vil omfatte alle jordbrugere, der er omfattet af pligten til at føre og indberette journal over anvendte sprøjtemidler m.v.
For at lette overgangen til digital indberetning, vil det i bekendtgørelsesform blive fastsat, at jordbrugsvirksomheder, hvor det dyrkede areal er under 25 ha, tidligst vil skulle indberette digitalt fem år efter lovens ikrafttræden.
Derved skabes størst mulig sammenfald med den gruppe virksomheder, der i henhold til det af økonomi- og erhvervsministeren fremsatte lovforslag, i første omgang foreslås undtaget fra pligten til at indberette gødningsregnskaber digitalt.
Det er imidlertid ikke hensigten, at virksomheder, der erhvervsmæssigt driver deres virksomhed som gartneri, planteskole, frugtplantager m.v., og som har en årlig momspligtig omsætning på 50.000 kr. eller derover, vil blive omfattet af overgangsordningen.
Med forslaget til stk. 3 skabes der hjemmel til, at fødevareministeren kan fastsætte regler om, at kommunikationen fra myndighederne og til virksomheden i forbindelse med de nævnte indberetninger ligeledes skal foregå digitalt, eksempelvis via elektronisk post.
Det foreslås endvidere, at der kan fastsættes regler om, at myndighederne kan udstede visse dokumenter uden underskrift eller med maskinelt gengivet underskrift.
På sigt er det hensigten, at myndigheden skal kunne indkalde og eventuelt rykke for manglende indberetning af sprøjtejournalerne digitalt, ligesom det vil være muligt at afgørelser, der udelukkende er truffet på grundlag af elektronisk databehandling, kan udstedes alene med angivelse af den pågældende myndighed som afsender.
Med forslaget til stk. 4 bemyndiges ministeren til at kunne fastsætte regler om, at jordbrugsvirksomheder efter ansøgning, kan undtages fra krav om digital kommunikation, herunder digital indberetning, når særlige omstændigheder taler for det.
Det er hensigten at dispensationsmuligheden kun vil undtagelsesvis vil blive anvendt.
For at det er muligt at håndtere de modtagne indberetninger, foreslås det i stk. 5, at der kan fastsættes regler om, at virksomheden skal anvende bestemte it-systemer og særlige digitale formater.
Det foreslås endvidere, at der af sikkerhedsmæssige grunde kan stilles krav om anvendelse af digital signatur.
Ved at anvende digital signatur, skabes der sikkerhed for, at afsenderen er den, han eller hun giver sig ud for.
Fødevareministeriet vil i forbindelse med den konkrete udmøntning af kravet om obligatorisk digital indberetning tage stilling til, hvorvidt det er hensigtsmæssigt, at der stilles krav om jordbrugers anvendelse af digital signatur i forbindelse med indberetning af sprøjtejournaler.
Til § 2 Det foreslås, at loven træder i kraft 1. januar 2010.
Da det er hensigten, at sprøjtejournalerne skal omfatte en planperiode, og dermed følge vækstsæsonen, som det kendes fra gødningsregnskaberne, foreslås det at fastsætte reglerne om obligatorisk, digital indberetning således, at kravet første gang vil omfatte planperioden 1. august 2010-31. juli 2011. Det er hensigten, at indberetning af sprøjtejournalen vil skulle finde sted i begyndelsen af 2012. Fristen vil blive samordnet med andre indberetningsfrister på Fødevareministeriets område, f.eks. fristen for indberetning af gødningsregnskab, således at antallet af frister for jordbruger minimeres.
Bestemmelserne indberetning og fristerne herfor vil blive fastsat i bekendtgørelsesform.
Indtil da finder bestemmelserne i bekendtgørelse nr. 492 af 7. juni 1994 om sprøjtejournaler og eftersyn af sprøjtejournaler i jordbruget fortsat anvendelse.
