 Specialarbejderforbundet i Danmark havde sendt strejkevarsel til et  

 dagblad, der ikke ville indgå kollektiv overenskomst om arbejdet som bladbud.
Udtalt, at arbejdet som bladbud gennem længere tid har været udført af  

 ganske unge mennesker, og at arbejdet der udføres i fritiden er af begrænset  

 omfang at det vanskeligt kan anses for erhvervsarbejde i traditionelt  

 forstand.
I princippet er der intet til hinder for at unge mennesker med  

 deres forældres samtykke indmeldte sig i en fagforening, og at denne indgår  

 overenskomst med arbejdsgiveren, men hermed risikerer de unge mennesker at  

 blive indblandet i arbejdskampe, hvilket ikke kan antages at være i  

 overensstemmelse med de unge menneskers tarv.
Det må derfor i hvert fald  

 kræves, at der fra børnenes forældre foreligger et udbredt ønske om  

 overenskomst, men i det foreliggende tilfælde var kun en mindre del af de  

 bladbude, hvis arbejde ønskedes overenskomstdækket, organiseret i  

 fagforeninger, hvorfor Arbejdsretten ikke fandt det godtgjort, at der var den  

 fornødne faglige interesse i konflikten.
 Herefter kendtes strejkevarslet ulovligt.
 Under denne sag har Dansk Arbejdsgiverforening for Danske Dagblades  

 Forenings Forhandlingsorganisation for Aalborg Stiftstidende A/S indklaget  

 Landsorganisationen i Danmark for Specialarbejderforbundet i Danmark for  

 Arbejdsretten i anledning af et fremsendt strejkevarsel.
 Sagens nærmere omstændigheder er efter det oplyste følgende:
 I årene siden 1976 har nogle afdelinger af forbundet rettet henvendelse  

 til 8 dagblade og 2 reklamedistributionsbureauer for at opnå overenskomster  

 vedrørende bladbude og reklameuddelere, uden at dette dog hidtil har ført til  

 noget resultat.
Et af de spørgsmål, som har rejst sig i forbindelse med indgåelse af  

 overenskomst, er, at bladbudene i meget betydeligt omfang er mindreårige  

 under 15 år, og at de kun i meget ringe omfang har været fagligt organiseret.  

 Af en oversigt dateret den 17. juni 1987 over bladbude ved 31 dagblade  

 fremgår, at der var ansat 12.734 bladbude, hvoraf 8.327 var under 15 år.
Det  

 samlede antal bladbude på landsplan skønnes at være 25-30.000.
Adgangen til erhvervsmæssigt arbejde for unge under 18 år er i ikke ringe  

 omfang genstand for regulering gennem offentlige forskrifter.
Ifølge  

 arbejdsmiljøloven skal unge mennesker som hovedregel være fyldt 15 år for at  

 have erhvervsmæssigt arbejde, men nogle former for arbejde er dog tilladt.  

 Nærmere regler herom er givet i en vejledning fra september 1983 fra  

 Direktoratet for Arbejdstilsynet.
Efter denne må børn under 15 år blandt  

 andet udføre lettere budtjeneste, men der er givet nøje regler om  

 arbejdstidens længde og tidspunkt og om hvileperioder og ferie.
Arbejdet med at opnå overenskomst har givet anledning til forskellige  

 avisartikler.
I en artikel i Vendsyssel Tidende for den 3. november 1986  

 oplyses, at klagerne ikke har villet indgå overenskomst med forbundet om  

 børn, der ikke kan drages til ansvar i Arbejdsretten.
Arbejdsministeren skal  

 i den anledning have udtalt:
»- Den eneste lovgivning, der findes på området, er en forlængelse af  

 arbejdsmiljøloven, som nævner børns arbejde som bude, siger arbejdsminister  

 Henning Dyremose.
Men så vidt jeg kan vurdere, så har Danske Dagblades  

 Forening handlet særdeles fornuftigt, for hvis der indgås en overenskomst  

 mellem to eller flere af arbejdsmarkedets parter, så er det ikke et politisk  

 lovspørgsmål, men en sag for Arbejdsretten.
Jeg kan kun håbe, at budene og deres forældre ser alvorligt på situationen  

 og overvejer konsekvenserne med f.eks. udsigten til en eventuel fysisk  

 blokade, strejke og hvad der ellers har været forsøgt, siger Henning  

 Dyremose, men hvis SID følger de gældende spilleregler, så hverken kan eller  

 vil jeg gribe ind.« Endvidere har Folketingets Retsudvalg den 5. december 1986 rejst følgende  

 spørgsmål til Justitsministeren:
»I hvilket omfang er de i myndighedslovens kapitel 4 indeholdte  

 regler om mindreåriges adgang til at indgå aftaler og påtage sig økonomiske  

 forpligtelser til hinder for, at mindreårige på eget initiativ indmelder sig  

 i en faglig organisation, eller i hvilket omfang bliver de forpligtet af en  

 bod idømt af arbejdsretten?» Justitsministeren har den 16. februar 1987 besvaret spørgsmålet således:
 »En mindreårig kan ikke gyldigt påtage sig den økonomiske  

 forpligtelse, der er forbundet med indmeldelse i en faglig organisation.  

 Dette følger af en Højesteretsdom fra 1975 (UFR 1975. 166H).
 Det er en klar forudsætning for, at en mindreårig kan blive forpligtet af  

 en bod idømt af arbejdsretten, at såvel selve arbejdsaftalen som indmeldelsen  

 i den faglige organisation er sket med det fornødne samtykke jf.  

 myndighedslovens § 45. Under denne forudsætning kan der imidlertid næppe  

 antages at være noget til hinder for, at en mindreårig kan pålægges en bod.
Spørgsmålet om inddrivelse af en eventuel pålagt bod ses ikke at have  

 givet anledning til problemer i de senere år.
Dette skyldes formentlig, at  

 arbejdsgiverne, ifølge de for Justitsministeriet foreliggende oplysninger,  

 ikke kræver en bod indbetalt, såfremt det godtgøres, at den er pålagt en  

 mindreårig.« For at lette organiseringen af særlige medlemsgrupper, blandt andet  

 avisbude og reklameuddelere under 18 år, har forbundet på sit  

 repræsentantskabsmøde den 8. oktober 1987 vedtaget at fastsætte kontingentet  

 til et symbolsk beløb på 5 kr. pr. måned og henstillet til afdelingerne, at  

 også disse kun kræver et symbolsk beløb.
Til belysning af bestræbelserne for at opnå organisering af bladbudene har  

 været fremlagt to skrivelser til avisbudene og deres forældre.
I en skrivelse  

 fra forbundets afdeling i Brønderslev oplyses, at spørgsmålet om løn og  

 arbejdsforhold ved Vendsyssel Tidende nu er taget op igen, og at man har  

 stillet en række krav.
Det hedder herefter:
 »Da kravene har været rejst overfor Vendsyssel Tidende og Danske  

 Dagblade uden resultat, ser vi os nødsaget til at gå videre i sagen.
 Det betyder at avisbudene skal organiseres indenfor SID og forældrenes  

 underskrift skal foreligge.
Kontingentet vil blive på 27,50 kr. om måneden, første måned er gratis  

 (Indbefattet gruppelivssikring) Når formaliteterne er i orden vil sagen blive taget op på centralt plan,  

 gennem forhandlinger mellem SID og Danske Dagblades forenings  

 forhandlingsorganisation.
Det springende punkt i sagen for øjeblikket er altså jeres underskrift,  

 hvorfor vi beder jer om at udfylde nedenstående blanket og sende den til SID  

 Brønderslev.« I en skrivelse til avisbudene ved Struer Dagblad og deres forældre giver  

 den pågældende afdeling oplysning om et møde vedrørende et forslag til  

 overenskomst for avisbude ved Struer Dagblad.
Det hedder blandt andet i  

 skrivelsen:
»Til de forældre der ikke deltog i mødet er vedlagt en blanket til  

 underskrift af, at man er indforstået med at budet bliver medlem af SID.
Det  

 er nødvendigt, mens der bliver oprettet overenskomst, men vi forventer ikke  

 at budene fortsætter med at være medlem.
Kontingentet vil være for den måned  

 vi regner med at det vil vare kr. 27,50.« Om forholdene på Aalborg Stiftstidende er det oplyst, at man har 1.200  

 avisbude på hverdage og 450 søndagssælgere.
Af de 1.200 bude er 479 over 15  

 år og 721 under 15 år.
Det daglige tidsforbrug på en indenbys rute er ca. 50  

 minutter.
Af avisens bladbude i Aalborg er ca. 200 fortrinsvis personer under  

 15 år organiseret i Fabriksarbejdernes Fagforening i Aalborg.
Med skrivelse af 6. maj 1987 fremsendte fagforeningen til Aalborg  

 Stiftstidende et udkast til overenskomst for avisbude i Aalborg kommune med  

 anmodning om forhandling.
Da der ikke kom forhandlinger i stand, sendte  

 forbundet i følgende skrivelse af 22. september 1. strejkevarsel:
 »Ved nærværende skal vi meddele, at vor afdeling, Fabriksarbejdernes  

 Fagforening i Aalborg, har meddelt, at de opretholder kravet om en  

 overenskomst for bladbude.
 Foranlediget af, at der hverken fra Danske Dagblades Forenings  

 Forhandlingsorganisation eller fra Ålborg Stiftstidendes side er vist vilje  

 til at få en aftale i stand om budenes løn- og arbejdsforhold, har vi  

 forelagt problemstillingen for vor kompetente forsamling, der har givet  

 tilladelse til at fremsende de i sagen nødvendige varsler.
Vi skal meddele, at såfremt der ikke er indgået aftale om forhandling  

 vedrørende løn- og arbejdsforhold for budene senest den 12. oktober 1987, vil  

 2. strejkevarsel samt sympati- og blokadevarsel blive fremsendt.« Klagerne har protesteret mod strejkevarslet og begæret afholdt fællesmøde.  

 Fællesmødet afholdtes den 30. september, uden at der opnåedes enighed,  

 hvorefter klagerne ved klageskrift af 7. oktober indbragte sagen for  

 Arbejdsretten.
På et forberedende retsmøde den 8. oktober erklærede de indklagede sig  

 indforstået med, at konflikten tidligst kan træde i kraft 3 dage efter, at  

 Arbejdsrettens afgørelse afgørelse foreligger.
Sagen berammedes samtidig til  

 domsforhandling til den 20. november.
 Klagerne har nedlagt følgende påstande:
 1. Det af Specialarbejderforbundet i Danmark med anbefalet skrivelse af  

 22. september 1987 over for Dansk Arbejdsgiverforening, forretningsudvalget,  

 fremsatte 1. strejkevarsel over for Aalborg Stiftstidende A/S er ulovligt.
 2. Specialarbejderforbundet i Danmark tilpligtes omgående at tilbagetrække  

 det fremsatte 1. konfliktvarsel.
 De indklagede har nedlagt påstand om frifindelse.
Klagerne har til støtte for deres påstande gjort gældende, at der er tale  

 om noget helt nyt.
Det drejer sig om at opnå en overenskomst, der skal  

 omfatte skolebørn under 15 år, som har en arbejdstid på mindre end en time,  

 og som ifølge de fastsatte regler ikke må have længere daglig arbejdstid end  

 2 timer og højst 12 timer om ugen.
Dette kan ikke betragtes som egentligt  

 erhvervsarbejde, men må anses som fritidsbeskæftigelse.
Bladbudene har heller  

 ikke en sådan nærmere tilknytning til virksomheden, som må være en  

 forudsætning for en overenskomst.
De nærmest går ind og ud, og der nyansættes  

 ca. 70 om måneden.
Bladbudenes arbejde kan ikke anses for Specialarbejderforbundets og heller  

 ikke nogen anden fagforenings naturlige faglige område.
Forbundets afdelinger  

 synes heller ikke selv at være særligt interesserede i at have de unge som  

 medlemmer, når en fagforening kan skrive, at de kun behøver at være medlemmer  

 i den måned, som det tager at opnå overenskomst.
Formålet må derfor antages  

 at være et andet, nemlig at gennemtvinge en så høj løn, at der skabes  

 grundlag for at antage voksne til dette arbejde.
Hertil kommer det helt  

 afgørende, at forbundet ikke har godtgjort nogen større interesse blandt  

 budene og deres forældre i, at forbundet skal søge overenskomst indgået for  

 dem.
Der er heller ikke noget behov for overenskomst, idet alt er reguleret  

 af offentlige forskrifter lige bortset fra lønnen.
Afsluttes der overenskomst, vil de unge blive stillet lige med voksne  

 arbejdere med fuld arbejdstid.
Dette betyder, at de vil kunne bruges i en  

 konflikt.
En overenskomst vil også rejse en lang række spørgsmål, f.eks. om  

 de er stemmeberettigede i en overenskomstsituation, hvem skal i så tilfælde  

 udøve stemmeretten, og hvorledes skal der stemmes i spørgsmål om konflikt,  

 hvem skal der meddeles pålæg, og kan de pålægges bod eller strejke  

 omkostningsfrit? De indklagede har i det hele ikke godtgjort at have en sådan faglig  

 interesse i at opnå en overenskomst, at dette kan berettige til en konflikt.
De indklagede har til støtte for deres påstand om frifindelse anført, at  

 Hovedaftalens § 1 giver udtryk for, at det er ønskeligt at spørgsmål om løn-  

 og arbejdsvilkår løses gennem afslutning af kollektive aftaler.
Den varslede  

 konflikt forfølger et lovligt fagligt formål.
Det pågældende område må anses  

 for Specialarbejderforbundets naturlige faglige område.
Forbundet har det  

 bredeste faglige område og har altid haft overenskomsten vedrørende bude.  

 Forbundet har nu ændret vedtægterne, således at de også kan passe til  

 bladbudenes særlige forhold.
Konflikten sigter på ved en overenskomst at forbedre lønforholdene,  

 hvilket er en faglig interesse, og fagforeningen i Aalborg har et betydeligt  

 antal bladbude som medlemmer, således at der er en aktuel interesse i en  

 overenskomst.
Interessen heri kan ikke være afhængig af arbejdstidens længde,  

 men må knytte sig til arbejdets art.
Det kan ikke tale imod indgåelse af overenskomst, at bladbudene  

 fortrinsvis er ganske unge mennesker.
Der er ifølge Justitsministerens svar  

 til Folketingets retsudvalg intet til hinder for, at et mindreårigt bladbud  

 bliver indmeldt i en fagforening, når forældrene meddeler samtykke hertil.  

 Fagforeningen i Aalborg har indrettet sin struktur på de helt unge ved at  

 oprette en særlig klub for børn med deres forældre.
Der kan heller ikke være  

 noget til hinder for i givet fald at pålægge bod, da Arbejdsretten har  

 mulighed for at afpasse boden efter de unges særlige forhold.
Den  

 omstændighed, at børns arbejde delvis er begrænset ved offentlige  

 reguleringer, kan ikke begrunde, at der ikke ved overenskomst skulle kunne  

 søges opnået bedre vilkår.
 Arbejdsretten skal udtale:
Arbejdet som bladbud har igennem længere tid været udført af ganske unge  

 mennesker.
Der foreligger ikke overenskomster om dette arbejde.
Der er derfor  

 i det foreliggende tilfælde hverken tale om at søge opnået overenskomst for  

 et nyt arbejde eller at søge opnået overenskomst med en arbejdsgiver, som  

 ikke har overenskomst for et arbejde, som normalt er dækket ved overenskomst.
Det omhandlede arbejde, der udføres i de unge menneskers fritid, er af så  

 begrænset omfang, at det vanskeligt kan anses for erhvervsarbejde i  

 traditionel forstand.
Arbejdsaftaler med så unge mennesker kan kun indgås med  

 samtykke fra forældrene.
Der er principielt intet til hinder for, at de unge  

 mennesker med forældrenes samtykke indmelder sig i en fagforening, og at  

 denne indgår overenskomst med arbejdsgiveren.
Selv om de helt unges  

 arbejdsforhold delvis er reguleret, kan indgåelse af en overenskomst vel have  

 visse fordele, men betyder samtidig, at de unge bliver omfattet af det  

 arbejdsretlige system, som kun i ringe omfang passer på deres arbejdsretlige  

 status og kan føre til, at de bliver indblandet i arbejdskampe, hvilket ikke  

 kan antages at være i overensstemmelse med så unge menneskers tarv.
Det må  

 derfor i hvert fald kræves, at der fra børnenes forældre foreligger et  

 udbredt ønske herom.
I det foreliggende tilfælde er der varslet strejke for  

 at opnå overenskomst for Aalborg Stiftstidendes bladbude begrænset til  

 Aalborg kommune, og kun en mindre del af disse er organiseret i  

 fagforeningen.
Arbejdsretten finder det derfor ikke godtgjort, at der er den  

 fornødne faglige interesse i konflikten.
 Herefter tages klagernes påstande til følge.
 Arbejdsrettens omkostninger, 2.000 kr., betales af de indklagede.
 T h i k e n d e s f o r r e t :
 Det af Specialarbejderforbundet i Danmark med anbefalet skrivelse af 22.  

 september 1987 over for Dansk Arbejdsgiverforening, forretningsudvalget,  

 fremsatte 1. strejkevarsel over for Aalborg Stiftstidende A/S er ulovligt.
 Specialarbejderforbundet i Danmark tilpligtes omgående at tilbagetrække  

 det fremsatte 1. konfliktvarsel.
 Arbejdsrettens omkostninger, 2.000 kr., betales af de indklagede.
 (* 1) Henvisninger: Per Jacobsen s.306, Per Jacobsen Lovlig brug af  

 kampskridt, s.11 ff, Hasselbalch Kollektivarbejdsretten s.70.
