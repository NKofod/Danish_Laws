 Et amtsankenævn pålagde et socialudvalg at forlænge  

 dagpengeudbetalingen til S udover den i dagpengelovens § 25, stk. 2, nævnte  

 periode, der ophørte den 30. juni 1987, og frem til raskmeldingen, såfremt  

 der ikke skete ændringer i S' forhold, der kunne begrunde ophør af  

 udbetalingen af dagpenge.
 Nævnet lagde vægt på, at S havde ventet på indlæggelse siden sommeren  

 1985, at S selv og i øvrigt andre instanser regelmæssigt havde forsøgt at  

 fremskynde tidspunktet for indlæggelse, og at der ikke fra lægelig side var  

 rejst tvivl om, hvorvidt S ville kunne være fuldt ud til rådighed for  

 arbejdsmarkedet efter at operationen var udført, dog efter en vis  

 rekreationsperiode.
Efter de foreliggende omstændigheder, hvorefter der var tale om  

 operation for en alvorlig knælidelse, som kunne forventes at medføre  

 raskmelding inden for en kortere tid, og da der var udfoldet betydelige  

 bestræbelser på, at indlæggelse til operation ikke blev udskudt unødvendigt,  

 fandt Ankestyrelsen ikke tilstrækkeligt grundlag for at tilsidesætte  

 amtsankenævnets skøn, hvorefter kommunen pålægges at forlænge  

 dagpengeperioden som anført. (* 1) REDEGØRELSE FOR SAGEN:
Den 51-årig håndværker S blev sygemeldt den 11. juni 1985 på grund af  

 slidgigt i højre knæ. Efter indlæggelse på det lokale sygehus en uge i juli  

 1985 blev han henvist til operation på Rigshospitalet (alloplastik) og blev  

 optaget på venteliste.
Den 30. juni 1987 udløb den generelle  

 varighedsbegrænsning for udbetaling af dagpenge.
 S udfoldede gennem hele perioden betydelig aktivitet med henblik på at få  

 fremskyndet indlæggelsen.
 Da S i maj 1987 efter samtale med Rigshospitalet regnede med at blive  

 indlagt i juni, indhentede socialforvaltningen en lægeudtalelse fra  

 Rigshospitalet, da der måske var grund for at forlænge dagpengeperioden.  

 Ifølge Rigshospitalets oplysninger regner man med 3-4 måneders genoptræning  

 efter operationen, og man regner med generhvervelse af fuld arbejdsdygtighed.
 I juni måned fik S at vide, at han ikke ville blive indlagt foreløbig på  

 grund af ferietiden, og man kunne ikke love nogen bestemt dato.
 I juni 1987 indhentede socialforvaltningen en udtalelse fra  

 Sikringsstyrelsen angående muligheden for forlængelse af dagpengeperioden.
Sikringsstyrelsen henviste i sit svar til § 1, stk. 1 a og b, i  

 Sikringsstyrelsens bekendtgørelse af 30. december 1986 om forlængelse af  

 dagpengeperioden.
Sikringsstyrelsen bemærkede samtidig, at der ikke er  

 mulighed for at fravige 20-ugers-fristen efter varighedsbegrænsningens ophør  

 på grund af ventetid på indlæggelse på hospital eller anden lægelig  

 behandling eller iværksættelse af revalideringsforanstaltninger, fx  

 arbejdsprøvning.
 Det sociale udvalg standsede herefter udbetaling af dagpenge til S med  

 henvisning til Sikringsstyrelsens udtalelse.
S indbragte sagen for amtsankenævnet.
Han henviste bl.a. til sine  

 (forgæves) forsøg på at få indlæggelsen fremskyndet og til de økonomiske  

 konsekvenser af afgørelsen for ham.
 AFGØRELSEN, DER KLAGES OVER:
 Amtsankenævnet pålagde det sociale udvalg at forlænge dagpengeudbetalingen  

 udover den i § 25, stk. 2, nævnte periode, der ophørte den 30. juni 1987, og  

 frem til raskmeldingen, såfremt der ikke skete ændringer i S' forhold, der  

 kunne begrunde ophør af udbetalingen af dagpenge.
 Nævnet lagde ved sin afgørelse vægt på, at S havde ventet på indlæggelse  

 på Rigshospitalet siden sommeren 1985, at S selv og i øvrigt andre instanser  

 regelmæssigt havde forsøgt at fremskynde tidspunktet for indlæggelse, og at  

 der ikke fra lægelig side var rejst tvivl om, hvorvidt S ville kunne være  

 fuldt ud til rådighed for arbejdsmarkedet efter at operationen var udført,  

 dog efter en vis rekreationsperiode.
 KLAGEN TIL ANKESTYRELSEN:
 Afgørelsen blev anket af det sociale udvalg, som bl.a. henviste til den  

 nævnte vejledende udtalelse fra Sikringsstyrelsen, til Sikringsstyrelsens  

 vejledning af 30. januar 1987, pkt. 59-60 og til bemærkningerne til  

 lovforslaget til dagpengelovens § 25, stk.
 5 (citeret i D-meddelelse nr. 7/83).
 SUPPLERENDE OPLYSNINGER EFTER ANKEN:
 Efter indankningen har det sociale udvalg oplyst, at kommunen gennem to  

 lægeerklæringer af 14. januar og 24. marts 1988 har fået oplysning om, at S  

 dels har fået nyt knæ (alloplastik) i januar 1988, dels at første operation  

 er mislykkedes, hvorfor S skal genopereres.
 LOVGRUNDLAG:
 Lov nr. 262 af 7. juni 1972 om dagpenge ved sygdom og fødsel, jf.
 lovbekendtgørelse nr. 949 af 23. december 1986, § 25, stk. 1, 2 og 5.
 Sikringsstyrelsens bekendtgørelse nr. 956 af 30. december 1986 om  

 forlængelse af dagpengeperioden, § 1, stk. 1 og 2.
 ANKESTYRELSENS AFGØRELSE:
 Efter de foreliggende omstændigheder, hvorefter der er tale om operation  

 for en alvorlig knælidelse, som kunne forventes at medføre raskmelding inden  

 for en kortere tid, og da der er udfoldet betydelige bestræbelser på, at  

 indlæggelse til operation ikke blev udskudt unødvendigt, finder Ankestyrelsen  

 ikke tilstrækkeligt grundlag for at tilsidesætte amtsankenævnets skøn,  

 hvorefter kommunen pålægges at forlænge dagpengeperioden som anført.
 Ankestyrelsen tiltræder således amtsankenævnets afgørelse.
 (* 1) Opmærksomheden henledes på, at der er tale om en konkret vurdering.
 Se endvidere SM D-meddelelse nr. 7/83, der fortsat er gældende.
