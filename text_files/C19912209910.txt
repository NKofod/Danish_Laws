 Cirkulæreskrivelse om meddelelse om  

 virksomhedsbegrebet i relation til konfliktbestemmelsen i  

 arbejdsløshedsforsikringsloven.
 Kommentarer m.v.:
 To virksomheder, der er del af en koncern, er ikke anset for én  

 virksomhed i relation til arbejdsløshedsforsikringslovens § 61, stk.  

 2, bl.a. fordi der føres særskilte lønforhandlinger  

 på de to virksomheder.
 Meddelelse om afgørelsen:
En virksomhed (A) blev i 1985 overtaget af en anden virksomhed (B). Begge  

 virksomheder drives i aktieselskabsform og er del af en koncern.
Virksomhed  

 A's produktion bliver i alt væsentligt aftaget af virksomhed B.
 Direktøren i virksomhed A er medlem af direktionen i virksomhed B,  

 og den samlede direktion i virksomhed B er medlemmer af bestyrelsen for  

 virksomhed A og udgør 4 ud af den samlede bestyrelse på 7  

 medlemmer.
 I 1990 blev en række medarbejdere i virksomhed A hjemsendt grundet  

 afsætningsvanskeligheder på grund af arbejdskonflikt på  

 virksomhed B.
 Direktoratet fandt, at de fra virksomhed A hjemsendte medarbejdere ikke  

 var berettigede til dagpenge under hjemsendelsen, jf.  

 arbejdsløshedsforsikringslovens § 61, stk. 1 og 2, da virksomhed A og  

 virksomhed B måtte anses for én virksomhed i relation til  

 lovbestemmelsen.
 Ankenævnet ændrede direktoratets afgørelse,  

 således at de fra virksomhed A hjemsendte medarbejdere var berettigede  

 til dagpenge under hjemsendelsen.
 Ankenævnet lagde ved afgørelsen til grund, at virksomhed A og  

 virksomhed B måtte anses for to af hinanden uafhængige  

 virksomheder, samt at de hjemsendte medlemmers lønvilkår  

 på virksomhed A ikke kunne antages at blive direkte påvirket af  

 udfaldet af konflikten på virksomhed B.
 Ankenævnet lagde herved navnlig vægt på, at virksomhed A  

 siden overtagelsen i 1985 stort set har videreført sin produktion  

 uændret, samt at der føres særskilte  

 lønforhandlinger mellem medarbejderne på virksomhed A og dennes  

 ledelse, og at lønforhandlingerne efter det oplyste ikke har  

 afsmittende virkning mellem de beskæftigede på virksomhed A og de  

 øvrige selskaber.
