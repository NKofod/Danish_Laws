Nr BSF 99 Forslag til folketingsbeslutning om regnskabslov for kommunerne Fremsat af Poul Nødgaard (FP) Aage Brusgaard (FP) Kristian Thulesen Dahl  

 (FP) Ole Donner (FP) Pia Kjærsgaard (FP) den 29. marts 1995 Det pålægges indenrigsministeren senest i folketingssamlingen 1995-96 at fremsætte lovforslag, der styrker regnskabsaflæggelsen og revisionen i kommunerne efter følgende retningslinjer:
1. Der bør ikke være principiel forskel mellem den statslige og den  

 kommunale revision, hvad angår - revisionens omfang, - revisionskompetencen, - rapporteringen til det folkevalgte organ, - offentlighedens adgang til revisionsberetningerne.
2. Den kommunale revision skal omfatte kritisk-økonomisk efterprøvning af  

 gennemførelsen af beslutninger truffet af kommunalbestyrelsen.
Revisionen  

 skal ikke omfatte kommunalbestyrelsens politiske beslutninger, men skal alene  

 efterprøve, om der ved gennemførelsen af disse beslutninger og ved  

 forvaltningen er taget skyldige økonomiske hensyn.
 3. Lovforslaget skal i videst muligt omfang tage hensyn til beretning 8/91  

 om revision af kommunernes regnskaber m.v., der er afgivet i 1993 af de af  

 Folketinget valgte statsrevisorer.
Bemærkninger til forslaget 1. Hovedsynspunkter Formålet med dette forslag er at sikre ændringer i den kommunale revision,  

 således at der i fremtiden udøves forvaltningsrevision (kritisk-økonomisk  

 revision) ved efterprøvningen af den kommunale forvaltning.
 Den økonomiske udvikling, herunder såvel de mange bloktilskudsfinansierede  

 områder som den stadigt stigende andel af de offentlige udgifter, der  

 forvaltes af kommuner og amtskommuner, gør det efter forslagsstillernes  

 mening både rigtigt og nødvendigt, at der gennemføres en modernisering og  

 styrkelse af den kommunale revisions kompetence og funktioner.
Primærkommunernes finansieringsstruktur er i årene 1980-90 væsentligt  

 ændret.
De statslige midlers andel af finansieringen (bloktilskud og  

 refusioner) har vist en faldende tendens over årene, mens kommunernes  

 indtægter i form af skatter og afgifter samt nettolåneoptagelser er  

 væsentligt forøget (Tabel 1).
 En tilsvarende udvikling kan ses, for så vidt angår amtskommunernes  

 finansieringsstruktur (Tabel 2).
Tabel 1. Primærkommunernes finansieringsstruktur 1980-90 (* 1) Ekskl. offentlige pensioner og familieydelse.
 (* 2) Omfatter drifts- og anlægsindtægter, skatter og afgifter samt  

 nettolåneoptagelse.
Tabel 2. Amtskommunernes finansieringsstruktur 1980-90 (* 1) Omfatter drifts- og anlægsindtægter, skatter og afgifter samt  

 nettolåneoptagelse.
 Tabel 1 og 2. Kildehenvisning: Statsrevisorernes beretning 8/91, side  

 14-15.
I absolutte tal udgjorde primærkommunernes budgetterede indtægter i 1994  

 156,3 mia. kr. og amtskommunernes indtægter 67,0 mia. kr., altså tilsammen  

 223,3 mia. kr.
Med et samlet antal husstande her i landet på omkring 2,2 mio.  

 svarer primær- og amtskommunernes samlede årlige indtægter således til over  

 100.000 kr. pr. husstand.
Som udgangspunkt er der meget, der kan tale for, at der i den kommunale  

 revision indarbejdes både materielle regler og formelle procedurer, der  

 svarer til, hvad der gælder for den statslige revision.
Der henvises her  

 navnlig til § 3 i lov om revision af statens regnskaber, jf.  

 lovbekendtgørelse nr. 489 af 24. juni 1991.
Selv om der er principielle forskelligheder mellem det offentlige og  

 erhvervslivet, mener forslagsstillerne dog, at det kan være relevant at  

 begrunde en skærpet revisionsindsats ved at sammenligne med regnskabs- og  

 revisionskravene i årsregnskabsloven.
Dels er det så betydelige midler, der  

 forvaltes i kommunerne, at kritisk efterprøvning allerede af denne grund  

 ville være en selvfølge, hvis der var tale om private virksomheder i  

 selskabsform.
Dels er behovet for en kritisk-økonomisk revision særlig  

 markant i kommunerne, hvor forkert eller uhensigtsmæssig gennemførelse af i  

 alt fald en del af de politiske beslutninger - f.eks. etablering af  

 institutioner, kommunale byggerier, tjenestemandsansættelser m.v. - kan få  

 økonomiske konsekvenser i en meget lang årrække.
Endelig opleves det som unaturligt, hvis kravene til revisionsindsats er  

 markant mere lemfældig over for anvendelsen af offentlige midler end over for  

 anvendelsen af risikovillig kapital i private selskaber.
Med de senere års  

 stadigt større krav om åbenhed i den offentlige sektor vil det være  

 naturligt, at det offentlige i alt fald i et vist omfang udnytter  

 erhvervslivets erfaringer om betydningen af efterprøvning af dispositioner.
2. Det nuværende lovgrundlag Lovgrundlaget for den kommunale revision er yderst spinkelt, når henses  

 til de kommunale aktiviteters omfang.
Der er derfor ikke en fornuftig balance  

 mellem rækkevidden af de økonomiske og politiske beslutninger, der kan  

 træffes i kommunerne, og den efterfølgende opfølgning fra den eksterne  

 revision.
 Som bilag 1 er optrykt kapitel V (Kommunernes økonomiske forvaltning) i  

 lov om kommunernes styrelse, jf. lovbekendtgørelse nr. 526 af 22. juni 1993,  

 som ændret ved § 1 i lov nr. 286 af 27. april 1994, hvoraf §§ 42-46 angår  

 regnskabsaflæggelse og revision.
 Disse regler fremstår ikke som et fornuftigt og tilstrækkeligt grundlag  

 for en tidssvarende revisionsindsats.
Det er således meget vanskeligt at begrunde, at der skal gælde principielt  

 forskellige regler for den statslige og den kommunale revisions stilling og  

 kompetence.
Det virker ikke logisk, at man stiller et sæt af revisionsmæssige  

 krav vedrørende den del af det offentliges penge, der administreres af  

 staten, og et andet sæt - meget lempelige - krav vedrørende de penge, der  

 administereres af kommunerne.
Særlig ejendommeligt er dette set i lyset af,  

 at en stor del af kommunernes midler kommer fra staten i form af bloktilskud.
I den statslige revision indgår det, at der sker offentliggørelse af  

 beretninger fra Rigsrevisionen og Statsrevisorerne.
Disse beretninger  

 besvares af den pågældende minister, hvis svar med Rigsrevisors og  

 Statsrevisorernes kommentarer ligeledes offentliggøres.
I kommunerne afgives  

 revisionsberetningerne alene til økonomiudvalgene og i nogle tilfælde  

 byrådene, og der er intet lovkrav om offentliggørelse af  

 revisionsberetninger.
3. Behovet for lovændringer I en offentlig økonomi, der næsten udelukkende hviler på tvangsudskrevne  

 skatter og afgifter, er det helt nødvendigt at anvende de ressourcer, der er  

 til rådighed, med omtanke og omhu.
Nogle kommunalbestyrelsesflertal bestræber sig herfor, men der er gennem  

 årene mange eksempler på, at kommuner i deres gennemførelse af lokale  

 politiske beslutninger har foretrukket »forkromede« og unødigt  

 kostbare løsninger frem for sparsommelige løsninger.
Der er i talrige  

 tilfælde truffet kostbare dispositioner, som kunne være undgået, hvis  

 beslutningstagerne og de, der skulle udføre beslutningerne, havde været meget  

 opmærksomme på den efterkritik, som kritisk revision kan medføre.
Det er imidlertid et vildspor, når nogle hævder, at kritisk-økonomisk  

 revision vil medføre begrænsninger i det kommunale selvstyre.
Formålet med  

 nye regler skal være at sikre en uvildig og fagligt korrekt revisionsindsats.  

 Revisionen skal ikke omfatte kommunalbestyrelsens beslutninger, men derimod  

 den revisionsmæssige kontrol af gennemførelsen og forvaltningen af  

 kommunalbestyrelsens beslutninger.
Dette er udtrykkeligt fremhævet i  

 forslagets tekst.
 Med den foreslåede lovgivning opnås således, at amter og kommuner ikke kun  

 er underlagt en ren bilagsrevision, men at revisionen rent faktisk kan  

 fremdrage og kritisere uhensigtsmæssige eller fejlagtige dispositioner.
 Som bilag er optrykt en artikel af tidligere statsrevisor Henrik Warburg  

 (FP) i bladet Fremskridt, februar 1993, side 19-20.
4. Udformningen af lovgivning Forslagsstillerne finder det mest naturligt, at regeringen fremsætter et  

 forslag til regnskabslov for kommunerne, der indeholder de detaljerede regler  

 for kritisk revision i kommunerne.
Forslagsstillerne anbefaler, at der ved udformningen af lovforslaget ikke  

 kun lyttes til kommunernes egne synspunkter, men at et eller flere af de  

 ledende private revisionsfirmaer inddrages i opgaven.
Herved opnås mere  

 afbalancerede forslag og et bedre samlet overblik over problemerne og deres  

 løsning.
Uanset om nærværende forslag umiddelbart kan samle et politisk flertal, er  

 næppe mange i tvivl om, at tiden arbejder for en lovgivning, der i store træk  

 følger hovedpunkterne i forslaget.
Det er i høj grad af betydning, at så  

 mange faglige og saglige synspunkter som muligt kan indgå i Folketingets  

 Kommunaludvalgs behandling af dette forslag.
Det vil f.eks. under udvalgsbehandlingen af dette forslag være nærliggende  

 at inddrage i drøftelserne, om - og i bekræftende fald i hvilket omfang - en  

 kritisk-økonomisk forvaltningsrevision også skal omfatte fælleskommunale  

 selskaber.
Det er et væsentligt spørgsmål, om bestyrelserne i f.eks. de  

 kommunale eller regionale forsyningsvirksomheder og andre fælleskommunale  

 virksomheder i dag får forelagt fyldestgørende og kritisk efterprøvning af de  

 økonomiske handlinger med henblik på at kunne leve op til bestyrelsesansvaret  

 på betryggende måde.
Der kan desuden under udvalgsarbejdet være grund til at drøfte mere  

 konkret, hvordan informationen om de forskellige revisionshandlinger, der vil  

 finde sted efter indførelsen af en kommunal forvaltningsrevision, bedst kan  

 indgå i de kommunalpolitiske organers arbejde.
I denne forbindelse bør det  

 overvejes, om revisionsprotokollater m.v., der tilgår kommunalbestyrelsen -  

 enten fra revisionen eller fra et kommunalbestyrelsesmedlem - skal kunne  

 kræves fremlagt i et åbent kommunalbestyrelsesmøde, om protokollaterne må  

 offentliggøres, om de kan kræves fremsendt til tilsynsmyndigheden m.v.
 Forslagsstillerne vil opfordre til, at repræsentanter for den kommunale  

 forvaltning og for revisionsbranchen under udvalgsbehandlingen af forslaget  

 indsender konkrete kommentarer og kritik til folketingsudvalget, bl.a. til  

 belysning af de her rejste og andre tilsvarende spørgsmål.
5. Tidligere fremsatte forslag Nærværende forslag er en genfremsættelse af B 88 fra folketingssamlingen  

 1992-93, fremsat den 30. marts 1993. (Se Folketingstidende 1992-93,  

 forhandlingerne sp. 7327, 8296 og 10546, tillæg A sp. 8585 og tillæg B sp.  

 1661.
Ved den lejlighed stemte - ud over Fremskridtspartiet - SF og Det  

 Konservative Folkeparti for forslaget.
Det er forslagsstillernes håb, at  

 sager som eksempelvis diætsagen fra Fyns Amt har gødet jorden for en  

 yderligere kritisk revision af primær- og amtskommunernes beslutninger og  

 disses konsekvenser, således at der nu kan vise sig et flertal i Folketinget  

 for gennemførelse af dette beslutningsforslag.
6. Bilag til forslaget og kildehenvisninger Som bilag 1 er optrykt kapitel V (Kommunernes økonomiske forvaltning) i  

 lov om kommunernes styrelse, jf. lovbekendtgørelse nr. 526 af 22. juni 1993,  

 som ændret ved § 1 i lov nr. 286 af 27. april 1994, hvoraf §§ 42-46 angår  

 regnskabsaflæggelse og revision.
 Som bilag 2 er optrykt en artikel af tidligere statsrevisor Henrik Warburg  

 (FP) i bladet Fremskridt, februar 1993, side 19-20.
 Emnet er i øvrigt behandlet bl.a. følgende steder:
 - Kommunernes Landsforenings blad DK nr. 39, 10. december 1992.
 - Professor Jørgen Grønnegaard Christensen, kronik i Jyllands-Posten 19.  

 februar 1993.
- Direktør Peter G.
Hansen, KL, Jyllands-Postens debatsider 13. februar  

 1993.
 - Tidligere statsrevisor Henrik Warburg, Jyllands-Postens debatsider 23.  

 februar 1993.
Bilag 1 Kapitel V i lov om kommunernes styrelse, jf. lovbekendtgørelse nr. 526 af  

 22. juni 1993, som ændret ved § 1 i lov nr. 286 af 27. april 1994 Kapitel V Kommunernes økonomiske forvaltning § 36. Kommunernes regnskabsår løber fra den 1. januar til den 31.  

 december.
 § 37. Forslag til kommunernes årsbudget for det kommende  

 regnskabsår udarbejdes af økonomiudvalget til kommunalbestyrelsen inden en af  

 indenrigsministeren fastsat frist.
 Stk. 2. Forslaget ledsages af budgetoverslag for en flerårig  

 periode, hvis længde fastsættes af indenrigsministeren.
 § 38. Økonomiudvalgets forslag til årsbudget og flerårige  

 budgetoverslag skal undergives i behandlinger i kommunalbestyrelsen med  

 mindst 3 ugers mellemrum.
Stk. 2. Ved 2. behandling undergives forslaget til årsbudget og  

 flerårige budgetoverslag kommunalbestyrelsens drøftelse og beslutning.  

 Indenrigsministeren fastsætter fristen for 2. behandling og kan herunder  

 fastsætte forskellige frister for nærmere angivne poster på årsbudgettet og  

 de flerårige budgetoverslag.
Indenrigsministeren fastsætter nærmere regler om  

 specifikationen af de poster på årsbudgettet, hvortil kommunalbestyrelsen ved  

 årsbudgettets endelige vedtagelse skal tage bevillingsmæssig stilling.
 § 39. Det endeligt vedtagne årsbudget og de flerårige  

 budgetoverslag skla være tilgængelige for kommunernes beboere.
 Stk. 2. En kort redegørelse for indholdet af årsbudgettet og  

 budgetoverslagene skal inden det kommende regnskabsårs begyndelse udsendes  

 til kommunens beboere eller indrykkes i den lokale presse efter  

 kommunalbestyrelsens bestemmelse.
§ 40. Årsbudgettet afgiver i den form, hvori det endeligt er  

 vedtaget af kommunalbestyrelsen, den bindende regel for størrelsen af næste  

 års kommunale skatteudskrivning.
De poster på årsbudgettet, hvortil  

 kommunalbestyrelsen ved årsbudgettets vedtagelse har taget bevillingsmæssig  

 stilling, jf. § 38, stk. 2, afgiver tillige den bindende regel for næste års  

 kommunale forvaltning.
Stk. 2. Bevillingsmyndigheden er hos kommunalbestyrelsen.  

 Foranstaltninger, der vil medføre indtægter eller udgifter, som ikke er  

 bevilget i forbindelse med vedtagelsen af årsbudgettet, må ikke iværksættes,  

 før kommunalbestyrelsen har meddelt den fornødne bevilling.
Dog kan  

 foranstaltninger, der er påbudt ved lov eller anden bindende retsforskrift,  

 om fornødent iværksættes uden kommunalbestyrelsens forudgående bevilling, men  

 bevilling må da indhentes snarest nuligt.
Endvidere kan kommunalbestyrelsen  

 bemyndige økonomiudvalget til at meddele tillægsbevillinger i tilfælde, hvor  

 beløb fra en drifts- eller anlægsbevilling ønskes overført til en anden  

 drifts- eller anlægsbevilling.
 Stk. 3. Enhver tillægsbevilling skal angive, hvorledes den  

 bevilgede udgift skal dækkes.
 § 41. Beslutning om optagelse af lån og påtagelse af  

 garantiforpligtelser skal, medmindre indenrigsministeren fastsætter andet,  

 træffes af kommunalbestyrelsen.
§ 41 a.
Beslutning om fastsættelse af betaling fra borgerne for  

 ydelser fra kommunale forsyningsvirksomheder og for benyttelse af sociale  

 institutioner og ordninger m.v. samt skolefritidsordninger skal træffes af  

 kommunalbestyrelsen.
§ 42. Enhver kommune skal have en sagkyndig revision, der skal  

 godkendes af tilsynsmyndigheden.
Kommunalbestyrelsens afskedigelse af  

 revisionen kræver tilsynsmyndighedens samtykke.
Stk. 2. Revisionen skal omfatte alle under kommunalbestyrelsen  

 henhørende regnskabsområder.
Ved revisionen efterprøves, om regnskabet er  

 rigtigt, og om de dispositioner, der er omfattet af regnskabsaflæggelsen, er  

 i overensstemmelse med meddelte bevillinger, love og andre forskrifter samt  

 med indgåede aftaler og sædvanlig praksis.
 Stk. 3. Det påhviler revisionen regelmæssigt at foretage en  

 kritisk gennemgang af kommunens regnskabsføring og de i forbindelse hermed  

 etablerede kontrolforanstaltninger med henblik på at efterprøve, om disse er  

 betryggende.
 Stk. 4. Kommunalbestyrelsen skla tilvejebringe og meddele de  

 oplysninger, der er fornødne for revisionsne virksomhed.
Stk. 5. Kommunalbestyrelsen fastsætter de nærmere regler for  

 indretning af kommunens kasse- og regnskabsvæsen i et regulativ, hvori den  

 tillige optages forskrifter vedrørende forretningsgangen inden for kasse- og  

 regnskabsvæsen.
Regulativet tilstilles den kommunale revision, som tilige  

 skal underrettes om alle ændringer af regulativet, før de sættes i kraft.
 § 43. Kommunens bogføring skal kunne give oversigt over, hvorledes  

 kommunens midler er forvaltet, og om forvaltningen er i overensstemmelse med  

 årsbudgettet og kommunalbestyrelsens øvrige beslutninger.
 § 44. Midler, som ikke af hensyn til de daglige forretninger skal  

 foreligge kontant, skal indsættes i pengeinstitut elelr på postgirokonto  

 eller anbringes i sådanne obligationer eller investeringsbeviser, i hvilke  

 fondes midler kan anbringes.
§ 45. Kommunens årsregnskab aflægges af økonomiudvalget til  

 kommunalbestyrelsen inden en af indenrigsministeren fastsat frist.
Regnskabet  

 skal ledsages af en fortegnelse over kommunens kautions- og  

 garantiforpligtelser.
Herudover skal regnskabet i fornødent omfang være  

 ledsaget af bemærkninger, navnlig vedrørende væsentlige afvigelser mellem  

 bevillings- og regnskabsbeløb.
 Stk. 2. Kommunalbestyrelsen afgiver regnskabet til revisionen.  

 Efter at revisionens bemærkninger til årsregnskabet har været meddelt  

 økonomiudvalget og - for så vidt angår bemærkninger, der ikke umiddelbart  

 angår den forvaltning, der hører under økonomiudvalget - tillige den  

 pågældende kommunale myndighed til besvarelse, træffer kommunalbestyrelsen i  

 et møde afgørelse med hensyn til de fremkomne bemærkninger.
 Stk. 3. Det endeligt godkendte regnskab skal være tilgængeligt for  

 kommunens beboere.
 § 46. Indenrigsministeren kan fastsætte nærmere regler om  

 bestyrelsen af kommunens kasse- og regnskabsvæsen, om aflæggelse af  

 årsregnskabet, om revision og om afgørelse af bemærkninger.
Bilag 2 Artikel af tidligere statsrevisor Henrik Warburg (FP) i bladet Fremskridt,  

 februar 1993, side 19-20 Nødvendigt med bedre kommunal revision Af Henrik Warburg, statsrevisor, Fremskridtspartiet.
Det skal gå ordentligt til, når man håndterer det offentliges penge.
Det  

 er alle enige om; bogholderi og kasse skal være i orden, og revisionen skal  

 være effektiv og forsvarlig.
For statens vedkommende udtrykkes dette på bedste jurist-dansk i lov om  

 revisionen af statens regnskaber.
Oversat til mere jævnt sprog betyder det,  

 at revisionen skal undersøge følgende fire forhold:
 1) Stemmer debet og kredit? Er der bilag? Er de ægte? Er der pillet ved  

 kassen? - Disse spørgsmål hedder regnskabsrevision.
2) Er der bevilling til de udgifter, man har haft? Har  

 universitetsrektoren sådan uden videre ladet et nyt laboratorium opføre? Den  

 går ikke, selv om der er momsgyldigt bilag og alt er korrekt bogført.
Eller  

 har man opkrævet gebyrer uden bevilling? - Denne undersøgelse kaldes  

 bevillingskontrol.
 3) Er love og andre regler fulgt? Har postmesteren undladt at trække  

 kildeskat for at få juleposten ud til tiden? - Sådan spørges ved  

 legalitetskontrol.
4) Har man i øvrigt båret sig fornuftigt ad i økonomisk henseende? Har  

 politiet benyttet sin bevilling til indkøb af to tjenestebiler på den måde,  

 at man har købt en Ellert til at jage narkoforbrydere med og en Rolls Royce  

 til at flytte fanger fra arresten til retten? Har man ved sine indkøb valgt  

 det billigste, som opfylder de krav, man må stille, eller har man købt dyrere  

 eller specificeret unødvendigt store krav? Loven siger, at det skal vurderes,  

 om der er taget skyldige økonomiske hensyn ved forvaltning og drift.
Dette  

 benævnes kritisk-økonomisk revision eller forvaltningsrevision.
 Af større forvaltningsmæssige revisionsundersøgelser kan nævnes  

 beretningerne om »Ask« og »Urd«, Det Kongelige Teater og  

 lidt længere tilbage: Det Kongelige Bibliotek og Postterminalen.
Kommunerne og deres selvstyre er fastlagt i grundloven, hvor det hedder:  

 Kommunernes ret til under statens tilsyn selvstændigt at styre deres  

 anliggender ordnes ved lov.
Denne bestemmelse er så udmøntet i forskellige  

 love, navnlig den kommunale valglov og den kommunale styrelseslov, hvor man  

 fastlægger forskellige færdselsregler for den daglige trafik i kommunerne,  

 f.eks. hvordan man vælger en kommunalbestyrelse, hvordan borgmesteren  

 udpeges, hvilke udvalg, der i så fald skal være, osv, osv.
Der er også regler om, at kommunen skal have en revision, og hvad den  

 mindst skal bestå i.
Revisionen skal foretage regnskabsrevision,  

 bevillingskontrol og legalitetskontrol.
Derimod er forvaltningsrevision ikke obligatorisk.
Af landets 275 kommuner  

 og 14 amtsråd har 5-10 pct. dog af egen drift indført den, mens ca. 30 pct.  

 overvejer at gøre det.
Det virker ulogisk, at man stiller et sæt af revisionsmæssige krav til den  

 del af det offentliges penge, der administreres af staten, og et andet sæt  

 krav til de penge, der administreres af kommunerne.
En del af de penge,  

 kommunerne forvalter, kommer endog fra staten i form af bloktilskud.
 Det er også værd at bemærke, at f.eks. svenske og norske kommuner såvel  

 som EF-Kommissionen er underkastet forvaltningsrevision.
Nu kunne man naturligvis harmonisere kommunal og statslig revision ved at  

 sløjfe forvaltningsrevisionen i staten.
Hvorfor er den der overhovedet? Og  

 hvad gør det private erhvervsliv? Her bør man lægge mærke til tre væsentlige forhold: For det første  

 vilkårene profit eller fallit.
For det andet afstanden mellem den  

 besluttende, den udførende og den, der bærer den økonomiske risiko.
For det  

 tredje lederudvælgelsen.
Privat erhverv er underkastet konkurrence, som bevirker, at ineffektive og  

 dårligt ledede virksomheder før eller siden elimineres i en slags  

 darwinistisk økonomisk økologi.
Som privat virksomhed ville P&T  

 formentlig være gået fallit i halvfjerdserne.
Men da virksomheden er  

 offentlig, blokkede man i stedet skatteyderne for at dække ineffektiviteten.
 Staten lider også under en skarp tredeling af dem, der beslutter  

 (politikerne), dem, der udfører beslutningerne (embedsværket) og dem, der  

 bærer den økonomiske risiko for beslutninger og udførelse (skatteyderne).
I et enkeltmandsfirma er de tre funktioner samlet i en og samme person,  

 der derfor er økonomisk ansvarlig for beslutninger og handlinger.
I større  

 aktieselskaber er funktionerne mere adskilt, men trods alt fyres en direktør,  

 der ikke opnår resultater, og generalforsamlinger vælger også nye  

 bestyrelser.
Der er også forskel på lederudvælgelsen.
Den private leder vurderes på  

 sine resultater, mens tjenestemanden som regel beholder sit job, så længe han  

 ikke begår formelle tjenstlige forseelser uanset resultaterne.
 Forvaltningsrevision i det offentlige er en modvægt mod denne indbyggede  

 svaghed i offentligt virke.
 Nå, men lad os forlade de private græsgange og gå tilbage til det  

 offentlige.
Beretningerne fra rigsrevisionen og statsrevisorerne offentliggøres  

 konsekvent.
De skal ifølge loven besvares af ministrene, og ministersvarene  

 med rigsrevisors og statsrevisorernes kommentarer hertil offentliggøres også.  

 Anderledes stiller det sig i kommunerne; her afgives revisionsberetningerne  

 til økonomiudvalget, der ikke er tvunget til offentliggørelse.
 I staten er beslutningstageren (Folketinget) adskilt fra de udførende  

 myndigheder (regeringen). I kommunen er lederen af det politisk besluttende  

 organ (kommunalbestyrelsen) og lederen af forvaltningen forenet i en og samme  

 person, nemlig borgmesteren.
Hvorfor dette skulle tale imod en forvaltningsrevision er svært at få øje  

 på.
En forvaltningsrevision bør lige så lidt gælde kommunalbestyrelsens  

beslutninger, som den statslige revision gælder Folketingets  

beslutninger, man bør i kommunernes revision udelukkende beskæftige  

 sig med, hvordan disse beslutninger udføres, ikke hvorfor de  

 blev truffet.
Hvordan dette skulle være et indgreb i det kommunale selvstyre, er svært  

 at se.
Selvfølgelig kan man også på dette område have kommunale  

 færdselsregler, som man f.eks. har det for, hvordan borgmesteren skal vælges.
I det daglige samarbejde mellem staten og kommunerne, er der en masse  

 praktiske spørgsmål, som skal afklares, og her er det praktisk, at staten kan  

 diskutere med en interesseorganisation for kommunerne i stedet for at skulle  

 have fat i de knap 300 kommuner enkeltvis.
Kommunernes Landsforening er en  

 sådan interesseorganisation, som desuden virker som et serviceorgan for den  

 enkelte kommune.
F.eks. kan man foretage revision for kommunerne, og gør det  

 i vidt omfang - både med og uden forvaltningsrevision, som man nu aftaler det  

 med den enkelte kommune.
Imidlertid får en så væsentlig og stærk organisation  

 som Kommunernes Landsforening også en vis magtposition, og den benytter man  

 til at udtale, at man er varm tilhænger af forvaltningsrevision, men  

 modstander af at gøre den obligatorisk.
Folketingskandidater opstilles af lokale vælgerforeninger på kreds- og  

 kommunebasis, og i disse har borgmestrene som en slags holdkaptajn for de  

 politiske græsrødder et ret så stort ord.
Hvilken folketingsmand bryder sig  

 om at komme i modsætning til det bagland, der skal sikre hans genopstilling?  

 Også derfor er den kommunale lobby så stærk i dansk politik.
Nogle borgmestre foretrækker maksimale løsninger frem for optimale.
De  

 foretrækker det forkromede frem for det økonomiske, og det ville afdækkes i  

 en forvaltningsrevision.
 Nogle borgmestre må formodes ikke at ønske det efterprøvet, om de og deres  

 forvaltninger også har taget skyldige økonomiske hensyn ved gennemførelsen af  

 de beslutninger, der er truffet i kommunalbestyrelsen og på Christiansborg.  

 Anden forklaring kan der ikke være på, at stat og kommune har så vidt  

 forskellige krav til revisionsformerne.
Ret beset er forvaltningsrevision ikke en svækkelse af det kommunale  

 selvstyre.
Den er derimod en styrkelse af nærdemokratiet.
 Den logiske og enkle vej til indførelse af forvaltningsrevision i  

 kommunerne ville være en tilføjelse til den kommunnale styrelseslov, men i  

 betragtning af strukturen i den kommunale virkelighed er en mere pragmatisk  

 metode måske, at staten og Kommunernes Landsforening aftaler dens indførelse.  

 Gode gerninger bliver jo ikke ringere af at være gjort frivilligt.
