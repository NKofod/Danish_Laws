Fremsat den 31. oktober 2019 af Karina Adsbøl (DF), René Christensen (DF), Kristian Thulesen Dahl (DF), Søren Espersen (DF), Dennis Flydtkjær (DF), Hans Kristian Skibby (DF) og Peter Skaarup (DF) Forslag til folketingsbeslutning om aldersbetinget skattefritagelse for arbejde som lægdommer eller valgtilforordnet Folketinget pålægger regeringen at indføre aldersbetinget skattefritagelse for arbejde som domsmand, nævning, valgstyrer eller valgtilforordnet ved at udvide anvendelsesområdet for ligningslovens § 7 Å, stk. 3.
Bemærkninger til forslaget Pensionister betaler i dag fuld skat af det honorar, som de modtager for arbejdet som domsmand, nævning, valgstyrer eller valgtilforordnet.
Fælles for domsmænd, nævninge, valgstyrere og valgtilforordnede er, at der er tale om borgerlige ombud, man som borger har pligt til at deltage i, og som man som udgangspunkt ikke kan frasige sig.
Der er en stor samfundsværdi i det arbejde, som mange af vore ældre medborgere udfører ved varetagelsen af et borgerligt ombud som lægdommer eller valgtilforordnet.
Der er tale om vigtige og ansvarsfulde hverv, der står som grundpiller i det danske retssystem og i afviklingen af demokratiske valg.
Dansk Folkeparti mener, at det skal mødes med en større anerkendelse, når man som folkepensionist har viljen og lysten til at påtage sig disse uvurderligt vigtige funktioner i det danske samfund.
Ifølge ligningslovens § 7 Å, stk. 3, kan personer, der opfylder alderskravet til at kunne få folkepension, udføre arbejde for en privat hvervgiver for op til 11.200 kr. (2019-niveau) uden at skulle betale skat.
Skattefriheden er dog betinget af, at arbejdet udføres i eller i tilknytning til hvervgiverens private hjem og ikke som led i erhvervsmæssig virksomhed.
Når pensionister bliver pålagt at varetage hvervet som domsmand, nævning, valgstyrer eller valgtilforordnet, udføres arbejdet hverken for en privat hvervgiver eller i tilknytning til private hjem, men heller ikke som led i erhvervsmæssig virksomhed.
Dansk Folkeparti foreslår derfor, at anvendelsesområdet for ligningslovens § 7 Å, stk. 3, udvides, så honorar til pensionister for arbejde som domsmand, nævning, valgstyrer eller valgtilforordnet omfattes af skattefriheden.
Forslagsstillerne vurderer, at forslaget vil koste i omegnen af 15-20 mio. kr. årligt.
I dette tal er der taget højde for udvidelsen af aldersgrænsen for lægdommere fra 70 år til 80 år, jf. retsplejelovens § 69.
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om aldersbetinget skattefritagelse for arbejde som lægdommer eller valgtilforordnet.
(Beslutningsforslag nr.
B 17) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
