Skriftlig fremsættelse (12. november 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af forskellige  

 afgiftslove. (Forhøjelse af dieselafgiften og nedsættelse af  

 udligningsafgiften).
(Lovforslag nr.
L 89).
Lovforslaget består af to  

 hovedelementer.
Det foreslås for det første, at energiafgifterne  

 på diesel, der bruges som brændstof i motorer, forhøjes  

 med 23 øre/l set i forhold til de gældende satser for alle typer  

 dieselolie.
Dette indebærer, at afgiftssatsen for svovlfattig  

 diesel (med højst 0,005 pct. svovl), der er den mest udbredte  

 dieselkvalitet, vil stige fra 207 øre/l til 230 øre/l (excl.  

 CO2-afgift og moms). Afgiftssatsen for ikke svovlfattig almindelig  

 diesel vil stige fra 235 øre til 258 øre/l, mens satsen for let  

 diesel vil stige fra 225 øre til 248 øre/l.
Der foreslås  

 en tilsvarende stigning for autogas og naturgas, der anvendes som  

 motorbrændstof (henholdsvis 16 øre/l og 26  

 øre/Nm3).
 Forhøjelsen skal følge en tysk  

 forhøjelse af dieselafgiften med 6 pfennig/l (= ca.  23 øre/l),  

 som forventes gennemført i december 1999 med virkning fra januar 2000.  

 Det foreslås derfor, at skatteministeren bemyndiges til at sætte  

 forslaget i kraft, dog tidligst med virkning fra 1. januar 2000.
Den danske dieselafgiftspolitik blev fastlagt i  

 forbindelse med indførelsen af EURO-vignetordningen.  

 Dieselafgiften i Danmark skulle af hensyn til miljø- og  

 trafikpolitiske mål være så høj som mulig, uden at  

 hensynet til danske vognmænds konkurrenceevne og grænsehandelen  

 blev sat over styr.
Dette ville kunne opnås, hvis den danske afgift  

 blev holdt 10-20 øre/l under den tyske afgift.
Efter de seneste afgiftsændringer i såvel  

 Danmark som Tyskland i foråret 1999 er afgiftsforskellen mellem de to  

 lande ca. 17 øre/l i dansk favør, når man tager hensyn  

 til kvalitetsforskelle og de dertil knyttede prisforskelle.
Afgiftsforskellen  

 er altså i dag i overensstemmelse med det tilstræbte  

 balanceniveau.
 Med gennemførelsen af den tyske forhøjelse  

 vil Danmark kunne sætte den danske dieselafgift op tilsvarende til gavn  

 for miljøet m.v. og fortsat fastholde den tilstræbte  

 afgiftsbalance i forhold til Tyskland.
Forslaget indebærer for det andet, at  

 udligningsafgiften,  der opkræves som et  tillæg til  

 vægtafgiften af ikke-benzindrevne køretøjer,  

 nedsættes svarende til dieselafgiftsforhøjelsen.
Der  

 opkræves dog ikke udligningsafgift af store lastbiler, der omfattes af  

 lov om afgift af vejbenyttelse.
 Ved at nedsætte udligningsafgiften svarende til  

 dieselafgiften vil balancen mellem en dieselbil og en benzinbil blive  

 fastholdt under forudsætning af typiske kørselsomfang for  

 personbiler og varebiler.
 Det samlede provenu som følge af  

 dieselafgiftsforhøjelsen og nedsættelsen af udligningsafgiften  

 forventes  alt i alt at blive på 390 mill. kr. om året.  

 Finansårsvirkningen vil være på 350 mill. kr. i 2000.
 Det skønnes, at de samlede omkostninger for  

 erhvervslivet som følge af dieselafgiftsforhøjelsen og  

 nedsættelsen af udligningsafgiften alt i alt vil blive på 335  

 mill. kr. om året.
 Idet jeg i øvrigt henviser til bemærkningerne  

 i lovforslaget, skal jeg anbefale det til Tingets velvillige behandling.
