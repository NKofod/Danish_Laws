 Den 30. december 1996 undertegnedes i Moskva en overenskomst imellem  

 Danmark og Rusland om konsolidering af Ruslands gæld til den danske stat.  

 Aftalen er i overensstemmelse med de retningslinier for omlægning af Ruslands  

 gæld, som der blev opnået enighed om under multilaterale forhandlinger i  

 Paris den 29. april 1996, og inkluderer gæld kontraheret af det tidligere  

 Sovjetunionens regering.
Aftalen falder i to dele.
Den første del omlægger betalinger i perioden 1.  

 januar 1996 til 31. marts 1999 på tilsammen ca. 457,5 mio. kr.:
 Betalingen, af 100% af afdrag og renter på mellem- og langfristede  

 kreditter stiftet før 1. januar 1991 og forfaldende imellem 1. januar 1996 og  

 31. december 1998, 40% af afdrag og renter på samme kreditter forfaldende  

 imellem 1. januar og 31. marts 1999 samt 100% af visse afdrag omlagt i  

 henhold til overenskomsterne imellem Danmark og Rusland af 7. december 1993,  

 26. maj 1995 og 3. november 1995, ialt ca. 350,0 mio. kr., omlægges til  

 betaling imellem 2002 og 2020.
 Betalingen af afdrag og renter på mellem- og langfristede kreditter  

 stiftet i 1991, visse afdrag udsat i henhold til ovennævnte tidligere  

 overenskomster samt visse afdrag, som ifølge overenskomsten af 7. december  

 1993 ville forfalde i 1996, ialt ca. 107,5 mio. kr., udsættes til betaling  

 imellem 2002 og 2016.
 Den anden del af aftalen, som vil træde i kraft fra 1. april 1999 såfremt  

 Rusland har overholdt en aftale om økonomiske reformer med den Internationale  

 Valutafond, omlægger betalinger efter 31. marts 1999 på tilsammen ca. 846,4  

 mio. kr.:
 Betalingen af visse afdrag, som er omlagt i henhold til ovennævnte  

 tidligere overenskomster, ialt ca. 765,9 mio. kr., omlægges til betaling  

 imellem 2002 og 2020.
 Betalingen af visse afdrag, som er udsat i henhold til ovennævnte  

 tidligere overenskomster, ialt ca. 80,5 mio. kr., udsættes til betaling  

 imellem 2002 og 2016.
Aftalen indeholder detaillerede bestemmelser om den moratorierente, der  

 skal svares af de udestående beløb.
Fra 20. august 1997 vil renten for  

 samtlige gældskategorier være LIBOR (London Interbank Offered Rate) plus 0,5%  

 for gæld i USD og DEM og CIBOR (Copenhagen Interbank Offered Rate) plus 0,5%  

 for gæld i DKK.
