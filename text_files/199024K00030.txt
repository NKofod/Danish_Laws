Nr BTL 30 Betænkning over Forslag til lov om ændring af selskabsskatteloven (Ændret  

 overgangsbeskatning for gensidige forsikringsselskaber)   

 Nr L 30 1990-91, 2. samling Afgivet af Skatteudvalget Afgivet: 19910508 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Nogle af udvalgets spørgsmål og ministerens besvarelse heraf er optrykt  

 som bilag til denne betænkning tilligemed skatteministerens kommentar til en  

 henvendelse fra Assurandør-Societetet.
 Herefter indstiller et flertal (Det Konservative Folkepartis,  

 Venstres, Fremskridtspartiets, Centrum-Demokraternes, Det Radikale Venstres  

 og Kristeligt Folkepartis medlemmer af udvalget) lovforslaget til  

forkastelse ved 3. behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse uændret.
Et mindretal inden for mindretallet (Socialistisk Folkepartis medlemmer  

 af udvalget) kritiserer på det skarpeste, at det ikke har været muligt at få  

 belyst lovforslagets virkninger.
Skatteministeren sagde under 1. behandling  

 af lovforslaget den 5. marts 1991 (Folketingets forhandlinger, 1990-91 (2.  

 samling) sp. 2575), at »Der eksisterer 3 gensidige  

 livsforsikringsforeninger, hvoraf de to største allerede beskattes efter  

 selskabsskattelovens § 1, stk. 1, nr. 5. Det vil sige, at de er fuldt  

 skattepligtige.
Disse to bliver derfor ikke berørt af SF's forslag. . . . Det  

 maksimale provenu af SF's forslag vil derfor være ca. 1 mio. kr. i modsætning  

 til 1 mia. kr., som Socialistisk Folkeparti selv antager.« Men SF's forslag rammer andet end livsforsikringsforeninger.
Alt tyder på, at skatteministeren vildledte Folketinget.
Der er langt  

 flere end 3 foreninger, der omfattes af SF's forslag.
Indirekte indrømmer  

 ministeren også dette i bilag 19 til lovforslag nr.
L 36, Forslag til lov om  

 ændring af forskellige skattelove. (Gensidige forsikringsforeningers  

 omdannelse til aktieselskaber m.v.), hvori det bl.a. hedder: »Gensidige  

 forsikringsforeninger består i høj grad af små og lokale foreninger. .  

 .« Ministeren ved altså godt, at der er flere end 3 foreninger.  

 Ministeren skal dog have den indrømmelse, at det er korrekt, at et par af de  

 større selskaber viser sig at være omfattet af selskabsskattelovens § 1, stk.  

 1, nr. 5, og at provenuet af SF's forslag næppe bliver 1 mia. kr.
Ministerens oplysning om, at forslaget i virkeligheden kun omfattede eet -  

 mindre - selskab, blev sat i relief allerede få minutter efter udtalelsen i  

 folketingssalen.
Skatteudvalget havde nemlig umiddelbart i forlængelse af  

 debatten foretræde af folk fra et gensidigt forsikringsselskab,  

 Andelspension.
I foretrædet blev det oplyst, at heller ikke AP, som dog ikke  

 er et ubetydeligt selskab, ved forslagets fremsættelse var omfattet af § 1,  

 stk. 1, nr. 5.
På denne baggrund stillede udvalget det helt relevante spørgsmål:  

 »Udvalget udbeder sig en liste over gensidige forsikringsselskaber og  

 oplysning om, fra hvilket tidspunkt de forskellige selskaber blev  

 beskattet.« Nu var skatteministeren i svære kvaler.
Skulle han gå til  

 bekendelse og erklære, at Folketinget var blevet misinformeret, eller skulle  

 han finde på en søforklaring? Resultatet blev, at udvalget fik oplyst, at den  

 type oplysninger, som udvalget havde anmodet om, var omfattet af  

 tavshedspligt.
Udvalget har altså ikke kendskab til, hvem det er man vil  

 lovgive for, eller hvordan disse selskaber tidligere har været beskattet.  

 Socialistisk Folkeparti finder ministerens fremgangsmåde rendyrket foragt for  

 Folketinget.
 At spekulationsmuligheden er til stede, fremgår klart af de i bilaget  

 optrykte svar, særligt på spørgsmål 8.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Hans Erenbjerg (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Nogle af udvalgets spørgsmål til skatteministeren og dennes svar herpå Spørgsmål:
»Udvalget udbeder sig en liste over gensidige forsikringsselskaber  

 og oplysning om, fra hvilket tidspunkt de forskellige selskaber blev  

 beskattet.« Svar:
 De gensidige forsikringsforeninger er enten skattepligtige efter  

 bestemmelsen i selskabsskattelovens § 1, stk. 1, nr. 5 eller 6.
Hovedparten af de gensidige forsikringsforeninger er på nuværende  

 tidspunkt omfattet af bestemmelsen i selskabsskattelovens § 1, stk. 1, nr. 6.  

 Disse foreninger er alene skattepligtige af erhvervsmæssig virksomhed,  

 hvilket ikke omfatter leverancer til medlemmer.
Disse gensidige  

 forsikringsforeninger er således ofte skattefri.
 Skattemyndighedernes tavshedspligt forhindrer, at der gives oplysninger om  

 de enkelte foreningers skatteforhold.
 Told- og Skattestyrelsen kan derudover oplyse, at styrelsen ikke  

 umiddelbart systemmæssigt kan udtrække oplysninger til besvarelse af det  

 stillede spørgsmål.
 Spørgsmål 7:
»Ministeren bedes kommentere vedlagte artikel i Børsens  

 Nyhedsmagasin nr. 20 om den frembragte mulighed for skattemæssigt underskud i  

 Statsanstalten.« Svar:
Jeg skal indledningsvis understrege, at den aftale, der er indgået mellem  

 staten og Baltica om Statsanstalten, er en kommerciel handel, og at aftalen  

 er fortrolig af hensyn til Statsanstaltens og Balticas markedsmæssige  

 forhold.
Aftalen er derfor heller ikke tilgængelig for Skatteministeriet, og  

 jeg er afskåret fra at kommentere den, ligesom jeg naturligvis heller ikke i  

 almindelighed kan fremlægge oplysninger om selskabernes skattemæssige  

 forhold.
 Jeg vil imidlertid gerne knytte en kommentar til det, der synes at være  

 hovedspørgsmålet i artiklen i Børsens Nyhedsmagasin, og som er relevant i  

 forhold til L 36 og dermed også til det af SF fremsatte L 30. Jeg sigter  

 hermed til det, der i artiklen betegnes som »et teknisk konstrueret  

 skatteunderskud på fire mia. kr., som Statsanstalten i virkeligheden aldrig  

 har haft«.
 Statsanstalten fik ved lov nr. 146 af 25. marts 1987 samme skattemæssige  

 stilling som de private forsikringsselskaber, idet Statsanstalten blev  

 omfattet af den almindelige selskabsbeskatning med virkning fra 1. januar  

 1988. De nærmere overgangsregler for beskatningen blev fastsat i  

 bekendtgørelse nr. 757 af 12. december 1988. Efter bekendtgørelsen kunne  

 Statsanstalten som indgangsværdi med henblik på den fremtidige opgørelse af  

 skattepligtige gevinster og tab på fordringer vælge mellem fordringernes  

 faktiske anskaffelsessum, markedsværdi pr. 1. januar 1988, eventuelt pr. 31.  

 december 1987, og anskaffelsessum med tillæg af matematisk kursregulering.  

 Målet hermed var at sikre, at Statsanstalten kun blev beskattet af de  

 værdistigninger, der indtrådte efter skattepligtens indtræden, hvilket er i  

 overensstemmelse med praksis, når der sker en udvidelse af skattepligten.  

 Statsanstalten valgte i denne forbindelse markedsværdien som indgangsværdi.
 Efter kursgevinstloven skal kursgevinster og kurstab på fordringer som  

 hovedregel medregnes til den skattepligtige indkomst på det tidspunkt, hvor  

 gevinst eller tab konstateres (realisationsprincippet). Ligningsrådet kan  

 imidlertid tillade, at de skattepligtige anvender andre opgørelsesprincipper.  

 Statsanstalten har i overensstemmelse hermed fået Ligningsrådets tilladelse  

 til fra og med indkomståret 1988 at anvende den matematiske  

 kursreguleringsmetode, der også anvendes af en lang række andre  

 forsikringsselskaber, og som Statsanstalten i forvejen anvendte i  

 årsregnskabet og ved realrenteafgiftsberegningen.
Forskellen pr. 1. januar 1988 mellem værdien på grundlag af matematisk  

 kursregulering og den højere markedsværdi skal ikke beskattes, da den udgør  

 en værdistigning, der er oppebåret inden skattepligtens indtræden.
For at  

 undgå dette kan forskellen fradrages i det resultat, der opgøres efter den  

 matematiske kursreguleringsmetode.
 Spørgsmål 8:
»Er det korrekt forstået, at hvis enten den faktiske  

 anskaffelsesværdi eller værdien pr. 31. december 1990 af et gensidigt  

 livsforsikringsselskabs obligationsbeholdning er højere end den  

 regnskabsmæssigt bogførte værdi i forsikringsselskabets regnskab pr. 31.  

 december 1990, så vil dette forsikringsselskab efter indtræden under  

 beskatning - jf. lov nr. 889 af 29. december 1989 - kunne bruge denne højere  

 værdi som grundlag for opgørelsen af sine skattepligtige kursavancer, medens  

 det samme forsikringsselskab bruger den lavere bogførte værdi som grundlag  

 for beregning af sine regnskabsmæssige kursavancer, der derefter er  

 grundlaget for beregning af bonushensættelse til forsikringstagerne? Er de hensættelser til bonus, der foretages efter 1. januar 1991 på  

 grundlag af ikke beskattede kursavancer skattemæssigt fradragsberettigede? Hvis dette er tilfældet og der dermed frembringes skattemæssigt underskud,  

 kan dette underskud så overføres til fradrag i den skattepligtige indkomst  

 for et skadesforsikringsselskab gennem en sambeskatning, hvis selskaberne har  

 ladet sig omdanne til selskaber og dannet en forsikringskoncern skattefrit  

 efter dette lovforslags bestemmelser?» Svar:
 Spørgsmålet knytter sig til overgangsreglen i selskabsskattelovens § 35  

 K, der blev indført ved lov nr. 889 af 29. december 1989, hvor gensidige  

 forsikringsforeninger blev gjort skattepligtige fra og med indkomståret 1991.
Det er korrekt, at gensidige forsikringsselskaber i forbindelse med  

 overgangen til fuld beskatning har mulighed for vedrørende fordringer at  

 vælge markedsværdi (primo 1991) frem for regnskabsmæssig værdi som  

 indgangsværdi ved opgørelsen af skattepligtige avancer.
Forskellen mellem  

 (den højere) markedsværdi og de regnskabsmæssige værdier vil med tiden også  

 blive regnskabsmæssigt registreret, men ikke beskattet.
En sådan gevinst kan  

 livsforsikringsselskaber realisere skattefrit og henlægge med fradragsret til  

 fordel for de forsikrede.
Fradragsretten bevirker, at der kan opstå et  

 skattemæssigt underskud, som kan udnyttes, såfremt livsforsikringsselskabet  

 er sambeskattet med f.eks. et skadesforsikringsselskab.
 Socialistisk Folkeparti har den 28. december 1990 fremsat lovforslag (L  

 30) om ændret overgangsbeskatning for gensidige livsforsikringsselskaber.  

 Ifølge forslaget skal indgangsværdierne for livsforsikringsselskaber, der  

 overgår til beskatning efter selskabsskattelovens § 1, stk. 1, nr. 5, være de  

 regnskabsmæssige værdier for at forhindre fremkomsten af underskud som følge  

 af ovennævnte henlæggelsesmuligheder.
Situationen forekommer imidlertid stort set ikke i praksis.
Der eksisterer  

 således kun 3 gensidige livsforsikringsselskaber, hvoraf de to store allerede  

 før 1991 var skattepligtige efter selskabsskattelovens § 1, stk. 1, nr. 5.  

 Disse selskaber er derfor ikke omfattet af overgangsreglen i  

 selskabsskattelovens § 35 K.
 Spørgsmål 9:
»Hvis der svares bekræftende på ovenstående spørgsmål, vil  

 ministeren oplyse den faktiske forskel - selvfølgelig anslået - på de  

 skattemæssige indgangsværdier og de regnskabsmæssige indgangsværdier for de  

 gensidige livsforsikringsselskaber?» Svar:
 Den regnskabsmæssige værdi af fordringsbeholdningen i det ene gensidige  

 livsforsikringsselskab, der pr. 1. januar 1991 blev skattepligtig i medfør af  

 lov nr. 889 af 29. december 1989, udgjorde i henhold til Forsikringstilsynets  

 beretning knap 18 mio. kr. ultimo 1989.
 Det må på denne baggrund konstateres, at forskellen mellem de  

 skattemæssige og de regnskabsmæssige indgangsværdier pr. 1. januar 1991 for  

 dette selskab vil være af en meget begrænset størrelsesorden.
 Spørgsmål 10:
»Hvis ovenstående spørgsmål om skabelse af ekstra fradrag besvares  

 bekræftende, overvejer ministeren så at foretage ændringer i  

 ikrafttrædelsesreglerne eller i nærværende lovforslag?» Svar:
Det overvejes ikke at foreslå ændringer i ikrafttrædelsesreglen i  

 selskabsskattelovens § 35 K.
Som nævnt i svaret på spørgsmål 8 er  

 overgangsreglen kun relevant for eet gensidigt livsforsikringsselskab, hvis  

 aktiver må betegnes som ubetydelige i denne henseende.
Derudover er det min principielle opfattelse, at der ingen forbindelse er  

 mellem et fradrag som det omhandlede og måden, det er finansieret på.
Det er  

 ikke og bør ikke være afgørende, om en hensættelse til fordel for  

 forsikringstagerne sker på baggrund af beskattede indtægter eller ej.
 Spørgsmål 12:
»Hvad er baggrunden for, at § 17, stk. 4, foreslås opretholdt, når  

 denne bestemmelse ifølge ministerens besvarelse på udvalgets spørgsmål nr.  

 176 (Alm. del - bilag 342, folketingsåret 1989-90) kun bruges for to  

 selskaber? Hvad er baggrunden for, at netop disse to selskaber skal have skattefrihed  

 for renter og lignende, jf. ovennævnte besvarelse?» Svar:
 Efter selskabsskattelovens § 17, stk. 4, kan skatteministeren fritage  

 holdingselskaber helt eller delvis for beskatning, når deres eneste faktiske  

 virksomhed er at eje eller administrere aktier i et bestemt andet selskab,  

 hvori de ejer mindst 25 pct. af aktiekapitalen.
 Det fremgår af min besvarelse af udvalgets spørgsmål 176 (Alm. del - bilag  

 342, folketingsåret 1989-90), at adgangen til bevillingsmæssig lempelse efter  

 denne bestemmelse tager sigte på holdingselskaber, der er oprettet med det  

 formål at bevare dansk indflydelse på ledelsen af datterselskaber, der er  

 hjemmehørende her i landet.
 Selskabsskattelovens § 17, stk. 4, kan således ikke anvendes som en  

 almindelig lempelsesregel for holdingselskaber, der har andre indtægter ud  

 over udbytte fra her i landet hjemmehørende datterselskaber, hvori de ejer  

 mindst 25 pct. af aktierne.
 Som jeg også anførte i svaret, mener jeg, at selv om reglen kun har været  

 anvendt i stærkt begrænset omfang, er det hensigtsmæssigt at bibeholde den  

 mulighed, som reglen giver for at lempe i ganske særlige tilfælde.
 På grund af reglerne om tavshedspligt kan jeg ikke nærmere kommentere de  

 to konkrete sager.
Assurandør-Societetet har i en henvendelse af 25. januar 1991 (L 36 -  

 bilag 1) opfordret til, at bundfradraget til gensidige forsikringsforeninger  

 også bør gives til forsikringsselskaber.
Societetet har endvidere foreslået,  

 at der indføres en regel, som giver forsikringsaktieselskaber, der  

 udelukkende driver sygeforsikringsvirksomhed, mulighed for at blive fritaget  

 for beskatning på samme måde som gensidige forsikringsforeninger, der  

 udelukkende driver sygeforsikringsvirksomhed, jf. lovforslagets § 2, nr. 1.
 Hertil bemærkes:
Gensidige forsikringsforeninger består i høj grad af små og lokale  

 foreninger, for hvem en aktieselskabsbeskatning kan være meget tyngende.  

 Tilsvarende synes ikke at gøre sig gældende for de forsikringsforeninger, der  

 lader sig omdanne til aktieselskaber, eller for allerede eksisterende  

 forsikringsaktieselskaber.
Der synes derfor ikke at være baggrund for en  

 udvidelse af bundfradragsreglen.
Hvad angår dispensationsreglen i forslagets § 2, nr. 1, har det været  

 hensigten at begrænse undtagelsen mest muligt, således at der kun kan ske  

 fritagelse, hvis der er tale om en gensidig forening, der udelukkende driver  

 sygeforsikringsvirksomhed.
Når det er fundet rimeligt at undtage  

 sygeforsikringen »danmark«, skyldes det, at denne gensidige  

 forsikringsforening kan siges at varetage en speciel samfundsgavnlig opgave.
 Dertil kommer, at denne forsikringsforening virker på en måde, der efter  

 det oplyste adskiller sig fra endre sygeforsikringsvirksomheder, f.eks. ved  

 refusion af en del af de faktiske udgifter uafhængigt af den indbetalte  

 præmie.
Det bemærkes, at den foreslåede bestemmelse ikke udelukker, at andre  

 sygeforsikringsvirksomheder kan undtages for beskatning.
Det er blot en  

 forudsætning, at de etableres som gensidige forsikringsforeninger.
