Bekendtgørelse om erhvervsrettet konstabeluddannelse for kamptropperne i Hæren I medfør af § 1, stk. 4, i lov om institutioner for erhvervsrettet uddannelse, jf. lovbekendtgørelse nr. 1753 af 30. august 2021, fastsættes efter bemyndigelse i henhold til § 1 i bekendtgørelse nr. 2170 af 29. november 2021 om delegation af forsvarsministerens beføjelser efter lov om institutioner for erhvervsrettet uddannelse til Forsvarskommandoen:
Kapitel 1 Uddannelsens formål og struktur § 1. Formålet med erhvervsrettet konstabeluddannelse for konstablen i kamptropperne i Hæren er, at konstablen tilegner sig kompetencer, der sætter den faglærte konstabel i stand til at agere selvstændigt på manuelt niveau, herunder kunne løse militære opgaver i nationale og internationale operationer.
 Stk. 2. Uddannelsen skal give den faglærte konstabel almene, personlige og faglige kompetencer, som gør det muligt for den faglærte konstabel selvstændigt at planlægge, tilrettelægge og udføre arbejdsprocesser, der normalt forekommer på området under hensyn til gældende regulering, herunder gældende sikkerhedsbestemmelser og arbejdsmiljømæssige forhold.
 Stk. 3. Uddannelsen skal kvalificere den faglærte konstabel til at varetage militære opgaver i overensstemmelse med den faglige udvikling og skiftende samfundsbehov og kunne samarbejde med andre faggrupper og dermed deltage i løsningen af de militærfaglige opgaver.
Stk. 4. Uddannelsen skal give den faglærte konstabel indblik i Forsvarets nationale og internationale opgaveløsning samt handlekompetence på individ- og gruppeplan.
Uddannelsen specialiserer den enkelte konstabel i et militært speciale, der opfylder en særlig jobfunktion i Hæren.
 Stk. 5. Uddannelsen skal bidrage til at udvikle den faglærte konstabels interesse for og evne til aktiv medvirken i et demokratisk samfund samt bidrage til deres personlige udvikling, karakterdannelse og faglige stolthed.
 Stk. 6. Uddannelsen skal imødekomme behov for erhvervsfaglige og generelle kvalifikationer vurderet under hensyn til den erhvervsmæssige og samfundsmæssige udvikling, herunder udviklingen i erhvervsstruktur, arbejdsmarkedsforhold, arbejdspladsorganisation og teknologi, samt for en innovativ og kreativ arbejdsstyrke.
Stk. 7. Uddannelsen skal kvalificere den faglærte konstabel til en yderligere specialisering gennem nærmere definerede efteruddannelsesforløb såvel i som udenfor Forsvaret.
Uddannelsen skal endvidere give den faglærte konstabel grundlag for videreuddannelse herunder mulighed for at opnå studiekompetencer til relevante videregående uddannelser i tilknytning til erhvervskompetencen.
§ 2. Den erhvervsrettede konstabeluddannelse for konstablen i kamptropperne i Hæren varer 3 år og 9 måneder.
Uddannelsen er en vekseluddannelse og består af både praktik- og skoleperioder på militære og civile institutioner.
 Stk. 2. Uddannelsen afsluttes med en fagprøve, og ved bestået fagprøve tildeles et uddannelsesbevis på niveau 4 i den danske kvalifikationsramme for livslang læring.
Stk. 3. Hærkommandoen udarbejder i samarbejde med det faglige udvalg, nedsat efter § 8, stk. 1, en uddannelsesordning, som supplerer bekendtgørelsen med en uddybning af uddannelsens formål, struktur og rammer for dens indhold, herunder angivelse af mål og rammer for fag og moduler.
Fagene skal være begrundet i uddannelsens kompetencemål, jf. § 5. Desuden beskrives vejledende uddannelsestid, sammenhæng med praktikundervisningen samt bedømmelse og klageadgang.
 Stk. 4. Uddannelsen tilrettelægges i overensstemmelse med uddannelsesordningen og de lokale undervisningsplaner.
Kapitel 2 Adgang til uddannelsen § 3. Det er en forudsætning for adgang til uddannelsen, at personen har opfyldt undervisningspligten efter folkeskoleloven, og har bestået folkeskolens afgangseksamen og ved denne eller ved 10. klasseprøver har opnået et gennemsnit på mindst 2,0 i henholdsvis dansk og matematik eller et tilsvarende resultat ved en tilsvarende prøve, eller har anden relevant erfaring, der modsvarer kvalifikationerne jf. dog stk. 2.
 Stk. 2. Det er endvidere en forudsætning for adgang til uddannelsen, at personen har gennemført basisuddannelsen i Forsvaret med tilfredsstillende resultat (B2) og herudover kan:
1) bestå gældende optagelsesprøve, 2) opfylde Forsvarets basale helbredskrav, og 3) sikkerhedsgodkendes og opretholde sikkerhedsgodkendelse.
 Stk. 3. For at påbegynde og være på uddannelsen skal konstablen være ansat i Hæren.
Stk. 4. En person, som ikke opfylder betingelserne i stk. 1, kan, hvis Hærkommandoen ud fra en helhedsvurdering på baggrund af en centralt stillet prøve og en samtale vurderer, at personen kan gennemføre uddannelsen til konstabel, gives adgang under forudsætning af, at personen inden endt uddannelse, og gennem et forløb, som tilrettelægges af Hærkommandoen, opfylder adgangskravene.
Personen kan ikke deltage i den afsluttende fagprøve efter § 7, stk. 4, før vedkommende opfylder adgangskravene i stk. 1.
Kapitel 3 Uddannelsens kompetencemål § 4. Kompetencemålene er, at den faglærte konstabel skal kunne:
1) tage ansvar for arbejdsprocesser i normalt forudsigelige arbejdssituationer inden for egen primærfunktion i samarbejde med nærmeste fører og i rammen af enheden, 2) planlægge og tage ansvar for egne og fælles arbejdsprocesser og justere og tilpasse opgaveløsningen med udgangspunkt i situationen og foresattes hensigt, 3) tage ansvar for at agere efter gældende sikkerhedsbestemmelser i forhold til arbejdsprocesser, øvelser og skarpskydning, herunder tager ansvar for makkersikkerhed og gribe ind ved brud eller tilløb til brud på gældende sikkerhedsbestemmelser, 4) forstå soldatens mandat og rolle som indsat i nationale eller internationale operationer og som repræsentant for Forsvaret i samfundet og 5) opsøge videreuddannelse og faglig udvikling.
 Stk. 2. De nærmere militærfaglige og civile kompetencemål fastsættes i uddannelsesordningen efter § 6, stk. 3.
Kapitel 4 Tilrettelæggelse af uddannelsen § 5. Den erhvervsrettede konstabeluddannelse for konstablen i kamptropperne i Hæren er helhedsorienteret, praksisnær og professionsrettet, og har gennem hele uddannelsesforløbet en vekselvirkning mellem teori og praksis.
Der skelnes mellem skoleperioder og praktikperioder.
I skoleperioder tilegnes fagligt indhold primært som førstegangsuddannelse og i praktikperioder rutineres fagligt stof med henblik på at opnå fortrolighed i anvendelsen.
Progressionen er jævnt stigende gennem hele uddannelsen med løsning af større selvstændige opgaver indenfor de militære rammer.
 Stk. 2. Uddannelsen gennemføres på Forsvarets institutioner, men dele af uddannelsen kan efter § 2, stk. 4, 2. pkt. varetages af offentligt godkendte uddannelsesudbydere.
 Stk. 3. Hærkommandoen udarbejder i samarbejde med det faglige udvalg, nedsat efter § 8, stk. 1, en uddannelsesordning, som indenfor bekendtgørelsens rammer angiver det nærmere indhold i uddannelsen, herunder fastlægger fag, timeantal, niveauer og håndtering af differentierede deltagerforudsætninger samt bedømmelse.
 Stk. 4. Der er under uddannelsen fokus på, at undervisning og andre læringsaktiviteter afspejler og inddrager de aktuelle pædagogiske og læringsmæssige principper for Forsvaret, herunder deltagerorienteret undervisning og ansvar for egen læring.
Stk. 5. Gennemførslen af uddannelsen kræver en væsentlig indsats fra konstablen på det personlige og fysiske plan.
Uddannelsen tilrettelægges således, at den understøtter den faglærte konstabels personlige og fysiske udvikling, såvel som en progressiv udvikling af konstablens evner som soldat, kollega og kammerat.
Kapitel 5 Bedømmelse og uddannelsesbevis § 6. Karaktergivning og bedømmelse følger Bekendtgørelse om karakterskala og anden bedømmelse med mindre særlige forhold i Hæren tilsiger andet.
 Stk. 2. I uddannelsesordningen uddybes mål, krav, prøve-, bedømmelses- og eksaminationsgrundlag og bedømmelseskriterier for de enkelte prøver og eksaminer.
 Stk. 3. Under hele uddannelsen vil der løbende være militærfaglige, grundfagsteoretiske og praktiske prøver, som vil indgå i den afsluttende samlede bedømmelse og skal være opfyldt eller bestået for at tilgå den afsluttende fagprøve.
 Stk. 4. Den afsluttende fagprøve vil være en kombination af teori og praktik, som vil bestå af både grundfag og militærfaglige- /erhvervsfag.
 Stk. 5. For at få et uddannelsesbevis, som faglært konstabel i Hæren, skal konstablen have bestået den afsluttende prøve.
 Stk. 6. I uddannelsesordningen fastsættes retningslinjer for re- og sygeeksamen.
Kapitel 6 Rådgivning § 7. Der nedsættes et paritetisk sammensat fagligt udvalg til at rådgive Hærkommandoen om uddannelsen på området.
Hærkommandoen og Hærens Konstabel- og Korporalforening udpeger medlemmer til udvalget og sammensætter udvalget med repræsentanter for parterne.
Hærkommandoen har formandsskabet.
Udvalget kan efter behov og efter de faste medlemmers beslutning udvides til at omfatte sagkyndige og andre interessenter.
 Stk. 2. Det faglige udvalg rådgiver Hærkommandoen om spørgsmål af betydning for udviklingen på området, om fastsættelse af nærmere regler og om spørgsmål i øvrigt af betydning for uddannelsen.
 Stk. 3. Det faglige udvalg kan via Chefen for Hærkommandoen rejse uenighedsspørgsmål til Forsvarschefen, som skal inddrage Forsvarsministeriet eller ekstern uddannelsesfaglig rådgivning.
Stk. 4. Til udvalget tilknyttes et sekretariat bestående af udpegede medlemmer fra studieledelsen og administrationen ved Hærkommandoen.
Sekretariatet deltager i møderne men er ikke medlem af udvalget.
Stk. 5. Sekretariatet refererer til formanden og varetager indkaldelse til møder, mødereferater, administration og udgifter i forbindelse med udvalgsmøderne.
Udgifterne dækkes af Hærkommandoen.
Kapitel 7 Kvalitetssikring og lærerkvalifikationer § 8. Hærkommandoen skal følge op på, om uddannelsen på de af Forsvaret godkendte institutioner lever op til de forventede kvalitetskrav til uddannelsen, herunder foretage løbende kvalitetsudvikling og kvalitetssikring af uddannelsen.
Det faglige udvalg inddrages i opfølgningen.
 Stk. 2. De af Forsvaret godkendte militære institutioner skal have et kvalitetssystem til løbende kvalitetsudvikling og resultatvurdering af uddannelsen samt en plan for opfølgning.
Stk. 3. Kvalitetssystemerne skal indeholde en procedure for løbende selvevaluering og kvalitetsudvikling.
Medarbejdere og konstabler samt det faglige udvalg skal inddrages i evalueringen.
 Stk. 4. Såfremt undervisning udlægges til offentligt godkendte uddannelsesudbydere følger Hærkommandoen op på, at ydelsen er i overensstemmelse med kontrakten.
§ 9. De ansvarlige for de enkelte fag i uddannelsen er uddannet på minimum niveau 4 jf.
Kvalifikationsrammen for Livslang Læring.
Til gennemførelsen af uddannelsen kan der anvendes lærere, undervisere og instruktører, der enten har niveau 4 eller er udvalgt på baggrund af relevante faglige kompetencer.
De vil i forbindelse med deres undervisning blive superviseret af den fagansvarlige på området.
Stk. 2. Forsvarschefen, eller en af forsvarschefen udpeget, fastsætter kompetencekrav til egne militære lærere og instruktører.
Ved køb af undervisning ved offentlige godkendte uddannelsesudbydere skal det fremgå af kontrakten hvilke kompetencekrav, der gælder for ydelsen.
Kapitel 8 Klage § 10. I uddannelsesordningen beskrives retningslinjer for adgang til at klage efter reglerne om administrativ rekurs over afgørelser i henhold til denne bekendtgørelse.
Desuden fastlægges og beskrives retningslinjer for forhold vedrørende klage over eksamen, prøver mv.
Heri beskrives også til hvem klager stiles, tidsfrister samt hvilke forhold, der kan klages over både i forbindelse med prøver og bedømmelse og andre forhold.
Kapitel 9 Dispensation og fravigelse § 11. Forsvarschefen eller en af forsvarschefen udpeget kan dispensere fra bekendtgørelsens bestemmelser, når det er begrundet i krig eller deltagelse i uopsættelige og samfundskritiske operative opgaver.
I tilfælde af afvigelse træffer Forsvarschefen eller en af forsvarschefen udpeget efter indstilling fra det faglige udvalg beslutning om kompenserende foranstaltninger.
Stk. 2. Forsvarschefen eller en af forsvarschefen udpeget kan endvidere tillade fravigelse fra denne bekendtgørelse som led i forsøg.
Samtidig fastsættes forsøgets varighed og rapporteringsformen.
Kapitel 10 Ikrafttræden § 12. Bekendtgørelsen træder i kraft den 1. december 2021.
 Stk. 2. Konstabler ansat før d. 1. december 2021, kan færdiggøre uddannelse efter den hidtil gældende ordning.
 Stk. 3. Konstabler ansat før d. 1. december 2021, som nævnt i stk. 2, kan i overensstemmelse med overgangsordninger fastsat i uddannelsesordningen overgå til uddannelse efter denne bekendtgørelse.
