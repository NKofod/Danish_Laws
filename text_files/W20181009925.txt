Indkomstkontrol - årsfribeløb - uddannelsesfribeløb - egne børn Resumé:
 Ved indkomstkontrollen opgøres egenindkomst og fribeløb enten efter de almindelige regler eller efter reglerne om periodisering.
Ved beregning efter de almindelige regler beregner man et årsfribeløb.
Heri indgår fribeløbene for alle 12 måneder.
Dette gælder også forhøjelsen af fribeløb for egne børn.
Ved beregning efter reglerne om periodisering beregner man et uddannelsesfribeløb.
Heri indgår kun fribeløb som hører til uddannelsesperioden.
Dette gælder også forhøjelsen af fribeløb for egne børn.
 Den studerende var påbegyndt uddannelse i august 2016 og modtog SU fra august 2016 til december 2016.
 Den studerende havde 3 egne børn under 18 år og havde som følge heraf ret til forhøjelse af sit fribeløb.
Ankenævnet fandt, at styrelsen havde opgjort beløbene korrekt, herunder opgørelse af uddannelsesfribeløb og årsfribeløb.
Den studerende havde derfor tjent mere end sit fribeløb og skulle derfor tilbagebetale noget af den SU, som han havde modtaget for 2016.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
  § 24, stk. 4 om forhøjelse af årsfribeløbet eller uddannelsesfribeløbet for egne børn under 18 år.
 Sagsfremstilling:
 Den studerende påbegyndte i august 2016 ungdomsuddannelse, og modtog SU fra august 2016 til december 2016. Han havde tre børn under 18.
 Styrelsen for Institutioner og Uddannelsesstøtte havde efter indkomstkontrol krævet noget af den SU, som den studerende havde modtaget i 2016, tilbagebetalt.
 Den studerende mente, at forhøjelse af fribeløb pga. egne børn skulle medregnes som en årssats ved periodisering, og at han ikke havde tjent for meget ved periodiseret opgørelse.
 Ankenævnet stadfæstede styrelsens afgørelse.
 Ankenævnet bemærkede, at fribeløbet for egne børn kun medregnes for de måneder, hvor den studerende er under uddannelse, når uddannelsesfribeløbet skal beregnes efter reglerne om periodisering, hvorimod fribeløbet for egne børn medregnes for alle 12 måneder, når årsfribeløbet skal beregnes efter de almindelige regler for indkomstkontrol.
 Afgørelse:
 Ankenævnet for Statens Uddannelsesstøtteordninger fandt, at den studerende skulle tilbagebetale 12.118 kr. af den SU, som vedkommende modtog for 2016. Ankenævnet stadfæstede styrelsens afgørelse.
Begrundelse for afgørelsen Periodisering Fordi du i 2016 var under uddannelse i perioden fra august 2016 til december 2016, opfylder du betingelserne for, at din indkomst og dit fribeløb kan beregnes efter reglerne om periodisering.
 Vi vurderer dog, at dit krav skal beregnes efter de almindelige regler om indkomstkontrol fremfor reglerne om periodisering.
 Vi har i den forbindelse lagt vægt på, at du bliver stillet bedst ved beregning efter de almindelige regler om indkomstkontrol.
 Ved de almindelige regler overstiger din egenindkomst således dit årsfribeløb med 16.985 kr., og efter reglerne om periodisering overskrider din periodiserede egenindkomst dit uddannelsesfribeløb med 18.465 kr.
 Vi henviser til styrelsens beregning af indkomstkontrolkravet.
Egenindkomst Ifølge dine skatteoplysninger for 2016 var din personlige indkomst 457.436 kr.
I dette beløb indgår SU med 29.705 kr., kilometerpenge med 2.868 kr. og AM-bidrag med 33.869 kr.
Hertil skal lægges kapitalindkomst på 47 kr.
 Din egenindkomst i relation til SU er herefter beregnet til 391.041 kr.
Årsfribeløb Dit årsfribeløb var i 2016 374.056 kr.
Vi har herved lagt vægt på, at du i 5 måneder i 2016 var under uddannelse og modtog SU.
Du var derfor i 5 måneder berettiget til laveste fribeløb, hvilket i 2016 udgjorde 7.559 kr. pr. måned.
Vi har også lagt vægt på, at du i 7 måneder ikke var under uddannelse.
Du var derfor i disse 7 måneder berettiget til højeste fribeløb, hvilket i 2016 udgjorde 36.336 kr.
Vi har videre lagt vægt på, at du har 3 børn under 18 år.
Du var derfor berettiget til 3 gang forhøjelse for egne børn, hvilket i 2016 udgjorde 2.275,25 kr. pr. barn pr. måned.
Forhøjelse af årsfribeløbet/uddannelsesfribeløb for egne børn Vi er opmærksomme på dine oplysninger om, at du mener, at forhøjelsen af fribeløbet pga. egne børn er en årssats, som man får, uanset om man er studerende hele året.
 Vi bemærker, at forhøjelsen af årsfribeløb og uddannelsesfribeløb pga. egne børn ifølge loven er en månedssats.
Når man opgør efter de almindelige regler beregner man et årsfribeløb.
Ved denne opgørelse medregnes fribeløbene for alle 12 måneder.
Dette gælder også forhøjelsen af fribeløb for egne børn.
Når man opgør efter periodiseringsreglerne beregner man et uddannelsesfribeløb.
Ved denne opgørelse medregnes kun fribeløbene som hører til uddannelsesperioden.
Dette gælder også forhøjelsen af fribeløb for egne børn.
 Efter loven forhøjes årsfribeløbet eller uddannelsesfribeløbet med 2.203 kr. (2013-niveau) pr. måned for hvert af den uddannelsessøgendes børn, der er under 18 år.
Vi er opmærksomme på, at du har henvist til vejledningen på styrelsens hjemmeside om: Du får forhøjet dit fribeløb for et helt år ad gangen.
Det betyder, at selv om du bliver forælder i december måned, eller dit barn fylder 18 år i januar, så får du det forhøjede fribeløb for forældre hele året.  Vi bemærker, at denne vejledning oplyser, at man anses for forælder hele året, også selv om barnet er født i løbet af året.
Vejledningen angiver ikke, hvordan årsfribeløb eller uddannelsesfribeløb medregnes.
Vi henviser til vejledningen på styrelsens hjemmeside om periodisering: Periodisering betyder, at vi kun ser på din indkomst og dit fribeløb i de måneder, du er indskrevet på en uddannelse.  Kravet Din egenindkomst på 391.041 kr. oversteg dermed dit årsfribeløb på 374.056 kr. med 16.985 kr.
 For så vidt angår beregningen af indkomstkontrolkravet på 12.118 kr. henviser vi til styrelsens opgørelse, som vi har lagt til grund.
