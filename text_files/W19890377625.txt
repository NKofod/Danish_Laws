 Ankenævnet fandt, at dagpengekortet for et medlem, der arbejdede i en  

 5 dages uge med 2 ugentlige fridage, skulle belægges fuldt ud med 8 timer pr.  

 dag for de dage, medlemmet efter tjenestetidsplanen skulle have arbejdet.
 Arbejdsformidlingen konstaterede i 1988 fejl i udbetalingen af dagpenge  

 til et medlem i 1986, hvorefter både medlemmet, kassen og arbejdsgiveren var  

 skyld i fejludbetalinger i tilsammen 7 uger i 1986.
 Kassen og arbejdsformidlingen var uenige om, hvorledes medlemmets 2  

 sygedage lørdag/søndag i uge 5/1986 skulle belægges.
 Af sagen fremgik, at medlemmet i uge 5/1986 skulle have arbejdet således:  

 mandag 6 timer, tirsdag 8 timer, onsdag 6 timer, torsdag og fredag fri,  

 lørdag og søndag 6 timer hver.
 Medlemmet var imidlertid sygemeldt lørdag og søndag, hvor hun modtog løn  

 fra arbejdsgiveren for søndag, mens lørdag var karensdag.
Kassen fandt herefter, at medlemmets 2 sygedage skulle belægges med hver 6  

 timer, således at medlemmet havde ialt 32 timer i uge 5, og dermed var  

 berettiget til en dagpengeudbetaling svarende til 8 timer.
Kassen begrundede  

 dette med, at den foretog belægning i en 5 dages uge, og at sygedagene, der  

 faldt på en lørdag og en søndag, derfor skulle belægges med et antal timer  

 svarende til lønudbetalingen eller det planlagte antal arbejdstimer på  

 karensdagen.
Arbejdsformidlingen mente, at de 2 sygedage skulle belægges med hver 8  

 timer, uanset at medlemmets planlagte arbejdstid havde været på 6 timer pr.  

 dag.
Herefter skulle dagpengekortet for uge 5 belægges med ialt 36 timer,  

 hvorefter der ikke kunne udbetales dagpenge for denne uge.
 Direktoratet meddelte, at direktoratet var enig med arbejdsformidlingen i,  

 at medlemmets dagpengekort som følge af medlemmets sygdom henholdsvis den 1.  

 og 2. februar 1986 skulle belægges med 8 timer pr. dag, hvorfor medlemmet i  

 henhold til den dagældende mindsteudbetalingsregel ikke var berettiget til at  

 modtage supplerende dagpenge i den pågældende uge, jf. bekendtgørelse nr. 646  

 af 21. december 1983, § 2, stk. 4, ifølge den nu gældende bekendtgørelse nr.  

 461 af 27. juni 1989, § 7, 7,6 timer.
 Kassen anførte i sin klage til ankenævnet, at det var dens klare  

 opfattelse, at belægning på grund af sygdom kun skulle foretages for ugens 5  

 første dage, med mindre kassen havde søgt og modtaget dispensation herfor,  

 jf. § 2, stk. 5, i bekendtgørelsen.
 Kassen oplyste videre, at dens medlemmer som udgangspunkt arbejdede i en 5  

 dages arbejdsuge, hvorfor kassen ikke fandt det rigtigt at søge om en sådan  

 dispensation, som iøvrigt efter kassens opfattelse ikke ville have anden  

 betydning, end at belægningen skulle foretages med 1/6 af den  

 overenskomstmæssige arbejdstid.
Endelig bemærkede kassen, at dens medlemmer for arbejde på lørdage og  

 søndage fik udbetalt et tillæg til den normale timeløn, hvorfor kassen fandt,  

 at alle ugens dage absolut ikke kunne sidestilles.
Dette bestyrkedes af  

 bekendtgørelsens § 3, stk. 3, idet det for så vidt angik  

 søgnehelligdagsreglerne netop blev fastslået, at alle ugens dage ikke kunne  

 sidestilles, hvis der blev oppebåret tillæg for arbejde i week-enden.
Dette  

 uanset om man ifølge overenskomsten var forpligtet til at udføre arbejde også  

 i week-enden.
Kassen måtte derfor fastholde, at dagpengekortet i tilfælde af sygdom  

 skulle belægges fuldt ud på ugens 5 første dage.
Herudover blev der på lør-  

 og søndage foretaget belægning for fraværstimer, som medlemmet havde modtaget  

 økonomisk dækning for/skulle have arbejdet.
 Denne fremgangsmåde sikrede efter kassens opfattelse dels, at belægningen  

 skete for de hverdage, medlemmet ikke havde været til rådighed, dels at der  

 skete modregning for indtægt for week-enden og endelig, at det ikke var  

 arbejdsløshedsforsikringen, der kom til at betale eventuelle  

 fraværsdage/fridage, som hidrørte fra et medlems eventuelle week-end arbejde.
 Kassen henviste efterfølgende til bekendtgørelse nr. 461 af 27. juni 1989  

 og anførte, at indførelsen af forskellig belægning afhængig af, om der  

 arbejdes i en 5 eller 6 dages uge kunne tyde på, at man havde erkendt, at der  

 skulle ske en justering i forhold til tidligere gældende regler.
 Ankenævnet lagde til grund, at medlemmet arbejder i en 5 dages uge med 2  

 ugentlige fridage, og at disse fridage i uge 5/1986 var fastlagt til torsdag  

 og fredag.
 Ankenævnet fandt herefter, at medlemmets dagpengekort, i tilfælde af  

 sygdom, skulle belægges fuldt ud med 8 timer pr. dag for de dage, hvor  

 medlemmet efter tjenestetidsplanen skulle have arbejdet, jf. bekendtgørelse  

 nr. 646 af 21. december 1983, § 2, stk. 4.
 Ankenævnet tiltrådte således Direktoratet for Arbejdsløshedsforsikringens  

 afgørelse.
