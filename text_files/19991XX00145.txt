Skriftlig fremsættelse (3. december 1999) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om servicejob. (Forsøgsordning  

 med tilskud til servicejob i den offentlige sektor).
(Lovforslag nr.
L 125).
 Forslaget er bl.a. en  

 opfølgning på den netop indgåede finanslovsaftale om  

 servicejob.
Erfaringsmæssigt har ældre med langvarig  

 ledighed bag sig vanskeligt ved at opnå ordinær  

 beskæftigelse.
Omvendt er der tale om en gruppe, som har gode  

 forudsætninger for at varetage job, hvor livserfaring og omsorg m.v. i  

 betydning kan overstige forudgående erhvervserfaring og formel  

 uddannelse.
Samtidig er der udsigt til et stigende rekrutteringsbehov  

 i den offentlige sektor, ikke mindst i kommunerne.
I takt med at de store  

 generationer går på pension, og ungdomsårgangene bliver  

 mindre, kan der opstå mangel på arbejdskraft.
Da de offentligt  

 ansatte gennemsnitligt er ældre end de privatansatte, vil den  

 forventede generelt stigende afgang fra arbejdsmarkedet blive særlig  

 mærkbar i den offentlige sektor.
Den med lovforslaget foreslåede servicejobordning  

 skal ses i lyset heraf, idet der åbnes mulighed for, at stat, amter og  

 kommuner inden for en 2-årig forsøgsperiode fra den 1. januar  

 2000 til og med den 31. december 2001 kan søge om et statsligt tilskud  

 til ansættelse af ældre langtidsledige i varige stillinger  

 på ordinære løn- og ansættelsesvilkår.
Det  

 årlige tilskud udgør 100.000 kr. pr. helårsstilling.
Hensigten med servicejobordningen er at fremme de  

 ældre langtidslediges beskæftigelsesmuligheder samt at medvirke  

 til at styrke den offentlige sektors nuværende opgavevaretagelse.
Der  

 er således ikke tale om at opdyrke nye områder, men om at  

 forbedre muligheden for at løfte de nuværende opgaver bedre.
 Målgruppen for ordningen er forsikrede ledige, som  

 er fyldt 48 år, og som har mindst 6 måneders anciennitet i  

 aktivperioden, samt personer der modtager overgangsydelse.
Der er tale om varige stillinger, der kan tilbydes  

 personer i målgruppen som selvstændigt alternativ til aktivering  

 efter reglerne herom i lov om en aktiv arbejdsmarkedspolitik.
Da stillingerne  

 som nævnt er varige, vil der kunne ydes tilskud under hele  

 ansættelsesforholdet.
Ligeledes vil ansættelsesforholdet kunne  

 fortsætte, selv om den ansatte overgår til efterløn.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Tingets velvillige behandling.
