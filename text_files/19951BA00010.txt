Nr BSF 10 Forslag til folketingsbeslutning om fordeling af arbejde og fri  

 tid(Skraldemandsmodellen) Fremsat af Aage Frandsen (SF) Anne Baastrup (SF) Steen Gade (SF) den 11. oktober 1995 Folketinget opfordrer regeringen til at fremsætte lovforslag om en arbejdsfordelingsordning, som skal fungere fra den 1. januar 1996 til den 31. december 1996 ud fra følgende principper:
 Et dagpengeberettiget medlem af en arbejdsløshedskasse, der er omfattet af  

 en på arbejdspladsen aftalt arbejdsfordelingsordning, kan få dagpenge, når  

 arbejdsfordelingen som hovedregel opfylder følgende betingelser:
1) Arbejdstiden skal være nedsat med hele dage eller uger.
Arbejdstiden  

 kan højst nedsættes med 40 pct.
 2) Arbejdsfordelingsordninger kan ikke etableres for faggrupper, der i det  

 pågældende arbejdskraftsopland skønnes at have en arbejdsløshed på 3 pct.  

 eller derunder.
3) I forbindelse med arbejdsfordelingsordningen udsteder arbejdsgiveren  

 frigørelsesattester for et antal af de medlemmer, der er omfattet af  

 ordningen, således at hvert enkelt af disse uden varsel kan fratræde med  

 henblik på at overtage anden beskæftigelse med en længere arbejdstid.  

 Antallet skal mindst svare til det antal, der er i beskæftigelse på grund af  

 arbejdsfordelingsordningen.
Frigørelsesattesterne udstedes til de sidst  

 ansatte, medmindre der opnås enighed om andet.
 4) Der kan ikke udbetales offentlige løntilskud til deltagere i  

 arbejdsfordelingen.
5) Arbejdsmarkedsrådet kan godkende arbejdsfordelingsordninger, der ikke  

 opfylder en eller flere af de ovennævnte betingelser.
En sådan godkendelse  

 kan gøres tidsbegrænset.
 6) Tvivlsspørgsmål vedrørende arbejdsfordelingsordninger afgøres af  

 arbejdsmarkedsrådet, hvis afgørelse kan ankes til Landsarbejdsrådet.
 7) Arbejdsministeren nedsætter en evalueringsgruppe, som i oktober 1996  

 fremkommer med en rapport om erfaringerne med den skitserede  

 arbejdsfordelingsmodel med henblik på, at ordningen eventuelt forlænges et  

 antal år eller gøres permanent i en eller anden udformning.  

 Evalueringsgruppen skal bestå af repræsentanter for arbejdsmarkedets parter,  

 hvoraf mindst halvdelen skal have direkte erfaringer med den skitserede  

 arbejdsfordelingsmodel enten som lønmodtager eller som arbejdsgiver.
Bemærkninger til forslaget Almindelige bemærkninger Forslaget er en revideret genfremsættelse af beslutningsforslag nr.
B 74 i  

 folketingsåret 1993-94 og B 9 i folketingsåret 1994-95. (Se Folketingstidende  

 1993-94, forhandlingerne sp. 6589 og sp. 8000 og tillæg A sp. 7135 og  

 Folketingstidende 1994-95 forhandlingerne s. 156 og s. 501 og tillæg A s.  

 226).
I forhold til B 74 og B 9 er dette beslutningsforslag alene en ordning,  

 der skal gælde i 1996. Men samtidig foreslås nedsat en evalueringsgruppe, der  

 skal følge, i hvilket omfang og med hvilke resultater arbejdsfordelingen  

 anvendes efter beskrivelsen i dette beslutningsforslag.
Herefter er det så op  

 til Folketinget på baggrund af de indhøstede erfaringer at vurdere, om  

 ordningen skal forlænges nogle år eller gøres permanent.
Da der alene er tale om en ordning, der skal fungere i 1996, er det i  

 dette beslutningsforslag udeladt, at de lønmodtagere, der er med i ordningen,  

 skal stå til rådighed for arbejdsmarkedet i de uger, hvor de holder fri på  

 dagpenge.
Hvis arbejdsfordelingsmodellen forlænges eller gøres permanent  

 efter 1996, kan det derimod være relevant at se på, om man skal stå til  

 rådighed for arbejdsmarkedet i friugerne.
Dette ikke mindst, hvis  

 arbejdsløsheden til den tid er væsentligt nedbragt.
Baggrunden for dette forslag, og som det var for B 74 og B 9, er  

 naturligvis den ide, som skraldemændene i Århus fik i efteråret 1993 om at  

 dele deres arbejde med arbejdsløse kolleger.
Ved at holde fri hver fjerde uge  

 kunne 3 mand skabe plads til en fjerde.
 Hvis rigtig mange brugte denne ide, kunne mange arbejdsløse få del i  

 arbejdet.
Prisen herfor var de beskæftigede skraldemænd villige til at betale.
Hver  

 4. uge ville de give afkald på lønnen og nøjes med arbejdsløshedsdagpenge, et  

 tab på 8.000-9.000 kr. om året efter skat.
De var villige til at betale i  

 solidaritet med deres arbejdsløse kolleger, der ville gå det tredobbelte frem  

 i indtægt.
For staten ville økonomien være neutral, idet det kun var et spørgsmål om,  

 hvem der skulle have dagpengene.
Selv om skraldemændene kun fik mulighed for  

 at realisere den skrabede model med en dækning på 80 pct. af de fulde  

 dagpenge, hvorved tabet blev yderligere ca. 3.300 kr. om året, valgte  

 adskillige skraldemænd ordningen i solidaritet med deres arbejdsløse  

 kolleger.
 Ud fra et beskæftigelsessynspunkt er skraldemandsmodellen ikke mindst god,  

 fordi der er tale om 100 pct. genbesættelse, hvilket som bekendt ikke er  

 tilfældet ved uddannelsesorlov og ved børnepasningsorlov.
 Men med ændringerne i sabbatorloven i efteråret 1994, har skraldemændene  

 og andre ikke engang fået lov til at beholde den skrabede model.
Det helt afgørende ved skraldemandsmodellen er, at flere personer kan  

 bevare en tilknytning til arbejdsmarkedet.
Det er velkendt, at jo længere man  

 går arbejdsløs, jo sværere er det at få et job.
Det betyder, at det  

 offentlige må træde til med bekostelige tilbud om jobtræning og uddannelse,  

 som endda ofte viser sig at være utilstrækkelige til at sikre en varig  

 genindtræden på arbejdsmarkedet.
 Specielt for mange langtidsledige vil skraldemandsmodellen kunne give nyt  

 muligheder og vil utvivlsomt kunne bidrage til, at mange langtidsledige kan  

 vende tilbage til arbejdsmarkedet.
Bemærkninger til de enkelte punkter Ad 1 Der er tale om frivillige, aftalte arbejdsfordelingsordninger mellem  

 parterne på arbejdspladsen; ingen kan tvinges med i ordningen.
Det  

 fastsættes, at arbejdstiden skal nedsættes med hele dage eller uger.
Man kan  

 altså ikke nedsætte f.eks. den daglige arbejdstid.
Sker nedsættelsen i form  

 af hele dage, kan det højst dreje sig om 2 dage pr. uge, sker det i form af  

 hele uger, kan det højst være hver 3. uge.
Ad 2 På områder, hvor arbejdsløsheden i forvejen er meget lav, er der ingen  

 grund til at etablere arbejdsfordelingsordninger.
Området defineres fagligt  

 (ved faggruppe) og geografisk (ved arbejdskraftsopland). Der vil være et  

 element af skøn over denne afgrænsning, men den må ikke gøres snævrere end  

 nødvendigt.
Det er ikke altid, at arbejdsløsheden for et således afgrænset område kan  

 aflæses i statistikken.
I så fald vil det bero på et skøn, om kravet er  

 opfyldt.
Men så længe den generelle arbejdsløshed er høj, vil kravet desværre  

 være opfyldt i de fleste tilfælde.
Ad 3 Disse bestemmelser regulerer rådighedsforpligtelsen for deltagerne i  

 arbejdsfordelingsordningen.
Der skal ved en arbejdsfordelingsordning, der sikrer beskæftigelsen for  

 f.eks. 10 personer, foreligge mindst 10 frigørelsesattester.
I de tilfælde,  

 hvor arbejdsfordelingsordningen fører til nyansættelser, udstedes  

 frigørelsesattesterne typisk til de nyansatte.
I de tilfælde, hvor formålet  

 er at undgå afskedigelser, udstedes de typisk til de sidst ansatte.
Men  

 bestemmelsen giver mulighed for at fordele frigørelsesattesterne til andre,  

 såfremt de er indforstået hermed.
Det afgørende er, at antallet af  

 frigørelsesattester mindst svarer til det antal job, der er skabt henholdsvis  

 bevaret gennem arbejdsfordelingsordningen.
Ad 4 Bestemmelsen skal sikre mod misbrug af arbejdsfordelingsordninger  

 kombineret med offentlige løntilskud.
Ad 5 Det er ikke hensigten at blokere for fornuftige  

 arbejdsfordelingsordninger, der ikke passer ind i de rammer, der er angivet  

 under punkterne 1-4. Derfor åbnes mulighed for, at arbejdsmarkedsrådet (i den  

 region, arbejdspladsen tilhører) kan godkende, at deltagerne i andre  

 arbejdsfordelingsordninger får dagpenge.
En sådan godkendelse kan gøres  

 tidsbegrænset.
Ad 6 Tvivlsspørgsmål vedrørende arbejdsfordelingsordninger afgøres af det  

 regionale arbejdsmarkedsråd.
 Det kan f.eks. dreje sig om, hvorvidt den relevante arbejdsløshed er over  

 3 pct., idet den officielle arbejdsløshedsstatistik typisk ikke vil være  

 detaljeret nok.
Ad 7 Evalueringsgruppen skal løbende følge, i hvilket omfang denne  

 arbejdsfordelingsmodel anvendes, bl.a. med henblik på, at der i efteråret  

 1996 kan fremsættes lovforslag om en forlængelse eller permanentgørelse af  

 ordningen i en eller anden form, der kan træde i kraft den 1. januar 1997.
