Arbejdsmiljøklagenævnet fastholdt afgørelse med afslag på arbejdstilladelse til barn under 13 år Resume Arbejdsmiljøklagenævnet vurderede, at arbejde som hjælpetræner i en gymnastikforening er arbejde, der er omfattet af bekendtgørelse om unges arbejde.
 Nævnet fandt ikke, at arbejdet som hjælpetræner i en gymnastikforening er omfattet af de aktiviteter, som politiet efter ansøgning kan give tilladelse til.
Nævnet lagde vægt på, at arbejdet bestod i, at barnet skulle hjælpe med at træne de andre børn, som deltager i sportsaktiviteten.
Der var dermed ikke tale om, at barnet erhvervsmæssigt skulle optræde, deltage eller medvirke i sportsaktiviteter.
 Nævnet lagde også vægt på, at der ikke var tale om lejlighedsvist eller kortvarigt arbejde, der udføres i arbejdsgiverens private husholdning, eller arbejde i en familievirksomhed.
 Afgørelsen blev truffet af et enigt nævn.
Den konkrete afgørelse [Adressat udeladt] Afgørelsen er skrevet til [navn udeladt] og [navn udeladt].
Afgørelsen er sendt til [navn udeladt], som repræsenterer [navn udeladt] og [navn udeladt] i sagen.
Afgørelse I har klaget over Politiets Administrative Centers afgørelse af 11. oktober 2019 om afslag på arbejdstilladelse til barn under 13 år.
 Arbejdsmiljøklagenævnet har nu afgjort sagen på møde den 25. februar 2020.
 Resultatet er:
  Arbejdsmiljøklagenævnet fastholder Politiets Administrative Centers afgørelse af 11. oktober 2019 med afgørelse til jer om afslag på arbejdstilladelse til [navn udeladt].
 Det betyder, at nævnet er kommet til samme resultat som Politiets Administrative Center.
 På de næste sider kan I læse mere om afgørelsen.
På nævnets vegne [Navn udeladt] Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejde som hjælpetræner i en gymnastikforening er arbejde, der er omfattet af bekendtgørelse om unges arbejde.
 Nævnet finder ikke, at arbejdet som hjælpetræner i en gymnastikforening er omfattet af de aktiviteter, som politiet efter ansøgning kan give tilladelse til.
Hvad er afgørende for resultatet Nævnet lægger vægt på, at arbejdet består i, at barnet skal hjælpe med at træne de andre børn, som deltager i sportsaktiviteten.
Der er dermed ikke tale om, at barnet erhvervsmæssigt skal optræde, deltage eller medvirke i sportsaktiviteter.
 Nævnet lægger også vægt på, at der ikke er tale om lejlighedsvist eller kortvarigt arbejde, der udføres i arbejdsgiverens private husholdning, eller arbejde i en familievirksomhed.
 Nævnet har lagt til grund, at der er tale om lønnet beskæftigelse.
 [Navn udeladt] har anført i klagen, at afslaget efter formuleringen alene bygger på en abstrakt fortolkning af bestemmelsen, hvorfor der ikke er tale om, at afslaget gives på grundlag af det konkrete indhold i arbejdet. [Navn udeladt] undrer sig over, at Politiets Administrative Center anlægger en anden fortolkning af reglerne end den, som Københavns Vestegns Politi anlagde, da denne myndighed gav tilladelse efter en lignende ansøgning i 2018. Dette fremstår ifølge [navn udeladt] som vilkårligt og i strid med lighedsgrundsætningen.
 Det kan ikke føre til et andet resultat, da nævnet som anført ovenfor ikke finder, at arbejdet som hjælpetræner i en gymnastikforening er omfattet af de aktiviteter, som politiet efter ansøgning kan give tilladelse til.
Om reglerne Efter bekendtgørelsen må unge under 13 år ikke være beskæftiget med arbejde.
 Politiet kan, efter ansøgning i hvert enkelt tilfælde, tillade, at børn under 13 år der erhvervsmæssigt optræder, deltager eller medvirker i kulturelle og lignende aktiviteter, herunder sportsaktiviteter, teaterforestillinger, varietéforestillinger, koncerter, cirkusforestillinger, radio og tv, eller medvirker ved optagelse af film eller reklamefilm.
Bemærkninger til klagen Det fremgår af klagen, at der er tale om et job i en gymnastikforening i forbindelse med holdtræning af børn.
Der er tale om 3 timers ugentligt arbejde som minihjælper på puslingehold, som træner børn i alderen 3-5 år og på dans - og leghold, som træner børn i alderen 3-4 år og 5-6 år.
[Navn udeladt] anfører i klagen, at man som minihjælper aldrig er alene med holdene, og at man udelukkende varetager mindre hjælpefunktioner på holdene, som styres af voksne uddannede instruktører.
Det er de voksne, som har ansvaret, og som forbereder og bestemmer træningen.
[Navn udeladt] anfører endvidere, at minihjælperne blot møder op til træning, og giver en hjælpende hånd til instruktørerne i det fornødne omfang.
Foreningen har afholdt omkostningerne til uddannelse af minihjælperne, hvorfor pigerne også selv er meget opmærksomme på, hvad de må, kan og skal i deres funktion.
 [Navn udeladt] anfører yderligere at afslaget er givet med den standardbegrundelse, at det ansøgte arbejde ikke er omfattet af bekendtgørelsens § 44.
[Navn udeladt] anfører i forlængelse heraf, at afslaget beror på en forkert fortolkning af § 44 i bekendtgørelsen om unges arbejde og at virket som minihjælper for et børnehold ikke er omfattet af denne regel.
Bekendtgørelsens § 44 hjemler, at der efter en konkret ansøgning kan gives tilladelse til, at børn under 13 år erhvervsmæssigt optræder, deltager eller medvirker i kulturelle og lignende aktiviteter, herunder sportsaktiviteter.
[Navn udeladt] anfører yderligere, at bekendtgørelsens § 44 nævner deltagelse i sportsaktiviteter, og det af være minihjælper netop falder inden for dette anvendelsesområde.
Virket kan udføres helt uden fare for den pågældende, hvorfor afslagene skal ændres til tilladelser.
 [Navn udeladt] anfører endelig, at denne sag ikke angår det forhold, at der i mange tilfælde, hvor børn hjælper i idrætsforeninger, slet ikke er tale om arbejde, men om en medlemsfunktion, som alene har karakter af en fritidsaktivitet, der ikke omfattes af arbejdsmiljølovgivningen jf. lovens § 60 og forarbejderne hertil.
 Arbejdsmiljøklagenævnet skal til det i klagen anførte henvise til begrundelsen for afgørelsen.
 Det følger af § 44 i bekendtgørelse om unges arbejde, at politiet efter ansøgning i hvert enkelt tilfælde kan tillade, at børn under 13 år erhvervsmæssigt optræder, deltager eller medvirker i kulturelle og lignende aktiviteter, herunder sportsaktiviteter, teaterforestillinger, varietéforestillinger, koncerter, cirkusforestillinger, radio og tv, eller medvirker ved optagelse af film eller reklamefilm.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Politiets Administrative Center.
Regler Her er de regler, nævnet har afgjort sagen efter.
Love og bekendtgørelser Om Arbejdsmiljøklagenævnets kompetence:
 § 81 i Beskæftigelsesministeriets lovbekendtgørelse nr. 1084 af 19. september 2017 om arbejdsmiljø  § 54 i Arbejdstilsynets bekendtgørelse nr. 239 af 6. april 2005 om unges arbejde.
 Om unges arbejde:
  § 2 i Arbejdstilsynets bekendtgørelse nr. 239 af 6. april 2005 om unges arbejde.
  § 29 i Arbejdstilsynets bekendtgørelse nr. 239 af 6. april 2005 om unges arbejde.
  § 44, stk. 1 i Arbejdstilsynets bekendtgørelse nr. 239 af 6. april 2005 om unges arbejde.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi til [Adressat udeladt] Lovuddrag Beskæftigelsesministeriets lovbekendtgørelse nr. 1084 af 19. september 2017 om arbejdsmiljø § 81. Klage over en afgørelse truffet af Arbejdstilsynet i henhold til denne lov, jf. dog stk. 6, eller i henhold til en EU-forordning vedrørende forhold omfattet af denne lov kan indbringes for Arbejdsmiljøklagenævnet, inden 4 uger efter at afgørelsen er meddelt den pågældende.
Stk. 3. Rettidig klage har opsættende virkning, indtil Arbejdsmiljøklagenævnets afgørelse foreligger, eller nævnet bestemmer andet.
Klager over afgørelser om forhold efter § 77, stk. 1, som skal bringes i orden straks, samt afgørelser efter § 77, stk. 2 og 3, har ikke opsættende virkning.
 Stk. 4. Når særlige grunde taler derfor, kan Arbejdsmiljøklagenævnet behandle en klage og tillægge denne opsættende virkning, selv om klagen ikke er fremkommet rettidigt.
Bekendtgørelse nr. 239 af 6. april 2005 om unges arbejde Kapitel 1 Område § 2. Bekendtgørelsen finder ikke anvendelse på lejlighedsvist eller kortvarigt arbejde, der udføres i arbejdsgiverens private husholdning, og arbejde i familievirksomheder, når dette arbejde hverken er skadeligt eller farligt for de unge.
Det skal gennem grundig oplæring og effektivt tilsyn sikres, at arbejdet udføres sikkerheds- og sundhedsmæssigt fuldt forsvarligt.
 § 29. Unge, som er under 15 år, eller som er omfattet af undervisningspligten, må ikke beskæftiges ved arbejde, jf. dog § 30 og § 31 samt §§ 43 - 46.
Kapitel 7 Børn, som er under 13 år § 44. Politiet kan efter ansøgning i hvert enkelt tilfælde tillade, at børn under 13 år erhvervsmæssigt optræder, deltager eller medvirker i kulturelle og lignende aktiviteter, herunder sportsaktiviteter, teaterforestillinger, varietéforestillinger, koncerter, cirkusforestillinger, radio og tv, eller medvirker ved optagelse af film eller reklamefilm.
Kapitel 8 Administrative bestemmelser Bemyndigelser og dispensationer m.v.
Klageadgang § 54. Afgørelser efter denne bekendtgørelse kan påklages efter § 81 i lov om arbejdsmiljø.
