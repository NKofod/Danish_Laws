Ligestillingsnævnets afgørelse J.nr. 2008-1332 Nævnet fandt ikke, at en virksomhed havde løftet bevisbyrden for, at afskedigelsen af en kvinde ikke var begrundet i hendes graviditet.
Kvinden blev tilkendt en godtgørelse på 126.000 kr.
En kvinde blev ansat som intern salgsassistent hos et privat firma med virkning fra den 17. juni 2007. De første tre måneder af ansættelsen ansås for prøvetid, prøvetiden udløb den 18. september 2007. 14 dage efter sin start i virksomheden oplyste kvinden sin arbejdsgiver om, at hun var gravid.
Kvinden blev efterfølgende opsagt den 25. oktober 2008 til fratræden den 30. november 2008. Virksomheden begrundede kvindens afskedigelse med, at kvinden ikke levede op til stillingens krav.
Der blev i den skriftlige opsigelse henvist til en mundtlig samtale, der ifølge kvinden, aldrig havde fundet sted.
Kvinden gjorde gældende, at hendes opsigelse var begrundet i hendes graviditet, idet hun til fulde levede op til stillingens krav.
Hun gjorde i den forbindelse opmærksom på, at såfremt hun ikke levede op til stillingens krav, ville det have været bedre for virksomheden at afskedige hende inden for prøveperioden, hvilket de ikke gjorde.
Virksomheden fastholdt at opsigelsen skyldtes, at hun ikke levede op til stillingens krav, samt at hun brugte uforholdsmæssigt meget tid på internettet på at søge på ikke-arbejdsrelaterede hjemmesider.
Nævnet fandt ikke, at virksomheden var i stand til at løfte bevisbyrden for, at afskedigelsen af kvinden ikke var begrundet i hendes graviditet.
Kvinden blev tilkendt en godtgørelse på 126.000 kr.
