Fremsat den 9. marts 2021 af Karsten Hønge (SF), Karina Lorentzen Dehnhardt (SF) og Jacob Mark (SF) Forslag til folketingsbeslutning om kun at sende offentlig digital post til borgere på hverdage Folketinget pålægger regeringen inden udgangen af 2021 at fremsætte de nødvendige forslag, der sikrer, at offentlige myndigheder og organer kun sender digital post til borgerne på hverdage i tidsrummet mandag kl. 08.00 til fredag kl. 10.00, således at borgere ikke modtager digital post i weekender eller på helligdage.
 Offentlige myndigheder og organer skal endvidere forsyne alle henvendelser til borgere med en relevant emnebetegnelse.
Bemærkninger til forslaget Danmark er verdensmester i offentlig digitalisering, og derfor bør det være muligt at udsende digital post fra offentlige myndigheder i hverdagene.
Det forårsager unødig undren og stress hos borgerne, når de f.eks. juleaften eller i weekenden modtager digital post fra offentlige myndigheder.
Der har været flere eksempler i medierne på psykisk syge eller udsatte borgere, som har fået deres tilstand forværret af at modtage digital post fra f.eks. et jobcenter eller en kommune uden for hverdagene, hvor de ikke har mulighed for at få støtte eller vejledning fra deres kontaktperson m.v.
Det er urimeligt, og det skaber unødig forvirring for borgerne.
Som samfund skal vi hjælpe og støtte vores udsatte borgere, og vores digitale løsninger skal afspejle denne intention.
 Med beslutningsforslaget skal reglerne for udsendelse af digital post ændres, således at offentlige myndigheder og organer som udgangspunkt kun udsender digital post til borgerne i tidsrummet mandag kl. 8.00 til fredag kl. 10.
Herover ønsker forslagsstillerne, at alle henvendelser skal være forsynet med en relevant emnebetegnelse, således at borgeren ved, hvad henvendelsen vedrører.
I dag indeholder mange meddelelser alene emnebetegnelsen post.
 Såfremt der skulle være udfordringer med hensyn til f.eks. tidsfrister, burde dette kunne løses, ved at den digitale meddelelse udsendes hverdagen før fristen, ligesom særlige typer af meddelelser, som skal udsendes til hele befolkningen, vil kunne undtages fra reglerne, såfremt det vurderes, at andet medfører væsentlige kapacitetsproblemer.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kun at sende offentlig digital post til borgere på hverdage.
(Beslutningsforslag nr.
B 237) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
