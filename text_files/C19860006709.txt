(Til stiftsøvrighederne) Ved lov nr. 218 af 23. april 1986 om bestyrelse og brug af folkekirkens  

 kirker m.m., der træder i kraft den 1. juli 1986, ophæves lov om kirkers  

 brug, sognebåndsløsning m.m., jfr. lovbekendtgørelse nr. 151 af 30. maj 1961,  

 bortset fra §§ 8-11 om sognebåndsløsning.
Endvidere ophæves de resterende  

 bestemmelser i lov om kirkers bestyrelse m.m., jfr. lovbekendtgørelse nr. 318  

 af 26. juni 1970, lov nr. 100 af 15. maj 1903 om afløsning af tienden og lov  

 nr. 129 af 4. april 1928 om afløsning af tienden i de sønderjyske landsdele.
Den nye lov er aftrykt som bilag til nærværende cirkulære.
En i henhold  

 til loven udfærdiget bekendtgørelse om brug af folkekirkens kirker m.v.  

 vedlægges.
Bestemmelserne i den nye lov bygger i det væsentlige på de hidtil gældende  

 regler og tilstræber en forenkling og tydeliggørelse af disse.
Der er således  

 ikke indført adgang til verdslig brug af det indviede kirkerum, ligesom der  

 ikke er fundet grundlag for - i hvert fald på indeværende tidspunkt - at  

 foretage en ændring af de hidtil gældende regler om sognebåndsløsning, der er  

 opretholdt ved lovens § 25, stk. 2, punkt 1.
 De væsentligste ændringer er følgende:
 1. Ifølge lovens § 3 kan kirkeministeren som hidtil  

 tillade, at begravelsesvæsenet udskilles fra kirkens bestyrelse, men i  

 modsætning til den tidligere retstilstand vil bestemmelsen også kunne finde  

 anvendelse på kirkegårde ved ikke-selvejende kirker.
2. Lovens § 4 om kirkers overgang til selveje er en  

 lovfæstelse af den praksis, som kirkeministeriet hidtil har fulgt på dette  

 område.
Det er bl.a. en betingelse for en kirkes overgang til selveje, at den  

 afleveres i forsvarlig stand, hvilket må konstateres ved et ekstraordinært  

 provstesyn.
 Ved kirker forstås i lovens kapitel 2 om kirkers brug rum, der er indviet  

 til afholdelse af gudstjenester og foretagelse af kirkelige handlinger inden  

 for folkekirken.
 3. Efter lovens § 5, stk. 1, 2. punktum, kræves der  

 kun tilladelse fra biskoppen til afholdelse af kirkekoncerter, opførelse af  

 kirkespil og lignende, såfremt et mindretal i menighedsrådet forlanger dette.
 4. Den ret, der ifølge lovens § 5, stk. 2, tilkommer  

 præster i folkekirken til at bruge de kirker, de er ansat ved, til  

 gudstjenester, kirkelige handlinger og kirkelige møder, gælder såvel for  

 fastansatte præster som for hjælpepræster.
 5. I tilfælde af uoverensstemmelse mellem  

 menighedsrådet og en af præsterne eller mellem præsterne indbyrdes angående  

 tidspunkterne for brug af kirken, kan sagen efter anmodning fra en af  

 parterne afgøres af biskoppen, jfr. lovens § 5, stk. 3.
 6. I modsætning til de hidtil gældende bestemmelser er  

 den præsterne tilkommende ret til at overlade brugen af kirken til andre  

 præster i folkekirken ifølge lovens § 6, stk. 1, begrænset til gudstjenester  

 og kirkelige handlinger, således at menighedsrådets samtykke i henhold til  

 lovens § 5, stk. 1, 1. punktum, er fornødent til afholdelse af kirkelige  

 møder, som ikke ledes af de ved kirken ansatte præster.
7. Ligesom hidtil er der adgang for medlemmer af  

 folkekirken til at få sogne- eller distriktskirken stillet til rådighed til  

 afholdelse af gudstjeneste ved en anden præst i folkekirken end den eller de  

 præster, der er ansat ved kirken, jfr. lovens § 8, stk. 1. Anmodning om sådan  

 brug af kirken skal være fremsat af mindst 10 af sognemenighedens medlemmer,  

 som har valgret til menighedsråd.
Der er derimod ikke længere særlig hjemmel  

 for sognebåndsløsere til at få kirken i det sogn eller kirkedistrikt, hvor de  

 bor, overladt til gudstjenestelig brug ved den præst, til hvem de har løst  

 sognebånd, eller for valgmenighedsmedlemmer til at lade præsten for den  

 valgmenighed, hvortil de har sluttet sig, prædike i deres sogne- eller  

 distriktskirke.
 Om valgmenighedsmedlemmers adgang til brug af sognekirken henvises til  

 lovens §§10 og 11.
 8. I lovens § 9, stk. 2, er det præciseret, at retten  

 for et medlem af sognemenigheden til at få sogne- eller distriktskirken  

 overladt til en fremmed præst til foretagelse af kirkelige handlinger alene  

 vedrører brug af kirken til kirkelige handlinger, der skal udføres for den  

 pågældende selv eller for det medlem af sognemenigheden, på hvis vegne  

 anmodningen om at få kirken stillet til rådighed er fremsat.
9. Anmodninger i henhold til lovens §§ 8, 9 og 11 om  

 brug af kirken til afholdelse af gudstjenester eller foretagelse af kirkelige  

 handlinger ved en anden præst end den eller de præster, der er ansat ved  

 kirken, skal ifølge lovens § 12 fremsættes over for menighedsrådet som  

 kirkens bestyrelse efter regler, der fastsættes af kirkeministeren.
Sådanne  

 regler er fastsat i den i henhold til loven udfærdigede bekendtgørelse.
10. Ifølge lovens § 16, stk. 1, er folkekirkens  

 gudstjenester offentlige.
Bestemmelsen er i modsætning til den tidligere  

 gældende bestemmelse begrænset til kun at angå folkekirkens gudstjenester og  

 omfatter således ikke gudstjenester, der afholdes i folkekirkens kirker af  

 frimenigheder eller andre kristne trossamfund uden for folkekirken.  

 Bestemmelsen omfatter heller ikke kirkelige handlinger.
Det forudsættes  

 imidlertid, at der som hidtil normalt er adgang for enhver til at overvære  

 kirkelige handlinger, og at undtagelse kun gøres i tilfælde, hvor der  

 fremsættes en rimeligt motiveret anmodning herom.
 11. Ifølge lovens § 16, stk. 2, bestemmer  

 menighedsrådet, i hvilket omfang der er adgang til kirken uden for de tider,  

 hvor den er i brug, og hvorvidt der skal erlægges entree.
 12. Der er som hidtil adgang til at kræve betaling for  

 brug af kirken ved særskilte kirkelige handlinger, kirkelige møder m.v.  

 Betalingen fastsættes i en vedtægt, der udfærdiges af menighedsrådet og  

 godkendes af provstiudvalget, jfr. lovens § 19, stk. 1. I modsætning til de  

 tidligere gældende regler er der ikke adgang til at kræve nogen form for  

 betaling i forbindelse med kirkens benyttelse til afholdelse af  

 gudstjenester, ejheller i det i lovens § 8, stk. 1, omhandlede tilfælde, jfr.  

 ovenfor punkt 7.
13. I overensstemmelse med den hidtil gældende  

 retstilstand bestemmer lovens § 20, stk. 3, at ethvert medlem af folkekirken  

 har ret til kirkelig betjening af præsten eller præsterne for den menighed,  

 hvortil medlemmet hører.
Som noget nyt hjemler § 20, stk. 4, medlemmer af  

 folkekirken, der ikke hører til sognemenigheden, men som har en særlig  

 tilknytning til denne, ret til kirkelig betjening i sognemenighedens kirke.  

 Nærmere regler herom kan fastsættes af kirkeministeren.
Indtil disse regler er givet, må tvivlsspørgsmål forelægges biskoppen til  

 afgørelse.
Biskoppens afgørelse kan indbringes for kirkeministeren.
 14. Ifølge lovens § 21, stk. 1, kan præsterne i et  

 pastorat med menighedsrådets eller menighedsrådenes tilslutning dele  

 pastoratet i områder, således at hver præst betjener beboerne i sit område.  

 Bestemmelsen svarer til den tidligere gældende retstilstand, dog således at  

 den tidligere anvendte betegnelse »distrikt« er blevet ændret til  

 »område« for at undgå forveksling med de i lov om menighedsråd  

 omhandlede kirkedistrikter.
15. Ifølge lovens § 22 kan biskoppen - eventuelt på  

 eget initiativ - efter forhandling med menighedsrådet og præsterne fastsætte  

 regler om præsternes betjening af menigheden (menighederne), herunder om  

 opdeling af pastoratet i områder.
Reglerne vil også kunne omfatte præsternes  

 adgang til brug af kirken (kirkerne). Regler om præsternes betjening af  

 menigheden (menighederne) og om præsternes adgang til brug af kirken  

 (kirkerne) skal altid fastsættes, når pastoratet opdeles i områder.
16. I lovens § 23, stk. 1, er det i overensstemmelse  

 med den hidtil gældende retstilstand præciseret, at biskoppens afgørelser  

 efter loven kan påklages til kirkeministeren.
Det drejer sig om biskoppens  

 afgørelser i henhold til lovens §- 5, stk. 1 og 3, samt §§ 10, 13, 14, 15, 17  

 og 22. Klage skal indgives inden 4 uger efter, at klageren har fået  

 meddelelse om afgørelsen.
Kirkeministeren kan dog se bort fra overskridelse  

 af fristen, når der er særlig grund hertil, jfr. § 23, stk. 2.
Kirkeministeriet, den 27. juni 1986 P.
M.
V.
Maria Topp /Finn Langager Larsen Lov nr. 218 af 23. april 1986 om bestyrelse og brug af folkekirkens kirker  

 m.m.
