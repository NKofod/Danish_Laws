Kendelse fra Pressenævnet i sag nr.  

 79/1999 K har ved advokat Jørgen Damgaard klaget til  

 Pressenævnet over to indslag bragt i Danmarks Radio den 15. og den 22.  

 april 1999, idet hun mener, at god presseskik er tilsidesat.
Indslagene, der blev bragt i Børne 1'eren,  

 omhandlede livet på Herlufsholm Kostskole.
Der blev bragt optagelser,  

 der viste elevernes dagligdag, fra de står op om morgenen, til de  

 går i seng om aftenen, og der blev navnlig sat fokus på 6.  

 klasse, hvor klagerens søn, (N), er elev.
 I indslagene blev endvidere bragt klip fra interviews med  

 3 elever fra 6. klasse, herunder (N). De tre drenges navne blev ikke vist  

 på skærmen i forbindelse med udtalelserne, men navnene blev i  

 enkelte tilfælde brugt i udsendelsen, idet drengene talte til eller om  

 hinanden.
 I indslaget den 15. april 1999 hed det bl.a.:
"N: Det starter med, at min mor gerne ville have  

 mig herud.
Min mor, jeg ved, hun var glad for det, og hun håbede jeg  

 kunne se op til hendes forventninger og blive hernede.
 Jeg savner nok lidt min mor og min lillebror, men det  

 går an.
N: På min gamle skole dér ikke, der  

 havde jeg nok fået sådan en slags rolleagtig noget, som klassens  

 klovn eller sådan noget.
Og det var ikke særligt sjovt at  

 være der.
R: [N's navn], han bliver nok mobbet en gang i  

 mellem.
Fordi at han kommer med alt sådan nogle "jahuuu" og alt mulig  

 mærkelig noget.
 N: Man bliver mobbet, og det er altid en det  

 går ud over når der er slåskampe, så bliver man lagt  

 ned og sådan noget.
 T: Vi ved godt, at han har det dårligt, men  

 han har nok ikke set fattet det helt endnu, at han har det så  

 slemt.
 R: Sådan når [N's navn] og mig slås,  

 så der det for det meste for sjov.
N: Han går hen, og så skubber han til  

 en og sådan, og så siger man hold op og skubber igen, og så  

 går han bare helt amok, hvor han går hen og tager fat i mig og  

 slår en på skulderen og i maven.
Så går man  

 også bare totalt amok og så kommer der bare en ordentlig  

 slåskamp.
 T: Hvis nu [N's navn] han har provokeret eller  

 sådan noget, og han har fået et par på hovedet, og han ...  

 og han så begynder at tude, så er det sku' hans egen skyld.  

 Så må skal sku' klare det selv.
T: Jeg er pisse ligeglad, når han selv har  

 startet det, så må han sku' også blive ved, altså  

 indtil han vinder.
Det bliver man nødt til.
Ellers må man bare  

 se det i øjnene, nå.. jeg har tabt, nå..surt." I indslaget 22. april 1999 hed det bl.a.:
(Man ser R og T gå sammen på tanken.
Dette  

 vises skiftevis med optagelser af N, der spiller computerspil.) N: Jeg spiller meget computer.
Hvis man er f.eks.  

 er noget ked af det, når man sidder og spiller computer, så ens  

 tanker de ryger ud af hovedet på en.
Sådan så man glemmer  

 det nærmest.
T: Også [N's navn] han sidder meget inde  

 på sit værelse og sådan noget.
For han bliver holdt rimelig  

 meget udenfor.
Han sidder og spiller computer og kigger på sin  

 lava-lampe, som han har fået i julegave.
Det er det eneste han egentlig  

 sidder og laver.
Det der sker, det er, at han opfører sig som en  

 nørd, og så har man ikke lyst til at være sammen med ham,  

 og så siger man bare, nej du ikke komme ind lige nu, jeg skal lave et  

 eller andet, og så går han så, og så lukker man nogle  

 andre ind, og så bliver han ked af det.
Så går han ind  

 på sit værelse og spille lidt computer.
 R: Han gør det måske, fordi han bliver  

 holdt udenfor.
N: Nogen gange så må man ikke komme ind  

 på andres værelser og noget, der laver de sikkert sådan  

 noget privat eller sådan noget.
Så må jeg jo bare  

 sætte mig ind og spille computer, så er der jo ikke andet at  

 gøre, end at være sig selv, jo." Klageren har anført, at hun en dag fra skolen  

 modtog et nyhedsbrev, hvoraf det fremgik, at skolen havde givet Danmarks  

 Radio tilladelse til at lave optagelser på skolen.
Optagelserne skulle  

 bruges til et indslag i Børne 1'eren, hvor emnet var "en dag på  

 en kostskole". Klageren henvendte sig samme dag til skolen for at stoppe  

 hendes søns deltagelse i disse optagelser.
Dette var begrundet i, at  

 hendes søn havde haft et følsomt skoleforløb på en  

 tidligere skole.
På skolen fik hun oplyst, at hendes søn  

 allerede var med i optagelserne.
Efter en samtale med læreren får  

 hun at vide, at rektor ser udsendelserne igennem, inden de sendes.
Dette  

 slår hun sig i første omgang til tåls med.
 Klageren har videre anført, at udsendelsen  

 fremstår som en beskrivelse af en dreng, der har det dårligt  

 på sin skole, er udsat for mobning og konflikten mellem ham og to  

 drenge, der fremstår som barske gutter.
 Klageren har yderligere anført, at udsendelsen er  

 klippet således, at udtalelser kommer ud af sammenhængen, og  

 klagerens søn har fortalt, at flere scener under optagelserne er  

 blevet taget om og om igen, fordi de ikke var "gode nok". Klagerens  

 søn har videre fortalt, at drengene er blevet opfordret til at  

 gøre ting, som de ikke plejer, bl.a. at slås og til at slå  

 hårdere og hårdere.
 Klageren har herudover anført, at skolen har oplyst  

 hende om, at man har bedt Danmarks Radio om at fjerne en samtale fra  

 udsendelsen, men at dette ikke er sket.
Klageren har endelig oplyst, at udsendelsen har haft  

 konsekvenser for hende og hendes søn.
For hendes søn fordi det  

 er skadeligt for hans selvopfattelse at få en syndebukrolle på en  

 skole, hvor han er faldet til ro.
For hendes selv, fordi hun for nylig er  

 startet som leder på en børneinstitution, og fordi folk, der  

 ikke kender hende får oplevelsen af, at hun er "en dårlig mor",  

 fordi hun lader sin søn gå på en skole, hvor han har det  

 så dårligt.
Danmarks Radio har indledningsvis anført, at  

 klagefristen er overskredet for så vidt angår den første  

 udsendelse.
Danmarks Radio har imidlertid behandlet klagen vedrørende  

 begge udsendelser.
Danmarks Radio har beklaget, at klageren og hendes  

 søn har følt sig stødt over udsendelserne.
Det har  

 aldrig været Danmarks Radios mening at hænge nogen ud, men at  

 skildre dagligdagen på skolen så tæt på virkeligheden  

 som muligt.
Det har endvidere gennem hele forløbet været  

 Danmarks Radios formål at lave en saglig udsendelse, som skildrer  

 kostskolemiljøet fra begge sider.
Danmarks Radio har herudover anført, at man fra  

 første færd fik  Klaus  Jakobsens samtykke til at lave  

 udsendelserne, idet han har ansvaret for eleverne under deres ophold på  

 skolen.
Klageren blev også gjort opmærksom på optagelserne,  

 som hun valgte ikke at protestere imod.
Danmarks Radio har fuld forståelse for, at  

 mindreårige som klagerens søn kan svare og handle spontant til  

 tider, og Danmarks Radio havde derfor redigeret tre sætninger ud, som  

 kunne komme klagerens søn til skade, selv om dette ikke er fast  

 procedure.
Det var imidlertid ikke muligt at foretage yderligere indgreb, da  

 sammenhængen i udsendelsen ville lide herunder.
 Danmarks Radio har yderligere anført, at det er  

 normal procedure at "tage optagelser om" af rent tekniske grunde for at sikre  

 en sammenhængende forståelse.
 Danmarks Radio har endelig anført, at Danmarks  

 Radio har klausuleret udsendelserne, så de ikke genudsendes uden  

 klagerens søns og skolens samtykke for at sikre, at klagerens  

 søn fortsat trives godt.
 I sagens behandling har følgende  

 nævnsmedlemmer deltaget: Jørgen Nørgaard, Aage Lundgaard,  

 Tage Clausen og Erling Fugl.
 Pressenævnet udtaler:
 Pressenævnet bemærker, at de to udsendelser  

 bør behandles samlet, og da Danmarks Radio har behandlet klagen  

 vedrørende begge udsendelser, anses klagen vedrørende  

 udsendelsen den 15. april 1999 ikke for at være for sent indgivet.
 Pressenævnet finder, at der bør udvises  

 særlig varsomhed ved optagelse og anvendelse af interview med  

 børn i den omhandlende aldersgruppe, og at der som led i denne  

 varsomhed bør indhentes tilladelse fra forældrene til de  

 børn, der medvirker, når børnene   som det skete i  

 udsendelserne - interviewes om deres personlige og private forhold.
 Pressenævnet finder således, at Danmarks Radio  

 burde have sikret sig, at klageren var indforstået med, at hendes  

 søn medvirkede i udsendelserne som sket.
 Danmarks Radio har derfor tilsidesat god presseskik, og  

 nævnet udtaler sin kritik af Danmarks Radio.
 I medfør af medieansvarslovens § 49  

 pålægges det herefter den ansvarshavende redaktør af  

 Danmarks Radio at offentliggøre følgende:
 "Kendelse fra Pressenævnet.
Pressenævnet har udtalt kritik af Danmarks Radio i  

 anledning af to indslag bragt i Børne 1'eren henholdsvis den 15. og  

 den 22. april 1999. Indslagene omhandlede livet på Herlufsholm  

 Kostskole.
I indslagene blev bragt klip fra interview med tre drenge fra 6.  

 klasse.
Moderen til den ene af drengene har klaget over udsendelserne.
 Pressenævnet finder, at der bør udvises  

 særlig varsomhed ved optagelse og anvendelse af interview med  

 børn i den omhandlende aldersgruppe, og at derfor bør indhentes  

 tilladelse fra forældrene til de børn, der medvirker, når  

 børnene   som det skete i udsendelserne - interviewes om deres  

 personlige og private forhold.
 Pressenævnet finder således, at Danmarks Radio  

 burde have sikret sig, at klageren var indforstået med, at hendes  

 søn medvirkede i udsendelserne som sket.
 Danmarks Radio har derfor tilsidesat god presseskik, og  

 nævnet udtaler sin kritik af Danmarks Radio.
 København, den 10. august 1999.
Jørgen Nørgaard, Aage Lundgaard, Tage  

 Clausen og Erling Fugl." Afsagt den 10. august 1999.
