Offererstatningslovens § 6 a - egen skyld eller accept af risiko, j.nr. 11-520-19414 Skadevolder, som var 16 år, blev idømt 60 dages betinget fængsel for overtrædelse af straffelovens § 244. Retten lagde til grund, at der forud for episoden havde været en sneboldkamp mellem 2 grupper, ligesom der tidligere havde været uoverensstemmelser mellem nogle fra grupperne.
Retten fandt det bevist, at ansøger, der var 14 år, umiddelbart inden episoden opfordrede skadevolders gruppe til at komme an, men én ad gangen.
Efter skadevolders erkendelse fandt retten det videre bevist, at skadevolder herefter tildelte ansøger 2-3 slag med knyttet hånd, et knæspark i ansigtet samt et spark i ryggen, uden at denne havde mulighed for at slå igen.
Nævnet fandt ikke grundlag for at nedsætte erstatningen.
Nævnet lagde vægt på, at opfordringen til at komme an ikke berettigede til, at ansøger blev udsat for vold i en sådan grad, at han bl.a. fik hjernerystelse og en løs fortand.
