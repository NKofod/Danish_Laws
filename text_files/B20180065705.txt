 Bekendtgørelse om betaling for kontrol med gødning og jordforbedringsmidler m.v.
 I medfør af § 9, stk. 1, i lov om gødning og jordforbedringsmidler m.v., jf. lovbekendtgørelse nr. 16 af 4. januar 2017, fastsættes efter bemyndigelse i henhold til § 5, stk. 1, nr. 25, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
 § 1. Virksomheder, der producerer eller importerer anmeldelsespligtige produkter efter bekendtgørelse om gødning og jordforbedringsmidler m.v., skal betale anmeldelsesgebyr, grundgebyr, og mængdegebyr som fastsat i bilag 1 til dækning af Landbrugsstyrelsens udgifter til tilsyn, kontrol og administration i henhold til den nævnte bekendtgørelse og bekendtgørelse om begrænsning af salg af gødning der indeholder ammoniumnitrat samt Europa-Parlamentets og Rådets forordning (EF) 2003/2003 af 13. oktober 2003 om gødninger.
 Stk. 2. Mængdegebyr, jf. bilag 1, punkt C, betales kun én gang for samme parti.
 Stk. 3. For varer med indhold af produkter, for hvilke der tidligere er betalt mængdegebyr, beregnes mængdegebyrerne med fradrag af allerede betalte gebyrer.
 Stk. 4. Udgifterne til gennemførelse af detonerbarhedsprøver for partier af ren ammoniumnitratgødning, jf. § 14, stk. 1, jf. bilag 7, i bekendtgørelse om gødning og jordforbedringsmidler m.v., betales efter regning af anmelderen af produktet.
§ 2. Virksomheder, der er omfattet af anmeldelsespligten i bekendtgørelse om gødning og jordforbedringsmidler m.v., skal hvert år efter anmodning fra Landbrugsstyrelsen og inden en frist fastsat af styrelsen meddele styrelsen de oplysninger om virksomhedens salg i den seneste afsluttede periode fra 1. august til 31. juli, der er nødvendige for beregningen af gebyrerne.
Styrelsen kan udbede sig supplerende oplysninger og dokumentation.
 Stk. 2. Undlader en virksomhed at meddele styrelsen de nødvendige oplysninger inden den fastsatte frist, fastsætter styrelsen beregningsgrundlaget for gebyrerne skønsmæssigt.
 Stk. 3. Landbrugsstyrelsen kontrollerer de indberettede oplysninger.
 § 3. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
 § 4. Bekendtgørelsen træder i kraft den 1. juli 2018.
 Stk. 2. Bekendtgørelse nr. 1156 af 7. december 2011 om betaling for kontrol med gødning og jordforbedringsmidler m.m. ophæves.
