Skriftlig fremsættelse (29. april 2011) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af lov om pas til danske statsborgere m.v. og udlændingeloven (Fingeraftryk i pas m.v.) (Lovforslag nr.
L 202) Formålet med lovforslaget er at gøre det muligt at gebyrfinansiere udgifterne ved etablering af et system til optagelse af fingeraftryk i pas.
 Baggrunden for lovforslaget er, at Rådets forordning nr. 2252/2004 af 13. december 2004 indebærer, at danske pas skal indeholde biometriske kendetegn i form af et digitalt billede af henholdsvis pasindehaverens ansigt og fingeraftryk.
I 2006 blev pasudstedelsesproceduren ændret således, at danske pas nu indeholder et digitalt billede af pasindehaverens ansigt.
Kravet om optagelse af et digitalt billede af pasindehaverens fingeraftryk er endnu ikke opfyldt.
 Med henblik på at opfylde forordningens krav om fingeraftryk i pas vil Rigspolitiet etablere en it-understøttelse af optagelsen og fremsendelsen af digitale fingeraftryk til brug for udstedelse af pas (PAS 1.1). PAS 1.1 vil blive tilrettelagt således, at de pasudstedende myndigheder får størst mulig fleksibilitet til at indpasse systemet i deres eksisterende processer og systemer.
Det foreslås, at udgifterne ved etablering af et system til optagelse af fingeraftryk i pas gebyrfinansieres.
Gebyret for optagelse af fingeraftryk i forbindelse med udstedelse af pas vil være på 27 kr.
Gebyret svarer til de gennemsnitlige meromkostninger for det offentlige, herunder bl.a. politiet, kommunerne og Udlændingeservice, ved indkøb af scanningsudstyr til optagelse af fingeraftryk samt til etablering og drift af PAS 1.1.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
