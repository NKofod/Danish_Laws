 Ved kgl. resolution af 16. august 1956 har Danmark  

 ratificeret omstående under 23. maj 1956 i København undertegnede  

 overenskomst mellem Danmark og Norge til undgåelse af dobbeltbeskatning  

 vedrørende skatter af arvemidler:
OVERENSKOMST mellem Kongeriget Danmark og Kongeriget Norge til undgåelse af  

 dobbeltbeskatning vedrørende skatter af arvemidler.
 Kongeriget Danmark og Kongeriget Norge er blevet enige om at indgå en  

 overenskomst til undgåelse af dobbeltbeskatning vedrørende skatter af  

 arvemidler.
 I dette øjemed har til befuldmægtigede udnævnt:
 Hans Majestæt Kongen af Danmark:
 Sin stats- og udenrigsminister Hans Christian Svane Hansen.
 Hans Majestæt Norges Konge:
Norges charge d'affaires ad interim i København, ambassaderåd Conrad  

 Hofgaard; som efter at have undersøgt hinandens fuldmagter og fundet dem i god og  

 behørig form er blevet enige om følgende bestemmelser:
 Artikel 1.
 Overenskomsten finder anvendelse på skatter af arvemidler efter danske og  

 norske statsborgere.
 Overenskomsten gælder for Danmarks vedkommende ikke for Færøerne og  

 Grønland.
 Artikel 2.
 Som skatter af arvemidler anses for øjeblikket:
for Danmarks vedkommende afgift af arv og hermed ligestillede erhvervelser  

 (arveafgift), for Norges vedkommende afgift af arv, herunder dødsgaver.
 Overenskomsten skal også finde anvendelse på enhver anden i anledning af  

 dødsfald pålagt skat af arvemidler, som efter undertegnelsen af denne  

 overenskomst pålægges i Danmark eller Norge, hvad enten skatterne svares af  

 arvemidlerne i deres helhed eller af de enkelte arve- eller testamentslodder.
 Artikel 3.
 Fast ejendom, herunder indbefattet gruber og anden naturforekomst,  

 beskattes alene i den af de to stater, hvor ejendommen er beliggende.
Fast ejendom omfatter såvel tilbehør til sådan ejendom som brugsret og ret  

 til indtægt eller andet udbytte af fast ejendom.
Derimod medregnes ikke  

 besætning og inventar.
 Ret til royalty, som erlægges for udnyttelsen af fast ejendom, beskattes i  

 den stat, hvor den faste ejendom er beliggende.
 Artikel 4.
 Formue, hvorpå artikel 3 ikke finder anvendelse, beskattes alene i den af  

 staterne, hvor den afdøde ved dødsfaldet var bosat.
Ifølge denne overenskomst betragtes afdøde som havende været bosat i en af  

 staterne, hvis han har haft fast bopæl og hjemsted der.
Skulle der opstå  

 tvivl om, i hvilken af de to stater afdøde således skal anses for at have  

 været bosat, eller kan den afdøde anses som havende været bosat i begge  

 stater, skal spørgsmålet om, hvilket sted afdøde var bosat, afgøres ved  

 særlig overenskomst mellem de kompetente myndigheder i begge stater.
Ved  

 afgørelsen skal hensyn tages til, med hvilken af staterne afdøde ved  

 dødsfaldet havde de stærkeste personlige og økonomiske forbindelser eller,  

 hvis heller ikke dette kan afgøres, til statsborgerforholdet.
Har afdøde ikke haft fast bopæl og hjemsted i nogen af staterne, anses han  

 for at have været bosat i den af staterne, i hvilken han var statsborger.
Var  

 afdøde statsborger i begge stater, skal spørgsmålet om, hvor han skal anses  

 for at have været bosat, afgøres ved særlig overenskomst mellem de kompetente  

 myndigheder.
 Artikel 5.
Gæld, som hæfter på efterladte formuegoder af den i artikel 3 omhandlede  

 art, eller for hvilken sådanne formuegoder er stillet som sikkerhed,  

 fradrages i den stat, som har ret til at beskatte det omhandlede gode, i  

 dettes værdi eller i værdien af andre formuegoder, som den pågældende stat  

 har beskatningsretten til.
Anden gæld end foran nævnt fradrages i  

 formuegoder, hvortil beskatningsretten tilkommer den stat, hvor afdøde ved  

 dødsfaldet var bosat.
 Overstiger den gæld, som ifølge første stykke skal fradrages i en af  

 staterne, værdien af alle de formuegoder, som den pågældende stat har retten  

 til at beskatte, fradrages det overskydende gældsbeløb i de formuegoder, til  

 hvilke den anden stat har beskatningsretten.
 I fideikommissarisk formue fradrages dog alene den gæld, som hæfter på den  

 pågældende formue, eller som denne tjener til sikkerhed for.
 Artikel 6.
 Såfremt beskatningsretten til arvemidler er delt mellem de to stater, skal  

 der angående retten til at kræve afgift i den stat, hvor afdøde ved  

 dødsfaldet var bosat, gælde følgende:
 Afgiften må højst beregnes til det beløb, som udgør forskellen mellem på  

 den ene side den afgift, som skulle være beregnet, såfremt afgiften af alle  

 de efterladte arvemidler skulle berigtiges i denne stat, og på den anden side  

 den afgift, som skulle være beregnet, såfremt der alene skulle beregnes  

 afgift af den del af arvemidlerne, der henhører under den anden stats  

 beskatningsområde.
 Artikel 7.
 Denne overenskomst berører ikke den ret til afgiftsfrihed, som i henhold  

 til folkerettens almindelige regler er eller i fremtiden måtte blive  

 indrømmet diplomatiske eller konsulære tjenestemænd.
 I den udstrækning arvemidler på grund af denne afgiftsfrihed ikke  

 beskattes i ansættelseslandet, forbeholdes beskatningsretten hjemlandet.
 Artikel 8.
Kan det påvises, at bestemmelser, som er truffet af  

 beskatningsmyndighederne i de to stater, medfører en beskatning, der strider  

 mod principperne i denne overenskomst, kan den, der udsættes for  

 dobbeltbeskatningen, fremsætte indsigelse herimod i den af de to stater, hvor  

 han ved tilsvarende anvendelse af bestemmelserne i artikel 4 skal anses som  

 værende bosat, eller hvor afdøde i henhold til denne overenskomst skal anses  

 for at have været bosat ved sin død.
Anses indsigelsen for begrundet, træffer  

 sidstnævnte stat de nødvendige forholdsregler til undgåelse af  

 dobbeltbeskatningen.
 Sådan indsigelse skal som regel fremsættes inden 2 år efter udgangen af  

 det kalenderår, i hvilket den afgiftspligtige fik kendskab til  

 dobbeltbeskatningen.
 Artikel 9.
 De kompetente myndigheder i de to stater kan træffe særlig aftale til  

 gennemførelse af overenskomsten såvel som til undgåelse af dobbeltbeskatning  

 med hensyn til de i artikel 2 nævnte skatter i tilfælde, som ikke reguleres i  

 denne overenskomst, eller som kan opstå ved overenskomstens anvendelse, såvel  

 som i tilfælde, hvor der opstår vanskeligheder eller tvivl med hensyn til  

 overenskomstens fortolkning og anvendelse.
 Såfremt en gave i Danmark er undergivet afgiftspligt efter lov om afgift  

 af arv og gave eller indkomstskattepligt og samtidig er afgiftspligtig i  

 Norge som arveforskud, kan de kompetente myndigheder i de to stater træffe  

 særlig aftale efter principperne i denne overenskomst til undgåelse af  

 dobbeltbeskatning af gaven.
 Artikel 10.
 Ved "kompetente myndigheder" forstås i denne overenskomst  

 finansministrene i de to stater eller myndigheder, som har fuldmagt fra  

 disse.
 Artikel 11.
 Denne overenskomst skal ratificeres, og ratifikationsdokumenterne skal  

 snarest muligt udveksles i Oslo.
 Overenskomsten træder i kraft den dag, udvekslingen af  

 ratifikationsdokumenterne finder sted, og finder anvendelse i de tilfælde,  

 hvor arvelader eller testator er afgået ved døden på eller efter nævnte dag.
 Artikel 12.
Overenskomsten skal gælde, sålænge den ikke opsiges af nogen af de  

 kontraherende stater.
Opsigelse skal finde sted mindst seks måneder før  

 kalenderårets udgang.
Er opsigelsesfristen iagttaget, ophører overenskomstens  

 gyldighed ved kalenderårets udgang, dog at overenskomsten fremdeles finder  

 anvendelse i alle tilfælde, hvor arvelader eller testator er afgået ved døden  

 inden årets udgang.
 Til bekræftelse herpå..........
