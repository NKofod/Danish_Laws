Nr BTB 158 Betænkning over den af statsrevisorerne afgivne endelige betænkning over  

 statsregnskabet for finansåret 1984   

 Nr B 158 1986-87, 1. samling Blad nr 745 Afgivet af finansudvalget Afgivet: 19870422 Finansudvalget har behandlet den af statsrevisorerne afgivne endelige betænkning over statsregnskabet for finansåret 1984 samt de af statsrevisorerne afgivne beretninger.
I forbindelse med gennemgangen af dette materiale har udvalget stillet spørgsmål til ministrene for at få belyst en række forhold nærmere.
Ministrenes besvarelser er optrykt som bilag til nærværende betænkning.
Ligesom i tidligere år tilslutter udvalget sig generelt samtlige kritiske udtalelser, statsrevisorerne har fremsat i betænkningen og beretningerne, og udvalget forudsætter, at den rejste kritik allerede har givet de berørte ministerier og styrelser anledning til dybtgående overvejelser om en forbedring af budgetlægningen og regnskabsaflæggelsen på de punkter, som omfattes af kritikken.
Herefter indstiller udvalget i overensstemmelse med statsrevisorerne følgende:
FORSLAG TIL FOLKETINGSBESLUTNING I HENHOLD TIL GRUNDLOVENS § 47 MED HENSYN TIL STATSREGNSKABET FOR FINANSÅRET 1984.
 Statsregnskabet for finansåret 1984 godkendes.
COLLET (KF) HENNING ANDERSEN (KF) ANNELISE GOTFREDSEN (KF) BO KRISTENSEN (KF) IVAR HANSEN (V) fmd.
FOGH RASMUSSEN (V) ARNE MELCHIOR (CD) KOFOD-SVENDSEN (KRF) BAADSGAARD (S) CAMRE (S) nfmd.
HELLE DEGN (S) ERENBJERG (S) NØRGAARD-SØRENSEN (S) ERLING OLSEN (S) INGERLISE KOEFOED (SF) JES LUNDE (SF) BILGRAV-NIELSEN (RV) Partierne FP og VS havde ikke medlemmer i udvalget.
Bilag MINISTERIET FOR OFF.
ARBEJDER 1. april 1987 Folketingets finansudvalg Christiansborg 1240 København K Finansudvalget har i brev af 12. marts 1987 (BIL.NR. 16.68) i forbindelse med gennemgangen af statsrevisorernes endelige betænkning over statsregnskabet for finansåret 1984 og diverse beretninger vedrørende samme regnskabsår stillet mig følgende fire spørgsmål:
 SPØRGSMÅL 1:
»Hvilke initiativer har rigsrevisors udtalelse om, at løn- og ansættelsesvilkår inden for alle områder af P & T snarest bør bringes i overensstemmelse med gældende retningslinjer og senest fra udløbet af den gældende overenskomstperiode, givet anledning til (rigsrevisors notat af 7. april 1986, pkt. 2)?» SVAR:
P & T har i tiden siden statsrevisorernes beretning nr. 9, 1984, om Post- og Telegrafvæsenets bureautjeneste (jernbanepostkontorerne) på en række områder gennemført forandringer, som har bragt løn- og ansættelsesvilkår i overensstemmelse med gældende retningslinjer.
I februar 1986 blev samtlige tjenestesteder i P & T anmodet om at opsige uhjemlede aftaler og kutymer, der var indgået lokalt.
Der blev samtidig udsendt en vejledning om de lokale chefers kompetence til at indgå aftaler.
I marts 1987 er der sket en opfølgning over for tjenestestederne, som viser, at lokale aftaler og kutymer alle er ophørt i indeværende aftaleperiode og senest med udgangen af marts måned 1987.
 Tilsvarende gælder generelle kutymer.
Enkelte aftaler/protokollater, der er indgået af generaldirektoratet uden bemyndigelse af Finansministeriet, drøftes for tiden med berørte personaleorganisationer forinden forelæggelse for Finansministeriet.
Disse aftaler ønskes videreført, men med ændret indhold.
For så vidt angår de uhjemlede særaftaler i bureautjenesten har generaldirektoratet og Dansk Postforbund i mere end et år ført forhandlinger om et aftaleudkast til forelæggelse for Finansministeriet, uden at det er lykkedes at nå til enighed.
Som følge heraf har P & T netop anmodet Finansministeriet om at videreføre sagen med henblik på, at særaftalerne bringes til ophør.
Det kan i den forbindelse oplyses, at der i resultatet af aftaleforhandlingerne pr. 1. april 1987 mellem finansministeren og tjenestemændenes centralorganisationer indgår, at der i aftaleperioden kan optages forhandlinger om ændring af de specielle arbejdstidsregler i bureautjenesten.
I tilfælde af uenighed følges tjenstemandslovens § 47.
 SPØRGSMÅL 2:
»I skrivelse af 5. marts 1986 fra ministeren for offentlige arbejder, jf. den endelige betænkning, s. 123, forventedes indgået ny overenskomst mellem DSB og P & T om befordring af posten.
Er en sådan overenskomst indgået? I bekræftende fald: i hvilken udstrækning afspejler taksterne DSBs faktiske omkostninger ved befordringen af posten?» SVAR:
Der er med virkning fra 1. juni 1986 indgået en ny overenskomst mellem DSB og P & T om postens befordring med jernbane.
Betalingsprincippet i den tidligere overenskomst var baseret på en vognakselkilometerpris.
Under forhandlingerne lagde P & T vægt på at få et mere differentieret system, der bedre er tilpasset DSBs omkostninger for de enkelte produkter.
Dette synspunkt accepterede DSB, idet det samtidig blev fastslået, at prisfastsættelsen under alle omstændigheder skulle give fuld omkostningsdækning.
Betalingsprincipperne i den nye og nugældende overenskomst er splittet op for de forskellige produkter.
Første del af betalingen er et administrativt beløb, der skal dække DSBs omkostninger ved tilrettelæggelse og administration af postvæsenets transporter med DSB.
For den befordring, der foregår i de særlige postvogne, som DSB har anskaffet alene til brug for P & T, er betalingen delt op i tre elementer.
1. Et årligt beløb til dækning af forrentning og afskrivning af den kapital, DSB har investeret i postvognene.
Begrundelsen herfor er, at DSB alene har investeret i postvogne af hensyn til P & T, og med den specialindretning vognene har, kan de kun anvendes af postvæsenet.
Det årlige beløb sikrer DSB fuld afskrivning af den investerede kapital.
2. Et årligt beløb til dækning af vedligeholdelsesomkostningerne for postvognene.
3. En kilometerbetaling for kørsel med postvognene.
Betalingen pr.
km, der i forhold til den tidligere aftale er væsentlig lavere, betales for alle kørte kilometre, uanset om postvognen er læsset eller tom.
For pakkebefordringen, der foregår i almindelige godsvogne, ligestilles P & T med andre store kunder, der benytter DSBs godsvognsmateriel.
Priserne for disse godsvogne er for hver relation fastsat på grundlag af DSBs normale priser i den pågældende relation.
I de relationer, hvor P & T bruger ældre knap så efterspurgte godsvogne, ydes der herudover en mindre rabat.
For alle småtransporter som f.eks. befordring af enkelte postsække, der udveksles af DSB-personale, eller for brevkassetømning, betaler P & T en ydelse, der er afstemt efter omkostningerne for disse ekstraarbejder.
Set under eet giver taksterne DSB en indtægt, der modsvarer DSBs faktiske udgifter.
 SPØRGSMÅL 3:
»Udføres der hos P & T i dag postbefordring pr. bil, som det for staten ville kunne betale sig at lade udføre hos DSB, hvis taksterne for DSBs befordring kun skulle dække DSBs omkostninger ved befordringen?» SVAR:
En omlægning af postbefordringen fra befordring med bil hos P & T til befordring med bane vil ikke være mere fordelagtig end den nuværende befordring.
Som nævnt i svaret på spørgsmål 2 er der ikke grundlag for en nedsættelse af DSBs takster for postbefordring.
 SPØRGSMÅL 4:
»I beretningen pkt. 32 oplyses, at der er opnået en besparelse på 1,1 mill. kr. ved nedlæggelse af et bureau.
Det ønskes oplyst, om den angivne besparelse er baseret på en befordringstakst hos DSB, der netop dækker DSBs omkostninger.« SVAR:
Den opnåede besparelse på 1,1 mill. kr. ved nedlægning af et af bureauerne på strækningen København-Ålborg er sammensat således:
 Overførsel af sorteringsopgaver fra bureauet til faste postkontorer:
 165.000 kr.
 Omlægning af bureautransport til biltransport og anden togtransport:
 984.000 kr.
Som hovedregel forelægges P & Ts planer og beregninger for DSB, inden der træffes beslutning om gennemførelse af transportomlægninger, hvilket også er sket forud for den foreliggende omlægning.
Ved omlægningen blev det muligt for DSB at reducere køreplanen med det pågældende dagtog fra København til Ålborg, hvorved DSBs tab af fragtindtægter blev kompenseret af besparelser.
Med venlig hilsen FRODE NØR CHRISTENSEN Bilag MINISTERIET FOR OFF.
ARBEJDER 1. april 1987 Folketingets finansudvalg Christiansborg 1281 København K Hermed fremsender jeg svar på et spørgsmål, stillet af Folketingets finansudvalg den 12. marts 1987, BIL.NR. 16.69.
 SPØRGSMÅL:
I forbindelse med behandlingen af statsrevisorernes beretning nr. 10 1984 om sikkerhed i forbindelse med teletransmission af økonomiske data er i statsrevisorernes endelige betænkning side 187 oplyst, at en arbejdsgruppe har udarbejdet krav til en kryptograferingstjeneste og var ved at overveje forskellige modeller for etablering af en sådan tjeneste.
Samtidig oplyses, at overvejelserne forventes afsluttet 1. juni 1986.
Det ønskes oplyst, hvilke initiativer der er taget for at fremme sikkerheden i forbindelse med teletransmission af økonomiske data.
 SVAR:
I 1984 blev der nedsat en (styre)gruppe vedrørende datasikkerhed under P & Ts formandskab og med deltagelse af Rigspolitiet, I/S Datacentralen af 1959, telefonselskaberne og P & T.
Senere indtrådte også Rigsrevisionen og Registertilsynet i gruppen.
Gruppen havde til formål at revurdere mulighederne for at beskytte datasystemer, der har forbindelse med telenettet, mod aflytning, manipulation og elektronisk sabotage (f.eks. gennem uautoriseret sletning af programmer).
Det blev først undersøgt, om man kunne beskytte telenettet rent fysisk.
Gruppen måtte dog erkende, at det ikke er praktisk muligt at hindre uautoriserede i at tiltvinge sig adgang til lokalnettet.
Herefter blev det konkluderet, at den eneste realistiske måde at beskytte data på under deres transmission er ved kryptografering.
Kryptografering foretages i dag på abonnentens eget initiativ og ansvar, således som det f.eks. er tilfældet for Forsvaret.
Kryptograferingssystemets sikkerhed afhænger af, hvor svært det er at afsløre kryptograferingsnøglerne.
Kryptograferingsnøgler skal derfor udskiftes hyppigt, hvilket følgelig giver anledning til en del administration.
Flere af (styre)gruppens medlemmer ønskede derfor, at kryptograferingen blev indlagt som en facilitet i telenettet.
Som følge af dette ønske er en arbejdsgruppe med repræsentanter for telefonselskaberne og P & T nu i gang med at undersøge, om det er teknisk/økonomisk muligt at udbygge telenettet med et kryptograferingssystem, der har en automatisk administration af kryptograferingsnøglerne placeret centralt i nettet.
Hermed menes, at det undersøges, om der findes et tilstrækkeligt kundemæssigt og økonomisk grundlag, samt om de tekniske muligheder for passende kryptograferingsniveauer findes, idet den interne sikkerhed og håndterbarhed skal tages i betragtning.
Endelig skal også de juridiske og ansvarsmæssige aspekter vurderes.
Såfremt undersøgelsen giver til resultat, at der ikke er økonomisk, teknisk eller kundemæssigt grundlag for at oprette en offentlig tjeneste med kryptografering, må abonnenterne også i fremtiden selv sørge for kryptografering, hvis de ønsker en sådan.
Den igangværende undersøgelse forventes at resultere i en rapport med en systembeskrivelse i løbet af maj 1987, og såfremt det herefter besluttes at gå videre med projektet, påregnes en teknisk beskrivelse at være klar medio 1988.
Det må forudses, at den nuværende tidsplan kan blive påvirket af en eventuel beslutning om, at projektet skal koordineres med andre EF-landes.
FRODE NØR CHRISTENSEN Bilag LANDBRUGSMINISTERIET 21. april 1987 Finansudvalget I skrivelse af 8. april 1987 har finansudvalget anmodet om min besvarelse af følgende spørgsmål:
»Vedrørende statsrevisorernes beretning nr. 3 1984 om dispositioner i Landbrugsministeriets Vildtforvaltning ønskes oplyst, hvilke overvejelser og eventuelt hvilke ændrede forretningsgange den af statsrevisorerne, jf. den endelige betænkning s. 146, givne skarpe påtale har givet anledning til.« SVAR:
Landbrugsministeriet har i skrivelse af 30. december 1986 til samtlige ministeriers institutioner bl.a. indskærpet, at der i forbindelse med enhver afgørelse, der træffes om aflønnings- og ansættelsesforhold, herunder afsked, skal gives medarbejdere skriftlig underretning.
Denne indskærpelse er gentaget i en ny personalevejledning, som netop er udsendt til ministeriets institutioner.
