Ved overførsel af værdipapirer fra en kunde K's almindelige depot til  

 K's kapitalpensionsdepot, beregnede et pengeinstitut P sædvanlig kurtage, som  

 udgjorde 600 kr.
P fandtes ikke berettiget til at beregne sig vederlag efter  

 reglerne om kurtage, men derimod berettiget til at forlange et rimeligt  

 vederlag i form af gebyr (dissens).
Kendelse af 17. november 1989 i sag nr. 303/1989 Ved overførsel af værdipapirer fra en kunde K's almindelige depot til hans  

 kapitalpensionsdepot beregnede pengeinstituttet P sædvanlig kurtage.
P  

 henviste herved til, at der skatteteknisk var tale om to forskellige  

 depothavere.
K indbragte sagen for Ankenævnet med påstand om, at P kendtes uberettiget  

 til at opkræve kurtage.
P nedlagde påstand om frifindelse.
Ankenævnet gav med  

 stemmerne 3-2 K medhold med følgende bemærkninger:
»P er ved overførsel af værdipapirer mellem to depoter tilhørende  

 samme kunde berettiget til at forlange et rimeligt vederlag i form af et  

 gebyr eller lignende til dækning af de med overførselen forbundne  

 omkostninger.
Når henses til, at det alene er af tekniske grunde, at  

 overførselen gennemføres under anvendelse af fondsafregninger, og at P's  

 omkostninger må antages at være uafhængige af størrelsen af den post  

 værdipapirer, der overføres, findes P derimod ikke at være berettiget til at  

 beregne sig vederlag efter reglerne om kurtage af værdipapirhandeler.« Mindretallet udtalte: »Vi er enige med flertallet i, at et  

 pengeinstitut kan beregne sig vederlag for overførsel af fondsaktiver fra  

 kundens værdipapirdepot til hans kapitalpensionsdepot.
Vi finder ikke  

 grundlag for at anfægte, at et pengeinstitut beregner dette vederlag i form  

 af kurtage, idet vi dog forbeholder os ret til at nedsætte en sådan kurtage,  

 hvis den skønnes at være af urimelig størrelse, henset til det med  

 overførselen mellem de to depoter forbundne arbejde.
