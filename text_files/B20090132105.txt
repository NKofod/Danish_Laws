Bekendtgørelse om tilladelse til drift af dyrepensioner og dyreinternater og tilladelse til formidling af dyr og udleje af dyr1) I medfør af § 18, stk. 2, og § 28, stk. 5, i dyreværnsloven, jf. lovbekendtgørelse nr. 1343 af 4. december 2007, som ændret ved lov nr. 499 af 12. juni 2009, fastsættes:
 § 1.  Denne bekendtgørelse finder anvendelse på den virksomhed, der ifølge § 18, stk. 1, i dyreværnsloven kun må drives efter forudgående tilladelse, jf. dog stk. 2.
 Stk. 2. Bekendtgørelsen finder ikke anvendelse på erhvervsmæssig handel med og opdræt af dyr, medmindre virksomheden ligeledes foretager udleje af dyr.
 § 2.  Fødevareregionen skal træffe afgørelse senest seks måneder efter, at ansøgningen og alle nødvendige oplysninger er modtaget.
Stk. 2. Fristen efter stk. 1 kan forlænges én gang, hvis det på grund af sagens karakter ikke er muligt at træffe afgørelse inden fristens udløb.
Hvis fristen forlænges, gives ansøgeren inden udløbet af fristen meddelelse herom og om, hvornår der herefter senest træffes afgørelse.
Det skal fremgå af meddelelsen, hvad begrundelsen er for forlængelsen og for den herved fastsatte frist.
 Stk. 3. En overskridelse af fristen efter stk. 1 eller den forlængede frist efter stk. 2 indebærer ikke, at ansøgeren kan anse tilladelsen for meddelt.
Stk. 4. Fødevareregionen skal hurtigst muligt efter modtagelsen af en ansøgning sende en bekræftelse til ansøgeren på modtagelsen af ansøgningen.
Bekræftelsen skal indeholde oplysninger om fristen efter stk. 1 og om adgangen til at forlænge fristen efter stk. 2. Bekræftelsen skal endvidere indeholde en klagevejledning.
 § 3.  Virksomheden skal give kunderne kontaktoplysninger vedrørende den myndighed, der meddeler tilladelse efter dyreværnslovens § 18, stk. 1. Oplysningerne skal gives til eller gøres tilgængelige for kunden, inden der indgås aftale om anbringelse af dyret i pensionen eller internatet eller om udleje eller formidling af dyret.
Stk. 2. Oplysningerne efter stk. 1 gives eller gøres tilgængelige på den måde, som den, der driver virksomheden, finder mest egnet.
Oplysningerne kan herunder gøres tilgængelige ad elektronisk vej via en adresse oplyst af den pågældende eller ved, at oplysningerne er tilgængelige der, hvor virksomheden er beliggende.
 § 4.  Overtrædelse af § 3 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 5. Bekendtgørelsen træder i kraft den 28. december 2009.
 § 6.  I perioden fra den 28. december 2009 til den 31. december 2009 skal politiet handle i overensstemmelse med bekendtgørelsens § 2.
Justitsministeriet, den 17. december 2009 Brian Mikkelsen / Cristina Angela Gulisano 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (EU-Tidende 2006, nr.
L 376, side 36).
