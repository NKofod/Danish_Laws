Bekendtgørelse om tekniske forskrifter for gasser1) I medfør af § 33, stk. 1 og stk. 2, nr. 2, og § 70, stk. 4 og 5, i beredskabsloven, jf. lovbekendtgørelse nr. 660 af 10. juni 2009, samt efter bemyndigelse, jf. § 1 i bekendtgørelse nr. 1557 af 11. december 2009 om henlæggelse af beføjelsen til at fastsætte regler til Beredskabsstyrelsen og om klageadgang og § 1 i bekendtgørelse nr. 1424 af 14. december 2010 om undtagelse fra indførelse i Lovtidende af tekniske specifikationer, fastsættes:
 § 1. Hermed offentliggøres tekniske forskrifter for gasser som angivet i bilag 1.
 Stk. 2. Tekniske specifikationer, som der henvises til i bilag 1, indføres ikke i Lovtidende.
 Stk. 3. Ved tekniske specifikationer, jf. stk. 2, forstås danske, europæiske eller internationale standarder, guidelines, normer, klassificeringer, anvisninger, vejledninger, retningslinjer eller tekniske definitioner m.v.
 Stk. 4. De tekniske specifikationer, som ikke indføres i Lovtidende, jf. stk. 2, kan i stedet gennemses hos Beredskabsstyrelsen eller købes hos den pågældende udsteder.
 Stk. 5. De tekniske specifikationer, som ikke indføres i Lovtidende, jf. stk. 2, er gældende, selvom de ikke foreligger på dansk.
 § 2. Overtrædelse af bestemmelserne i forskrifterne, jf. bilag 1, herunder overtrædelse af tilladelser og godkendelser eller tilsidesættelse af vilkår meddelt i henhold til de tekniske forskrifter, straffes med bøde eller fængsel i indtil 4 måneder, medmindre højere straf er forskyldt efter anden lovgivning.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt væsentlig skade på personer, ejendom eller miljøet eller fremkaldt fare herfor eller 2) opnået eller tilsigtet en økonomisk fordel for den pågældende selv eller andre, herunder besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 3. Tilbagekaldelse af tilladelser og godkendelser samt ændring af vilkår i tilladelser og godkendelser, som er udstedt efter de tekniske forskrifter, jf. bilag 1, kan ske i henhold til punkt 1.4.3 i bilag 1.
 Stk. 2. Tilladelser, som ikke benyttes inden 1 år, anses for bortfaldet, jf. punkt 1.4.5 i bilag 1.
 Stk. 3. Tilbagekaldelse af tilladelser og godkendelser samt ændring af vilkår i tilladelser og godkendelser, som er udstedt i henhold til bekendtgørelse nr. 160 af 26. april 1985 om F-gas (Flaskegas), tekniske forskrifter for F-gas af 15. juni 1985 med senere ændringer eller bekendtgørelse nr. 305 af 30. september 1944 om opbevaring af transportable beholdere med sammentrykkede, fordråbede eller under tryk opløste luftarter med senere ændringer, kan ske i henhold til punkt 1.4.4 i bilag 1.
 § 4. Bekendtgørelsen træder i kraft den 23. december 2010.
 Stk. 2. Bekendtgørelse nr. 160 af 26. april 1985 om F-gas (Flaskegas) og bekendtgørelse nr. 305 af 30. september 1944 om opbevaring af transportable beholdere med sammentrykkede, fordråbede eller under tryk opløste luftarter ophæves.
 Stk. 3. Tekniske forskrifter af 15. juni 1985 for F-gas ophæves.
 § 5. Eksisterende virksomheder, anlæg og oplag, som i henhold til de hidtil gældende bestemmelser er lovlige, er kun omfattet af forskrifterne, jf. bilag 1, for så vidt angår udvidelser, samt i tilfælde af forandringer, der er væsentlige i forhold til forskrifterne, jf. dog stk. 2-14.
 Stk. 2. Eksisterende lagerafsnit med oplag af over 200 GOE i bygning og 264 GOE i det fri, der er lovligt etableret ved bekendtgørelsens ikrafttræden, skal senest 3 måneder efter bekendtgørelsens ikrafttræden opfylde de særlige ordensregler i punkterne 2.10.24 - 2.10.26 i bilag 1.
 Stk. 3. Eksisterende lagerafsnit med oplag af over 200 GOE i bygning og 264 GOE i det fri, der er lovligt etableret ved bekendtgørelsens ikrafttræden, skal senest 2 år efter bekendtgørelsens ikrafttræden opfylde de særlige ordensregler i punkt 2.10.23 i bilag 1.
 Stk. 4. Eksisterende anlæg med en lagerkapacitet på over 200 GOE i bygning og 264 GOE i det fri, der er lovligt etableret ved bekendtgørelsens ikrafttræden, skal senest 3 måneder efter bekendtgørelsens ikrafttræden opfylde de særlige ordensregler i punkterne 3.8.21 og 4.13.19  4.13.20 i bilag 1.
 Stk. 5. Eksisterende anlæg med en lagerkapacitet på over 200 GOE i bygning og 264 GOE i det fri, der er lovligt etableret ved bekendtgørelsens ikrafttræden, skal senest 2 år efter bekendtgørelsens ikrafttræden opfylde de særlige ordensregler i punkterne 3.8.20 og 4.13.18 i bilag 1.
 Stk. 6. Eksisterende oplag i butikkers salgslokaler på højst 40 kg F-gas i beholdere skal senest 2 år efter bekendtgørelsens ikrafttræden opfylde punkt 2.1.2 b eller kapitel 2 i bilag 1.
 Stk. 7. Eksisterende overrislingsanlæg for oplag i tanke og anlæg med tanke, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde punkterne 2.9.1, 2.9.3, 4.12.1 og 4.12.3 i bilag 1.
 Stk. 8. Eksisterende overrislingsanlæg for oplag i beholdere og anlæg med beholdere, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde punkterne 2.9.2, 2.9.3 og 4.12.2 - 4.12.3 i bilag 1.
 Stk. 9. Eksisterende lagerafsnit med oplag på over 264 GOE og højst 1.200 GOE i tanke, fade, rør, kryogenbeholdere med en vandkapacitet på over 150 liter og flaskebatterier med en samlet vandkapacitet på over 150 liter, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde bestemmelserne om påkørselssikring i punkt 2.4.18 i bilag 1.
 Stk. 10. Eksisterende lagerafsnit med oplag på over 1.200 GOE og højst 10.000 GOE i tanke og beholdere, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde bestemmelserne om påkørselssikring i punkt 2.4.27 i bilag 1.
 Stk. 11. Eksisterende anlæg med fade, rør, kryogenbeholdere med en vandkapacitet over 150 liter og flaskebatterier med en samlet vandkapacitet på over 150 liter og med lagerkapacitet på over 264 GOE og højst 1.200 GOE, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde bestemmelserne om påkørselssikring i punkt 4.3.7 i bilag 1.
 Stk. 12. Eksisterende anlæg med beholdere med lagerkapacitet på over 1.200 GOE og højst 10.000 GOE, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde bestemmelserne om påkørselssikring i punkt 4.3.15 i bilag 1.
 Stk. 13. Eksisterende pumper med en kapacitet på over 100 liter/min (væskeform) til brandfarlige og brandnærende gasser, der er lovligt opstillet ved bekendtgørelsens ikrafttræden, skal senest 3 år efter bekendtgørelsens ikrafttræden opfylde bestemmelserne om påkørselssikring i punkt 4.7.3 i bilag 1.
 Stk. 14. Eksisterende anlæg med overjordiske tanke med F-gas, der er lovligt etableret ved bekendtgørelsens ikrafttræden, skal senest den 1. januar 2011 opfylde bestemmelserne om anlægstilpassede rørbruds- eller magnetventiler i punkt 4.4.2 og bestemmelserne om beskyttelsesforanstaltninger i punkterne 4.4.4 b og 4.4.4 c i bilag 1 eller opfylde følgende bestemmelser:
 1) Tanke, der placeres på en sådan måde, at der er risiko for, at de påkøres, skal være forsynet med en anlægstilpasset rørbruds- eller magnetventil placeret på væskerør så tæt på tanken som muligt.
 2) Tanke, der placeres på en sådan måde, at der er risiko for, at de påkøres, skal være forsynet med en fleksibel overrivningssikring mellem tank og væskeførende rørforbindelse, der kan optage indtil 20 cm bevægelse i alle retninger.
 Stk. 15. Eksisterende anlæg med tanke med brandfarlige og brandnærende gasser, bortset fra tanke omfattet af stk. 14 og tanke med kølede fordråbede gasser, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde bestemmelserne om anlægstilpassede rørbruds- eller magnetventiler i punkterne 4.4.2 og 4.5.4 i bilag 1.
 Stk. 16. Eksisterende anlæg med tanke med brandfarlige og brandnærende gasser, bortset fra tanke omfattet af stk. 14 og tanke med kølede fordråbede gasser, der er lovligt etableret ved bekendtgørelsens ikrafttræden, skal senest 3 år efter bekendtgørelsens ikrafttræden opfylde bestemmelserne om beskyttelsesforanstaltninger i punkterne 4.4.4 b og 4.4.4 c i bilag 1.
Beredskabsstyrelsen, den 15. december 2010 Flemming Klokager / Elsebeth Grinvalds Bilag 1 Bilag 1 til Beredskabsstyrelsens bekendtgørelse om tekniske forskrifter for gasser 1) Bekendtgørelsen har som udkast været notificeret i overensstemmelse med Europa-parlamentets og Rådets direktiv 98/34 EF (Informationsproceduredirektivet), som ændret ved direktiv 98/48/EF.
