Skriftlig fremsættelse (7. februar  

 2002) Udenrigsministeren Herved tillader jeg mig for Folketinget at  

 fremsætte:
 Forslag til folketingsbeslutning om tiltrædelse  

 af Stabiliserings- og Associeringsaftale mellem De Europæiske  

 Fællesskaber og deres medlemsstater på den ene side og  

 Republikken Kroatien på den anden side.
(Beslutningsforslag nr.
B 64).
 Den 29. oktober 2001 undertegnede udenrigsministeren  

 på Danmarks vegne aftalen mellem De Europæiske  

  Fællesskaber og deres medlemsstater på den ene side og  

 Republikken Kroatien på den anden side.
 Formålet med aftalen er at skabe passende rammer for  

 en politisk dialog og således gøre det muligt at udvikle  

 nære politiske forbindelser mellem parterne samt at støtte  

 Republikken Kroatiens bestræbelser på at udvikle det  

 økonomiske og internationale samarbejde - også gennem en  

 tilnærmelse af landets lovgivning til Fællesskabets.  

 Formålet med aftalen er samtidig at fremme harmoniske økonomiske  

 forbindelser og gradvis at opbygge et frihandelsområde mellem  

 Fællesskabet og Republikken Kroatien samt at fremme det regionale  

 samarbejde på alle de områder, der er omfattet af aftalen.
Aftalen vil være med til at fastholde Kroatien  

 på den positive udvikling, som har været kendetegnet siden  

 præsident Tujdmans afgang.
Det internationale samfund med EU i spidsen  

 har ved indgåelsen af aftalen demonstreret sin støtte og  

 opbakning til den fortsatte reformproces i Kroatien.
Regeringen finder, at  

 indgåelsen af Stabiliserings- og Associeringsaftalen vil være et  

 vigtigt signal om EU-landenes fortsatte engagement inden for rammerne af EU's  

 Stabiliserings- og Associeringsproces.
Aftalen betyder, at der inden for en overgangsperiode  

 på seks år etableres en associering mellem De Europæiske  

 Fællesskaber og deres medlemsstater og Republikken Kroatien.
Respekten  

 for de demokratiske principper samt for menneskerettighederne udgør et  

 væsentligt element i aftalen.
I tilfælde af den ene parts  

 misligholdelse vil den anden part i medfør af aftalens bestemmelser  

 kunne træffe passende foranstaltninger i medfør af folkeretten.  

 Manglende overholdelse af aftalens væsentlige elementer vil  

 således kunne føre til en suspension af aftalen.
 Idet jeg i øvrigt henviser til de  

 bemærkninger, der ledsager forslaget, og idet jeg kan tilføje,  

 at tiltrædelsen ikke vurderes at ville medføre statsfinansielle  

 udgifter, skal jeg tillade mig at anbefale det til det Høje Tings  

 velvillige behandling.
