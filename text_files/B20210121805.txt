Bekendtgørelse om digital registrering af tatoveringssteder, tatovører og gebyrer for registrering og opfølgende tilsynsbesøg I medfør af § 5, § 6, stk. 1 og 2, og § 16, stk. 2, i tatoveringsloven, lov nr. 695 af 8. juni 2018, fastsættes efter bemyndigelse:
Anvendelsesområde § 1. Bekendtgørelsen omfatter registrering af tatoveringssteder, ansatte og tilknyttede tatovører og betaling af gebyrer til dækning af Sikkerhedsstyrelsens udgifter til varetagelse af registrerings- og tilsynsopgaver, herunder betaling af et årligt registreringsgebyr og gebyr for opfølgende tilsynsbesøg.
Registrering i tatoveringsstedsregistret § 2. Ejeren af et tatoveringssted skal registrere tatoveringsstedet, ansatte og tilknyttede tatovører i Sikkerhedsstyrelsens tatoveringsstedsregister, jf. tatoveringslovens § 4, stk. 1.
Stk. 2. Ejeren af et tatoveringssted skal senest på årsdatoen for første registrering opretholde registreringen af tatoveringsstedet.
Opretholdes registreringen ikke, bortfalder registreringen, jf. tatoveringslovens § 4, stk. 3.
 Stk. 3. Registreringen og opretholdelsen, jf. stk. 1 og 2, skal ske digitalt på erhvervsportalen Virk eller Kvikskranken.
 § 3. Ændringer i de registrerede forhold, jf. § 2 stk. 1, skal opdateres inden for en frist på 14 dage fra det tidspunkt, hvor en ændring er indtruffet.
Stk. 2. Det anses tillige som en ændring, hvis ejeren lukker tatoveringsstedet.
I dette tilfælde skal ejeren afregistrere tatoveringsstedet, jf. tidsfristen i stk. 1.
 § 4. Følgende tatoveringssteder skal lade sig registrere i tatoveringsstedsregistret:
 1) Tatoveringssted med en fast lokalitet.
 2) Tatoveringssted med en ikke-fast lokalitet, som ikke er en del af et tatoveringssted med en fast lokalitet.
Gebyrer § 5. Ejeren af et tatoveringssted skal som del af den digitale registrering, jf. § 2, stk. 1, betale et registreringsgebyr.
Gebyret dækker den efterfølgende periode på ét år fra dato for registreringen.
Stk. 2. Ejeren af et tatoveringssted skal som del af den digitale opretholdelse af registreringen, jf. § 2, stk. 2, betale et årligt registreringsgebyr for opretholdelse af registreringen.
Betalingen skal ske senest på årsdatoen for første registrering for at opretholde registreringen.
Gebyret dækker en periode på ét år fra årsdatoen for registreringen.
 Stk. 3. Gebyret efter stk. 1 og 2 skal betales elektronisk og refunderes ikke, hvis ejeren af et tatoveringssted afmelder tatoveringsstedet inden udløbet af det år, der er betalt for.
 § 6. Gebyr for et opfølgende tilsynsbesøg efter forudgående udstedelse af påbud, jf. tatoveringslovens § 14, stk. 1, betales til Sikkerhedsstyrelsen på baggrund af fakturering.
 Stk. 2. Betales gebyr efter stk. 1 ikke rettidigt, sender Sikkerhedsstyrelsen et påkrav til ejerens e-boks.
 Stk. 3. Betales gebyr efter påkrav, jf. stk. 2, ikke, så overgår gebyrkravet til restanceinddrivelsesmyndigheden.
 § 7. Gebyrer efter §§ 5 og 6 fastsættes, så der sikres samlet økonomisk balance mellem gebyrindtægterne og omkostningerne ved Sikkerhedsstyrelsens varetagelse af ordningen, herunder registrerings- og tilsynsopgaver.
 Stk. 2. Gebyrets størrelse offentliggøres på Sikkerhedsstyrelsens hjemmeside.
 Stk. 3. Sikkerhedsstyrelsen kan i ganske særlige tilfælde fritage for betaling af det i § 5 nævnte gebyr, herunder hvis et tatoveringssted flyttes til en anden adresse umiddelbart efter, at der er betalt registreringsgebyr, eller hvis der er tale om udenlandske tatovører, der har et midlertidigt tatoveringssted i Danmark.
Ikrafttræden § 8. Bekendtgørelsen træder i kraft den 1. juli 2021.
 Stk. 2. Bekendtgørelse nr. 847 af 25. juni 2018 om digital registrering af tatoveringssteder, tatovører og gebyrer for registrering og opfølgende tilsynsbesøg ophæves.
