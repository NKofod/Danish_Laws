 I forbindelse med adoptionsnævnets cirkulærskrivelser nr. 5/80 om  

 muligheden for at få et dansk adoptivbarn og nr. 4/77 om danske handicappede  

 børn skal man meddele følgende om behandlingen af sager om anonym adoption af  

 dansk barn:
 1.1. Ansøgere, der ønsker at adoptere et ukompliceret dansk spædbarn, og  

 som er godkendt til optagelse på adoptionsnævnets venteliste over ansøgere  

 til anomym adoption af dansk spædbarn, tilbydes først en forundersøgelse, når  

 nævnet har anmodet socialcentret om at rette henvedelse til ansøgerne herom.  

 Hvornår dette sker afhænger af tidspunktet for optagelse på ventelisten, jfr.  

 cirkulærskrivelse nr. 5/80, pkt. 6.
 1.2. Ansøgere, der efter forundersøgelsen godkendes som adoptanter, har  

 inden for den i adoptionsnævnets cirkulærskrivelse nr. 5/80, pkt. 5, nævnte  

 1-års frist mulighed for at få anvist et barn.
1.3. Hvis ansøgerne ikke inden udløbet af 1-års fristen får anvist et  

 barn, henlægges deres sag, og ansøgerne er herefter afskåret fra på ny at  

 søge adoption af dansk barn.
Dette gælder, selvom ansøgerne allerede ved den  

 første henvendelse om adoption måtte have tilkendegivet, at de ønsker at  

 adoptere mere end eet dansk barn.
1.4. Godkendte ansøgere, som inden for 1-års fristen får anvist eet dansk  

 barn, og som ønsker at adoptere yderligere eet dansk barn, kan søge om  

 adoption af barn nr. 2 efter hjemtagelsen af det første barn.
Tidspunktet for  

 optagelse på venteliste regnes da fra ansøgningen om adoption af barn nr. 2,  

 og ansøgerne kan således tidligst optages på ventelisten, når hjemtagelse af  

 det første barn har fundet sted.
Forundersøgelse til barn nr. 2 vil herefter  

 blive tilbudt ansøgerne i overensstemmelse med cirkulærskrivelse nr. 5/80,  

 pkt. 6.
 2.1. Ansøgere, der ønsker at adoptere et vanskeligt anbringeligt dansk  

 barn, kan tilbydes forundersøgelse hertil straks efter henvendelsen om  

 adoption, jfr. herved cirkulærskrivelse nr. 4/77. Det vil i sådanne tilfælde  

 være hensigtsmæssigt, at socialcentret inden en eventuel forundersøgelse  

 forhører sig hos adoptionsnævnets sekretariat om det aktuelle behov for  

 anbringelsesmuligheder til vanskeligt anbringelige børn.
2.2. Hvis sådanne ansøgere efter forundersøgelsen findes uegnede til at  

 modtage et vanskeligt anbringeligt barn, må samrådet meddele afslag på denne  

 ansøgning, også selvom ansøgerne måtte vise sig egnede til adoption af et  

 ukompliceret dansk spædbarn.
Adoptionssamrådet bør således ikke meddele  

 godkendelse til adoption af ukompliceret spædbarn, hvis ventetiden til et  

 sådant barn ikke er udstået.
 2.3. Ansøgere, der meddeles afslag som ovenfor nævnt, men som ikke på det  

 foreliggende grundlag kan anses uegnede til adoption af et ukompliceret  

 spædbarn, kan - hvis de ønsker dette - på sædvanlig måde optages på  

 venteliste til adoption af ukompliceret dansk spædbarn, jfr. herved  

 cirkulærskrivelse nr. 5/80, og tidspunktet for notering på venteliste regnes  

 da fra første henvendelse om adoption.
 2.4. Hvis ansøgerne efter forundersøgelsen godkendes til adoption af  

 vanskeligt anbringeligt barn, kan sagen holdes i erindring i nævnet, selv om  

 den i cirkulærskrivelse nr. 5/80, pkt. 5, nævnte 1-års frist overskrides.
2.5. Hvis ansøgere, der er godkendt til adoption af et vanskeligt  

 anbringeligt barn også har fremsat ønske om at adoptere et ukompliceret dansk  

 barn, vil de blive tilbudt en (supplerende) forundersøgelse til et sådant  

 barn efter udløbet af en periode, der svarer til den sædvanlige ventetid,  

 jfr. cirkulærskrivelse nr. 5/80, pkt. 6. Perioden regnes fra tidspunktet for  

 første henvendelse om adoption, og der skal i dette tilfælde sendes et  

 almindeligt ventelistekort til nævnet, efter ansøgernes optagelse på  

 venteliste til ukompliceret barn.
Såfremt der, efter godkendelse til  

 ukompliceret barn, ikke anvises ansøgerne et sådant barn indenfor 1-års  

 fristen, bortfalder ansøgningen for så vidt angår det ukomplicerede danske  

 barn.
Sagen om adoption af et vanskeligt anbringeligt barn kan derimod  

 fortsat holdes i erindring i nævnet, jfr. ovenfor pkt. 2.4.
 P.N.V.
Hornslet Samtlige socialcentre.
