Landsskatteretskendelse Ejerlejlighed, skattepligtig avance ved salg A klager for indkomståret 1997 over, at skatteankenævnet har  

 anset avance ved salg af ejerlejlighed for skattepligtig indkomst.
Det fremgår af sagens oplysninger, at klageren erhvervede en  

 lejlighed af sin moder den 11. juni 1984 for 480.000 kr.
Ved erhvervelsen  

 blev klagerens moder tillagt en livsvarig boligret i lejligheden, som i  

 skødet blev kapitaliseret til 79.000 kr.
Boligretten blev tillige  

 tinglyst på lejligheden.
Lejligheden, der er på 116 m2, har i  

 overensstemmelse med moderens boligret været stillet vederlagsfrit til  

 rådighed for hende fra erhvervelsen og frem til den 19. august 1997,  

 hvor hun afgik ved døden.
Klageren har således afholdt samtlige  

 udgifter på ejendommen, der i perioden 1984-1997 har udgjort i alt ca.  

 300.000 kr.
Klageren har den 17. november 1997 meldt flytning til folkeregistret til  

 lejligheden.
Klageren meldte den 8. december 1997 på ny  

 adresseændring til folkeregistret, idet han havde besluttet sig for at  

 flytte tilbage til sin tidligere adresse i X.
Det er endvidere oplyst, at  

 klagerens ægtefælle i perioden fra den 17. november 1997 til den  

 8. december 1997 har beboet ejendommen i X.
Det er oplyst, at klageren har fået tildelt et sygesikringsbevis fra  

 kommunen med gyldighed fra den 3. december 1997 i forbindelse med  

 adresseflytningen til lejligheden.
Det fremgår endvidere af brev af 26.  

 januar 1998 fra Tele Danmark til klageren, at telefonen i lejligheden er  

 nedtaget pr. 27. januar 1998. Der er ikke fremlagt dokumentation for, at  

 klageren har flyttet sit bohave til lejligheden.
Ved slutseddel af 3. december 1997 solgte klageren lejligheden med  

 overtagelsesdag den 1. februar 1998 for en kontant købesum på  

 1.218.097 kr.
I forbindelse med salget af ejendommen indgik klageren den 3.  

 november 1997 en formidlingsaftale med et ejendomsmæglerfirma.
Herefter  

 blev salgsopstilling udfærdiget den 12. november 1997, ligesom  

 lånetilbud fra kreditforening blev indhentet den 17. november 1997. Det  

 er endvidere oplyst, at klageren indhentede tingbogsattest til brug for salg  

 af ejendommen den 7. oktober 1997.
 Beboeren af nabolejligheden har i en erklæring udarbejdet forud for  

 sagens behandling i skatteankenævnet bekræftet, at klageren  

 adskillige gange har boet i lejligheden, enten alene eller sammen med sin  

 ægtefælle, at klageren havde sit eget værelse  

 stående, som han især brugte de sidste år, moderen levede,  

 og at klageren beboede lejligheden i en periode efter moderens  

 død.
 Klageren har i kapitalindkomsten for indkomståret 1997 ikke  

 selvangivet en skattepligtig avance ved salg af lejligheden.
 Skatteankenævnet har ved den påklagede ansættelse  

 forhøjet kapitalindkomsten for indkomståret 1997 med 172.437  

 kr.
Skatteankenævnet har herved bl.a. henvist til, at der ikke er  

 fremlagt oplysninger, der godtgør, at klageren reelt har beboet  

 lejligheden.
Folkeregisterflytningen er alene anset at have haft det  

 formål, at klageren kunne påberåbe sig, at han havde beboet  

 lejligheden i en periode og derfor ville være omfattet af  

 ejendomsavancebeskatningslovens § 8, stk. 1, hvorefter avancen ved salget af  

 lejligheden ikke skulle beskattes.
Nævnet har endvidere fundet, at  

 Østre Landsrets dom af 11. marts 1999, TfS 1999.318, er sammenlignelig  

 med nærværende sag.
Avancen er herefter opgjort til 172.437  

 kr.
 Klagerens revisor har over for Landsskatteretten nedlagt påstand om,  

 at kapitalindkomsten for indkomståret 1997 nedsættes med 172.437  

 kr. til det selvangivne.
Revisoren har til støtte herfor bl.a. gjort gældende, at  

 ejendomsavancebeskatningslovens § 8 er opfyldt, da den eneste betingelse, der  

 skal opfyldes i henhold til stk. 1, 1. pkt., er, at lejligheden har tjent til  

 bolig for ejeren eller dennes husstand i en del af eller hele den periode,  

 hvori denne har ejet lejligheden.
Det er revisorens opfattelse, at de i sagen  

 fremlagte flyttebeviser er dokumentation for beboelsen.
Revisoren har  

 endvidere henvist til nabolejerens erklæring om klagerens beboelse af  

 lejligheden samt den fremlagte dokumentation for afmelding af telefonen i  

 lejligheden.
Endelig har revisoren fremhævet spørgsmål 47  

 og 48 i tillægsbetænkning afgivet af Skatteudvalget den 15.  

 december 1989, hvor det af svarene klart fremgår, at "Den overvejende  

 hovedregel vil således være, at skatteyderens oplysninger  

 lægges til grund for den skattemæssige behandling af en eventuel  

 ejendomsavance". I forbindelse hermed har revisoren oplyst, at klageren ikke  

 flyttede sit bohave til lejligheden, idet lejligheden var fuldt ud  

 møbleret.
Under sagens behandling for Landsskatteretten har klageren supplerende  

 anført, at der ikke var tale om, at han erhvervede en tilfældig  

 lejlighed, idet han fra han blev født i 1936 til 1960 boede i  

 lejligheden, som hans fader og moder lejede.
Efter faderens død i 1960  

 blev moderen boende, idet hun fortrinsvis levede af faderens pension.
I 1980  

 eller 1981 købte moderen efter klagerens råd lejligheden i  

 forbindelse med en udstykning af denne.
Da der senere blev planlagt  

 forbedringer af lejlighederne, hvormed fællesudgifterne ville stige  

 betydeligt, havde hun ikke længere råd til at bo der, hvorfor det  

 aftaltes, at klageren skulle erhverve lejligheden fra hende i 1984.
 Klageren har videre anført, at han altid har haft et værelse  

 til rådighed i lejligheden, og at hans familie kunne bo der.  

 Særligt da hans moder blev ældre og havde svært ved at  

 klare sig selv, idet hun bl.a. faldt om til tider, har klageren og hans  

 ægtefælle beboet lejligheden for at passe hende.  

 Vedrørende tidspunktet for henvendelsen til ejendomsmægleren i  

 forbindelse med salg af lejligheden har klageren oplyst, at det var et  

 tilfældigt valgt tidspunkt, idet han havde boet der i længere  

 tid.
Klagerens revisor har i forbindelse hermed gjort gældende, at  

 skattemyndighederne har bevisbyrden for, at klageren ikke har beboet  

 lejligheden, hvilket er bekræftet af en advokatfuldmægtig fra  

 Forbrugerrådet på revisorens forespørgsel.
Der skal  

 endvidere ses på formålet med indførelsen af  

 ejendomsavancebeskatningslovens § 8, som ifølge revisoren er  

 imødegåelse af spekulative fortjenester ved køb og salg  

 af fast ejendom, og da klagerens køb og salg af lejligheden klart ikke  

 er spekulation, må salget være omfattet af bestemmelsen og dermed  

 skattefrit.
Rent moralsk bør klageren have medhold, idet han  

 erhvervede lejligheden for at bibeholde moderens bopæl.
 Landsskatteretten skal udtale:
 Fortjeneste ved salg af fast ejendom medregnes som udgangspunkt til den  

 skattepligtige indkomst efter reglerne i ejendomsavancebeskatningsloven, jf.  

 ejendomsavancebeskatningslovens § 1, stk. 1. Fortjeneste ved afståelse  

 af en- eller tofamilieshuse skal dog ikke medregnes, hvis huset har tjent til  

 bolig for ejeren eller dennes husstand i en del af den periode, hvori denne  

 har ejet ejendommen, jf. ejendomsavancebeskatningslovens § 8, stk. 1. Det er  

 skatteyderen, der har bevisbyrden for, at ejendommen har tjent til bolig i en  

 del af dennes ejertid.
Uanset at klageren har haft folkeregisteradresse i lejligheden i perioden  

 fra 18. november til 3. december 1997, hvor lejligheden afhændes ved  

 underskrivelsen af slutseddel, og at klageren har fået tildelt  

 sygesikringsbevis fra kommunen, finder retten efter en konkret vurdering  

 ikke, at det kan anses for tilstrækkeligt sandsynliggjort, at  

 lejligheden har tjent til bolig for klageren i denne periode i  

 ejendomsavancebeskatningslovens forstand.
Retten har herved henset til, at  

 klageren forud for adresseændringen til lejligheden foretog  

 bestræbelser på at sælge lejligheden, idet der blev  

 indhentet tingbogsattest, indgået formidlingsaftale med en  

 ejendomsmægler samt indhentet lånetilbud fra en kreditforening,  

 jf. herved Østre Landsrets dom af 11. marts 1999. Retten har endvidere  

 henset til, at klageren ikke i øvrigt har fremlagt nogen form for  

 bevis for reelt at være flyttet, herunder eksempelvis aflæsning  

 af el, gas, vand og varme, flytning af avis, licens m.v.
 Da lejligheden herefter ikke kan anses for at have tjent til bolig for  

 klageren i en del af dennes ejertid, skal avancen ved salget af lejligheden  

 medregnes til den skattepligtige indkomst, jf.  

 ejendomsavancebeskatningslovens § 1, stk. 1. Idet klagerens revisor ikke har  

 bestridt den af de stedlige skattemyndigheder foretagne opgørelse af  

 den skattepligtige avance, stadfæstes den påklagede  

 afgørelse.
