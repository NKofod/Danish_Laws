Elektrochokbehandling ikke tvangsbehandling Sundhedsvæsenets Patientklagenævn fandt efter en samlet vurdering, at elektrochokbehandlingerne ikke havde været tvangsbehandlinger.
Nævnet lagde vægt på, at det af afdelingens overlæges erklæring fremgik, at patienten den 20. og 22. december 2000 ikke direkte tilkendegav, at hun ikke ønskede ECT- behandling, hvilket af lægerne blev tolket som tegn på, at der ikke var tale om tvangsbehandling.
Nævnet lagde endvidere vægt på, at det fremgik af journalen, at hun den 19. december 2000 accepterede behandlingen ved at nikke og sige ja.
Endvidere noterede en reservelæge på dette tidspunkt i journalen, at han skulle kontaktes, såfremt hun på behandlingsdagen den 20. december 2000 alligevel modsatte sig ECT- behandlingen, hvilket ikke skete.
Nævnet lagde yderligere vægt på, at hun den 27. december 2000 ifølge journalen tilkendegav, at hun ikke ønskede flere ECT- behandlinger.
Endelig lagde nævnet vægt på, at det af erklæringen fremgik, at hun grundet sin tilstand ved indlæggelsen, hvor hun var stuporøs, ikke var i stand til på sædvanlig vis at kommunikere sin holdning til behandlingen.
Der var således tale om en tolkning af patientens tilkendegivelse med den usikkerhed, der lå heri.
