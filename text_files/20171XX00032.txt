Skriftlig fremsættelse (4. oktober 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om registrering af køretøjer, registreringsafgiftsloven, brændstofforbrugsafgiftsloven, lov om vægtafgift af motorkøretøjer m.v. og lov om afgift af naturgas og bygas m.v. (Krav om sovepladser i campingbiler, afgiftsgrundlag for veterankøretøjer, brug af prøveskilte og prøvemærker, fastsættelse af lovregler om registrering og afgiftsfritagelse for visse køretøjer, kørsel i uregistrerede køretøjer m.v. som led i offentligt hverv, adgang for forsvaret til at registrere og afmelde egne køretøjer og nedsættelse af afgiftssats for gas til motorbrændstof m.v.) (Lovforslag nr.
L 18) Med dette lovforslag ønsker regeringen at foretage en opdatering af en række regler på motorområdet for at sikre, at reglerne er hensigtsmæssige og rimelige til gavn for borgere og virksomheder.
Lovforslaget rummer derfor en række hver især mindre initiativer, som har det tilfælles, at der er tale om fjernelse af uhensigtsmæssigheder eller barrierer for enkel udøvelse af offentlige funktioner, men som for den enkelte kan have stor betydning.
Det foreslås, at kravet om egentlige sovepladser for autocampere nedsættes fra fire til to.
De ekstra sovepladser indrettes i dag i vidt omfang med henblik på afgiftsberigtigelsen, frem for tilfredsstillelse af et faktisk behov, og forslaget skal dermed imødegå værdispild.
Desuden foreslås det, at den afgiftspligtige værdi af et veterankøretøj, fastsættes til køretøjets handelspris, dog fortsat maksimalt 40 pct. af nyprisen.
Forslaget skal sikre, at reglerne om veteranbiler ikke medfører højere afgifter end de almindelige regler om brugte biler.
Lovforslaget indeholder endvidere et forslag om, reglerne om brug af prøveskilte og prøvemærker flyttes fra bekendtgørelse til lovniveau.
Der foretages samtidig en tilpasning af reglerne, så nye anerkendelsesværdige formål kan opfyldes, og overflødige eller uhensigtsmæssige regler fjernes.
Samtidig indføres en hjemmel til, at skatteministeren kan bemyndige private aktører til at udskrive prøvemærker. Ændringen medfører, at borgerne får lettere adgang til prøvemærker og færre ekspeditioner hos SKAT.
Det foreslås ligeledes, at reglerne om registrering af motorredskaber, køretøjer, der skal bruges uden for offentlige veje, og køretøjer, der skal bruges i forbindelse med officielle statslige arrangementer flyttes fra bekendtgørelse til lovniveau samtidig med, at nogle af reglerne tilpasses.
Det foreslås endvidere, at reglerne om valutaudlejningsbiler flyttes fra bekendtgørelse til lovniveau.
Herudover foreslås det, at en offentligt ansat, der skal kontrollere eller fjerne et køretøj som led i sit hverv, skal kunne føre et uregistreret køretøj m.v.
Formålet er at sikre en smidig afvikling af embedsfunktioner samt at højne trafiksikkerheden.
Det foreslås desuden, at forsvaret fremover skal kunne autoriseres til at registrere og afmelde egne køretøjer i Køretøjsregisteret.
Der er tale om en administrativ lettelse, ligesom forsvaret får bedre muligheder for at styre deres flåde af biler.
 Endeligt foreslås det, at afgiftssatsen for afgiftspligtig gas, der anvendes eller er bestemt til anvendelse som motorbrændstof, justeres, så satsen fremover svarer til satsen for dieselolie målt efter energiindhold.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
