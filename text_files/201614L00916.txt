Betænkning afgivet af Udlændinge- og Integrationsudvalget den 23. maj 2017 Betænkning over Forslag til lov om ændring af udlændingeloven (Øget brug af biometri m.v.) [af udlændinge- og integrationsministeren (Inger Støjberg)]:
1. Ændringsforslag Udlændinge- og integrationsministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 5. april 2017 og var til 1. behandling den 27. april 2017. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 10. februar 2017 dette udkast til udvalget, jf.
UUI alm. del  bilag 127. Den 21. april 2017 sendte udlændinge- og integrationsministeren de indkomne høringssvar og et notat herom til udvalget.
Spørgsmål Udvalget har stillet 6 spørgsmål til udlændinge- og integrationsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, V, LA og KF) indstiller lovforslaget til vedtagelse med de stillede ændringsforslag.
Dansk Folkepartis medlemmer af udvalget noterer sig, at lovforslaget er en del af udmøntningen af finanslovsaftalen for 2017 om en styrket kontrol- og sikkerhedsindsats på udlændingeområdet.
Det er et fornuftigt lovforslag, som tager fat på et emne, som Folketinget og skiftende regeringer har været alt for lang tid om at tage fat på, nemlig den omfattende svindel, der foregår, med udlændingedokumenter og EU-papirer og identitetstyveri på hele indvandringsområdet.
Lovforslaget skal give myndighederne bedre mulighed for at optage, opbevare og behandle oplysninger som fingeraftryk og personbilleder til brug for identifikation og kontrol af identitet af udlændinge.
De nye redskaber vil bl.a. kunne bruges af udlændingemyndighederne, af Statsforvaltningen og af politiet.
DF opfordrer Folketinget og regeringen til at arbejde videre med nye tiltag, der styrker kontrollen med indvandringen.
Der henvises i øvrigt til Dansk Folkepartis bemærkninger ved førstebehandlingen af lovforslaget.
DF har også bemærket, at ministeren under udvalgsbehandlingen i svaret på spørgsmål 1 har tilkendegivet, at regeringen ser positivt på at lade oplysningerne indgå i en politimæssig efterforskning, ved at politiet kan søge i de i lovforslaget omtalte registre.
Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af udlændinge- og integrationsministeren, tiltrådt af udvalget:
 1) Indledningen affattes således:
 »I udlændingeloven, jf. lovbekendtgørelse nr. 412 af 9. maj 2016, som ændret bl.a. ved § 1 i lov nr. 189 af 27. februar 2017 og senest ved lov nr. 476 af 17. maj 2017, foretages følgende ændringer:«.
[Indsættelse af henvisning til lov nr. 189 af 27. februar 2017] 2) I nr. 1 ændres »§ 42 a, stk. 11, nr. 2,« til: »§ 42 a, stk. 12, nr. 2,«.
[Ændring som konsekvens af lov nr. 189 af 27. februar 2017] 3) I det under nr. 12 foreslåede § 40 g, stk. 1, ændres »Danmark« til: »Danmark,«.
[Præcisering] Bemærkninger Til nr. 1 Der henvises i indledningen til lovforslagets § 1 til udlændingeloven, jf. lovbekendtgørelse nr. 412 af 9. maj 2016, som ændret senest ved lov nr. 249 af 20. marts 2017.
 Det foreslås, at der i indledningen til lovforslagets § 1 henvises til udlændingeloven, jf. lovbekendtgørelse nr. 412 af 9. maj 2016, som ændret bl.a. ved lov nr. 189 af 27. februar 2017 og senest ved lov nr. 249 af 20. marts 2017.
 Den foreslåede ændring sikrer, at der i indledningen til lovforslagets § 1 henvises til alle senere relevante ændringer af udlændingeloven, jf. lovbekendtgørelse nr. 412 af 9. maj 2016.
 Baggrunden for ændringen er, at der i lov nr. 189 af 27. februar 2017 bl.a. blev foretaget ændringer af udlændingelovens § 36, stk. 6, § 42 a og § 60, stk. 1, 1. pkt., hvilke bestemmelser der ligeledes med lovforslaget foretages ændringer i.
Til nr. 2 Med lovforslagets § 1, nr. 1, foretages en ændring af udlændingelovens § 42 a, stk. 11, nr. 2.
 Udlændingelovens § 42 a, stk. 11, nr. 2, blev imidlertid ved lov nr. 189 af 27. februar 2017 ændret til § 42 a, stk. 12, nr. 2.
 Det foreslås således, at der med lovforslagets § 1, nr. 1, foretages en ændring af udlændingelovens § 42 a, stk. 12, nr. 2.
 Den foreslåede ændring er en lovteknisk tilpasning.
Til nr. 3 I den under lovforslagets § 1, nr. 12, foreslåede § 40 g, stk. 1, er der ikke indsat et komma efter »Danmark«.
 Det foreslås, at der i den under lovforslagets § 1, nr. 12, foreslåede § 40 g, stk. 1, indsættes et komma efter »Danmark«.
 Med ændringen sikres det  som det også er anført i bemærkningerne til den foreslåede bestemmelse  at det klart fremgår af bestemmelsens ordlyd, at fingeraftryk og personfotografi optages i overensstemmelse med reglerne i visumkodeksen.
 Den foreslåede ændring er en lovteknisk tilpasning.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
