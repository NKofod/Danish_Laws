En trykker, der var blevet sygemeldt i juni 1983 på grund af akut  

 opløsningsmiddelforgiftning, fandtes at måtte anses for fuldt uarbejdsdygtig  

 i dagpengelovens forstand, indtil han den 2. januar 1984 påbegyndte andet  

 arbejde indenfor sit fagområde.
Spørgsmålet om sikredes uarbejdsdygtighed  

 måtte vurderes på grundlag af hans normale erhvervsmæssige arbejde og derved  

 hans helbredsmæssige muligheder for at genoptage sit tidligere arbejde eller  

 tilsvarende arbejde på en anden arbejdsplads.
 REDEGØRELSE FOR SAGEN:
En trykker blev sygemeldt den 16. juni 1983 på grund af akut  

 opløsningsmiddelforgiftning.
Arbejdsgiveren, der udbetalte løn under  

 sygefraværet, anmodede den 7. november 1983 socialforvaltningen om refusion  

 af dagpenge fra udløbet af arbejdsgiverperioden den 15. september 1983.
Socialforvaltningen indhentede en erklæring fra arbejdsmedicinsk klinik,  

 hvortil sikrede havde været henvist til undersøgelse.
I erklæringen udtaltes  

 det, at sikrede ikke var fuldt uarbejdsdygtig, men at han ikke måtte udsættes  

 for organiske opløsningsmidler.
Varigheden var angivet til  

 »måneder«, og det oplystes supplerende, at pågældende måtte være  

 sygemeldt, indtil arbejdsforholdene på arbejdspladsen var gjort  

 tilstrækkeligt sikre.
 Arbejdstilsynet havde oplyst, at arbejdsgiveren havde fået pålæg om at  

 ændre udluftningsforholdene på arbejdspladsen.
 Socialforvaltningen gav afslag på refusion af dagpenge, idet forvaltningen  

 efter de indhentede lægelige oplysninger fandt, at sikrede ikke var fuldt  

 uarbejdsdygtig på grund af sygdom, idet han ville være i stand til at  

 genoptage sit arbejde, hvis arbejdspladsen blev sikret således, at han ikke  

 blev udsat for organiske opløsningsmidler.
 Sikrede fik den 2. januar 1984 ansættelse hos en anden arbejdsgiver.
 AFGØRELSEN, DER KLAGES OVER:
 Amtsankenævnet pålagde socialforvaltningen at yde refusion af dagpenge,  

 idet nævnet fandt, at sikrede havde været fuldt uarbejdsdygtig på grund af  

 sygdom, indtil han tiltrådte sit nye arbejde den 2. januar 1984. Nævnet lagde  

 vægt på, at sikredes lidelse efter de lægelige oplysninger havde medført  

 sådanne skånehensyn i relation til arbejdspladsen, at der fandtes at  

 foreligge fuld uarbejdsdygtighed.
 KLAGEN TIL ANKESTYRELSEN:
 Sagen blev anket af socialforvaltningen, der fandt, at nævnets fortolkning  

 af uarbejdsdygtighedsbegrebet var for vidtgående.
 LOVGRUNDLAG:
 Lov om dagpenge ved sygdom eller fødsel, § 17 og § 27.
 ANKESTYRELSENS AFGØRELSE:
 Ankestyrelsen finder, at spørgsmålet om, hvorvidt sikrede har kunnet anses  

 for uarbejdsdygtig i dagpengelovens forstand i en rimelig periode - også  

 udover arbejdsgiverperioden - må vurderes på grundlag af hans normale  

 erhvervsmæssige arbejde og derved hans helbredsmæssige muligheder for at  

 genoptage sit tidligere arbejde eller tilsvarende arbejde på en anden  

 arbejdsplads.
 Efter de foreliggende oplysninger, herunder om at sikrede den 2. januar  

 1984 fik nyt arbejde indenfor sit fagområde, finder ankestyrelsen, at han har  

 måttet anses for fuldt uarbejdsdygtig indtil sidstnævnte dato.
 Ankestyrelsen tiltræder således amtsankenævnets afgørelse.
 Ankestyrelsen har ikke herved taget stilling til, hvilken betydning det  

 kunne tillægges, at arbejdsgiverens fraværsanmeldelse og anmodning om  

 refusion fremkom efter udløbet af den gældende anmeldelsesfrist.
