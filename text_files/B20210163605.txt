Bekendtgørelse om regler og krav til indhold og omfang af kursus i at forebygge, erkende og håndtere skader på lungerne efter nåleakupunktur på brystkassen samt opkrævning af gebyr for registrering af kurset I medfør af § 74 a, stk. 5 og 6, i lov om autorisation af sundhedspersoner og om sundhedsfaglig virksomhed jf. lovbekendtgørelse nr. 731 af 8. juli 2019, og efter konsultation med Sundhedsstyrelsen fastsættes:
Formål § 1. Formålet med bekendtgørelsen er, at beskrive indhold og omfang af det kursus, som skal gennemføres for at kunne udføre nåleakupunktur på brystkassen, jf. autorisationslovens § 74 a, stk. 2, nr. 3.
Kursets varighed og indhold § 2. Kurset af en dags varighed med undervisning i de faglige elementer og med den vægtning, som fremgår af bilag 1, skal gennemføres af dansk autoriserede fysioterapeuter, jordemødre og sygeplejersker.
 Stk. 2. Kurset af tre dages varighed med undervisning i de faglige elementer med den vægtning, der er nævnt i bilag 2, skal gennemføres af øvrige personer, som ønsker at udføre akupunktur på brystkassen.
§ 3. Kurserne nævnt i § 74 a, stk. 2, nr. 3, i loven skal gennemføres som et sammenhængende forløb med fuldt fremmøde hos den udbyder, som Styrelsen for Patientsikkerhed har indgået aftale med.
Undervisningen på kurserne skal foregå i dialogbaseret form omkring forebyggelse, erkendelse af og korrekt håndtering af komplikationsforløb efter akupunktur på brystkassen.
Gebyr § 4. Gebyret for at blive optaget på Styrelsen for Patientsikkerheds liste over personer, der har gennemført et kursus i at forebygge, erkende og håndtere skader på lungerne efter nåleakupunktur på brystkassen, udgør 318 kr. (2018-niveau).
Stk. 2. Det i § 4, stk. 1, nævnte gebyr reguleres en gang årligt den 1. januar med Finansministeriets indeks for pris- og lønudviklingen.
Gebyrerne og omsætningsbeløbene offentliggøres på Styrelsen for Patientsikkerheds hjemmeside (www.stps.dk).
Ikrafttræden § 5. Bekendtgørelsen træder i kraft den 1. august 2021.
Styrelsen for Patientsikkerhed, den 29. juli 2021 Birgitte Drewes / Mikkel Friberg Bilag 1 Mål for læringsudbytte for kursus i at forebygge, erkende og håndtere skader på lungerne efter nåleakupunktur på brystkassen gruppe 1 (akupunktører med baggrund som autoriseret fysioterapeut, jordemoder eller sygeplejerske) Kompetencer og mål Kursusdeltageren skal efter endt kursus kunne:
 1) Kende og erkende symptomer på, at patientens lunge, den ene eller begge, er klappet sammen forud for, under eller efter behandlingen med nåleakupunktur.
 2) Kende og erkende sygdomme i brystkassen som kan komplicere/kontraindicere behandlingen med akupunktur.
 3) Klinisk kunne erkende behovet for primært at begrænse skaden, tilkalde assistance, stabilisere patienten og give førstehjælp, hvis patientens tilstand forværres.
 Kursusdeltageren skal indholdsmæssigt opnå:
 1) En forståelse for den anatomiske placering af de vitale organer i forhold til risici for at påføre skader på større kar og lungehinden.
 2) Et kendskab til lungerne og karrenes funktioner set i relation til sygdomme og normalfysiologi.
 3) En indsigt i de komplikationer, der umiddelbart er i relation til akupunkturen.
 4) En viden om, hvordan der skal ageres, hvis der opstår mistanke om komplikationer, herunder hvem der skal tilkaldes og adviseres i det danske sundhedsvæsen.
Indhold Følgende faglige elementer skal indgå i uddannelsen:
 1) Anatomi i relation til brystkassens afgrænsning, og placering af vitale organer i brystkassen (faresignaler)  en opdatering af kendt pensum.
 2) Fysiologi og patofysiologi i relation til hjerte- og lunge-funktion (tegn på alvorlig påvirkning af almentilstand, faresignaler) - en opdatering og udbygning af kendt pensum.
 3) Praktisk og klinisk håndtering af patient med symptomer relateret til akupunkturen og/eller patientens grundlidelse  erfaring med patientkontakt forudsættes.
Bilag 2 Mål for læringsudbytte for kursus i at forebygge, erkende og håndtere skader på lungerne efter nåleakupunktur på brystkassen gruppe 2 (øvrige akupunktører uden sundhedsfaglig autorisation som fysioterapeut, jordemoder eller sygeplejerske) Kompetencer og mål Kursusdeltageren skal efter endt kursus:
 1) Kende og erkende symptomer på, at patientens lunge, den ene eller begge, er klappet sammen forud for, under eller efter behandlingen med nåleakupunktur.
 2) Kende og erkende sygdomme i brystkassen som kan komplicere/kontraindicere behandlingen med akupunktur.
 3) Klinisk kunne erkende en akupunktur-betinget skade, begrænse skaden, tilkalde assistance, stabilisere patienten og give førstehjælp, hvis patientens tilstand forværres.
 Kursusdeltageren skal indholdsmæssigt opnå:
 1) En forståelse for den anatomiske placering af de vitale organer i forhold til risici for at påføre skader på større kar og lungehinden.
 2) Et kendskab til lungerne og karrenes funktioner set i relation til sygdomme og normalfysiologi.
 3) En indsigt i de komplikationer, der umiddelbart er i relation til akupunkturen.
 4) En viden om, hvordan der skal ageres, hvis der opstår mistanke om komplikationer, herunder hvem der skal tilkaldes og adviseres i det danske sundhedsvæsen.
Indhold Følgende faglige elementer skal indgå i uddannelsen:
 1) Anatomi i relation til brystkassens afgrænsning, og placering af vitale organer i brystkassen (faresignaler)  en gennemgang fra basalt niveau.
 2) Fysiologi og patofysiologi i relation til hjerte- og lunge-funktion (tegn på alvorlig påvirkning af almentilstand, faresignaler)  en gennemgang fra basalt niveau.
 3) Praktisk og klinisk håndtering af patient med symptomer relateret til akupunkturen og/eller patientens grundlidelse  en gennemgang fra basalt niveau.
