Nr BSF 100 Forslag til folketingsbeslutning om oprettelse af et Baltisk Beredskab mod  

 kriminalitet og trusler mod miljøet i Østersøområdet Fremsat af Villy Søvndal (SF) Margrete Auken (SF) Steen Gade (SF) Jørn  

 Jespersen (SF) Jes Lunde (SF) Anni Svanholt (SF) den 28. januar 1998 Folketinget opfordrer regeringen til at indlede forhandlinger med alle  

 lande omkring Østersøen med henblik på oprettelse af et fælles Baltisk  

 Beredskab mod kriminalitet og trusler mod miljøet i Østersøområdet.  

 Forhandlingerne igangsættes, mens Danmark endnu har formandskabet i  

 Østersørådet.
Bemærkninger til forslaget Efter Berlinmurens fald og Sovjetunionens opløsning har den  

 sikkerhedspolitiske situation i Østersø-området ændret sig markant.
Østersølandenes sikkerhedspolitiske problemer var tidligere domineret af  

 Øst-Vest-modsætningen og de heraf springende militære trusler mod  

 Østersøstaternes suverænitet.
I yderste fald mod deres eksistens.
I dag er de direkte militære trusler enten fjernet eller stærkt reduceret.  

 Dog består en potentiel spænding mellem Rusland og Estland, Letland og  

 Litauen, især hvor et stort russisk mindretal giver anledning til interne  

 spændinger.
Også Kaliningrad-oblastens særlige geopolitiske betydning, stærke  

 militariserings- grad og vaklende økonomi er en potentiel destabiliserende  

 faktor.
 Den afgørende trussel mod Østersølandenes sikkerhed og stabilitet må dog i  

 dag siges at være af mere civil art. Østersøområdets stabilitet trues i dag  

 først og fremmest fra tre sider:
1) Tiltagende kriminalitet - ikke mindst med udspring i mafialignende  

 organisationer.
Denne aktivitet omfatter ulovlig søtransport og smugling af  

 farlige stoffer (kemiske og radioaktive), våben, narkotika samt alle arter af  

 tyvegods.
Desuden er både mafialignende kredse og andre involveret i illegal  

 menneskesmugling over Østersøen.
2) Tiltagende forurening af Østersøen med kemiske og radioaktive stoffer  

 samt omfattende forurening gennem fortidig og nutidig dumpning af militært og  

 civilt affald, olieudslip m.v.
Denne forurening er en klar trussel mod  

 fiske-, dyre- og planteliv i regionen og dermed en trussel mod både  

 livskvalitet og økonomiske interesser.
3) Ulovligt fiskeri og rovfiskeri på andre Østersølandes  

 territorialfarvand.
Problemet synes ikke at kunne løses tilfredsstillende med  

 de nuværende muligheder for at håndhæve national suverænitet gennem  

 fiskeriinspektion og lignende.
En effektiv indsats til løsning af ovennævnte problemer kræver en langt  

 større fælles indsats fra alle lande omkring Østersøen.
Denne indsats kan  

 næppe tilvejebringes ved ren ad hoc-koordinering.
Der kræves en samlet,  

 fælles, permanent indsats i form af et egentligt fælles Baltisk Beredskab.
Det Baltiske Beredskab bør først og fremmest bestå af en udvidet kystvagt  

 under fælles kommando og kontrol.
Denne kystvagt bør efter nøjere fastsatte  

 regler kunne operere såvel på tværs af Østersølandenes  

 territorialfarvandsgrænser som i internationalt farvand i Østersøen.
 Omfanget af operationerne i internationalt farvand bør fastlægges i en  

 særlig aftale eller traktat mellem Østersøstaterne godkendt af FN.  

 Operationerne inden for de pågældende landes territorialfarvand bør reguleres  

 af en aftale mellem Østersøstaterne i Østersørådets regi.
 Tilsammen bør det Baltiske Beredskabs udvidede kystvagt (som kunne kaldes  

 Baltic Cooperation, forkortet BALCOP) kunne opsøge, standse, undersøge og  

 opbringe skibe, der mistænkes for medvirken i ulovlige aktiviteter, hvad  

 enten det drejer sig om illegale transporter, miljøødelæggelse eller  

 overtrædelse af fiskeriaftaler og -grænser.
 Materiel og mandskab til BALCOP bør udredes af de deltagende landes  

 forsvar og omfatte sejlende (inspektionsskibe) såvel som flyvende  

 (helikoptere og overvågningsfly) enheder.
Styrkens enheder skal være letgenkendelige fra de nationale  

 forsvarsstyrker og stå under en fælles central kommando.
Ud over den fælles  

 kommandocentral oprettes et kommandocenter i hvert af de deltagende lande.  

 Såvel kommandocentre som enheder bemandes multinationalt, så styrkerne ikke  

 kan misbruges af et enkelt eller flere lande til at favorisere egne  

 interesser.
Styrken kan suppleres med mindre landstyrker i form af gendarmeri  

 på land til at følge op på løsning af fælles opgaver i kystområderne.
Ud over de konkrete opgaver, BALCOP kommer til at løse, skal styrken ses  

 som en tillidsskabende foranstaltning mellem Østersølandene.
Den fælles  

 forvaltning af fælles aftaler vil både kunne skabe øget mellemfolkelig  

 forståelse og udgøre kosteffektiv løsning på de civile sikkerhedsproblemer i  

 regionen.
Det vil efter forslagsstillernes opfattelse være naturligt, hvis de  

 deltagende stater, der alle er deltagere i NATO's Partnership for Peace,  

 lader forhandlingerne foregå i dette regi, hvor det også vil være muligt at  

 sikre sig støtte og opbakning til projektet fra stormagter uden for  

 Østersøområdet, bl.a. med henblik på FN's godkendelse af arrangementet.
Oprettelsen af BALCOP vil gøre det både nødvendigt og muligt at overføre  

 ressourcer fra bl.a.
Danmark til Estland, Letland og Litauen og Rusland på en  

 sådan måde, at overførslen i stedet for at skabe øgede spændinger mellem  

 landene i regionen vil virke som en tillidsskabende foranstaltning baseret på  

 ideen om fælles sikkerhed.
 For Danmarks vedkommende vil de omkostninger, der måtte være forbundne med  

 at overføre materiel til andre Østersølande, helt eller delvis kunne opveje  

 de besparelser, et mere effektivt fælles overvågnings- og sikkerhedssystem  

 skaber.
Et særligt problem for det Baltiske Beredskabs virkeliggørelse er  

 afgrænsningen af de enkelte landes suverænitet over for de fælles beføjelser,  

 oprettelsen af styrken indebærer.
Disse problemer, der selvsagt kun kan løses  

 gennem forhandling, må løses ved, at styrken så vidt muligt opererer som et  

 supplement til national suverænitetshævdelse og under fuld respekt for  

 lovgivningen i de deltagende lande.
Som nævnt ovenfor må det sikres, at også  

 den fælles struktur opbygges og bemandes multinationalt, så der ikke opstår  

 konflikter eller misforståelser.
Med hensyn til det foreslåede mindre  

 landbaserede gendarmeri må dette sandsynligvis sammensættes af rent nationale  

 styrker, når man ser bort fra den fælles kommando.
Styrkens oprettelse som en art kystbevogtning (Coast Guard) må også  

 forventes at stille krav til nøje koordination med de nationale politistyrker  

 og toldvæsner.
Til løsning af disse problemer vil forslagsstiller pege på de  

 modeller, som man allerede kender fra en række andre landes særlige kystvagt  

 eller gendarmeri.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af et Baltisk Beredskab  

 mod kriminalitet og trusler mod miljøet i Østersøområdet.
(Beslutningsforslag nr.
B 100).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
