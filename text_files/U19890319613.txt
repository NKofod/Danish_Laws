En uorganiseret virksomhed V havde en kollektiv overenskomst med Dansk  

 Metalarbejderforbund DM, der dækkede personale med et bredt arbejdsområde  

 inden for naturgasområdet.
Overenskomsten indeholdt en bestemmelse svarende  

 til § 7, stk. 2 i Hovedaftalen mellem DA og LO.
V opsagde overenskomsten til udløb den 30/9 1988 efter at V havde  

 indmeldt sig i Jernets Arbejdsgiverforening J.
Også DM opsagde  

 overenskomsten.
Forhandlinger om en ny overenskomst mellem V og DM blev  

 påbegyndt, men var ikke afsluttede den 30/9 med indgåelse af ny overenskomst.  

 Herefter betragtede J og V overenskomsten som bortfaldet og afløst af den  

 generelle overenskomst mellem J og DM for så vidt angår de ansatte, der havde  

 et arbejdsområde, der naturligt omfattes af denne overenskomst.
Som  

 konsekvens heraf foretoges ikke længere lønregulering eller indbetaling af  

 pensionsbidrag til DM i overensstemmelse med den opsagte overenskomst til  

 nogen af de ansatte.
Imidlertid deponerede V fra 15/12 og derefter løbende  

 hver måned de beløb, der efter den opsagte overenskomst skulle betales i  

 pensionsbidrag og lønregulering.
 Arbejdsretten fandt, at der ikke var trådt en anden overenskomst i  

 stedet for den opsagte, hvorfor det fulgte af den overenskomstbestemmelse,  

 der svarede til Hovedaftalens § 7, stk. 2, at V fortsat var forpligtet til at  

 overholde den opsagte overenskomst også efter den 30/9.
 Da det var J, der fandtes at have hovedansvaret for det begåede  

 overenskomstbrud, frifandtes V for påstand om bod, hvorimod J idømtes en bod  

 på 250.000 kr.
 Dommere: Arnold Hansen, Otto Hansen, Bollerup-Jensen, Lillian  

 Knudsen, Jørgen Pedersen, Riis (retsformand) og Westergaard.
 Under denne sag har Landsorganisationen i Danmark for Dansk  

 Metalarbejderforbund indklaget Dansk Arbejdsgiverforening for S & Q Tech  

 A/S, Vejen, og for Jernets Arbejdsgiverforening for Arbejdsretten.
 Klagerne har nedlagt følgende påstande:
 S & Q Tech A/S, Vejen, tilpligtes at overholde virksomhedens  

 overenskomst af 1. november 1986 med Dansk Metalarbejderforbund, Vejen  

 afdeling, da ingen overenskomst efter opsigelsen til 1. oktober 1988 er trådt  

 i stedet.
 S & Q Tech A/S, Vejen, tilpligtes for brud på Hovedaftalens § 7, stk.  

 2, og gældende overenskomsts bestemmelser om lønregulering og indbetaling af  

 pensionsbidrag til Dansk Metalarbejderforbund at betale en efter rettens skøn  

 fastsat bod.
 Jernets Arbejdsgiverforening tilpligtes for delagtighed i det begåede  

 overenskomstbrud til Dansk Metalarbejderforbund at betale en efter rettens  

 skøn fastsat bod.
 De indklagede har påstået sagen henvist til fagretlig behandling,  

 subsidiært frifindelse.
Mere subsidiært har de indklagede under domsforhandlingen påstået klagerne  

 tilpligtet at anerkende, at særoverenskomsten, der omfattede 31 ansatte, er  

 bortfaldet for de på bilag 9 anførte 22 medarbejdere, hvis arbejdsopgaver er  

 omfattet af overenskomsten mellem Jernets Arbejdsgiverforening og  

 Centralorganisationen af Metalarbejdere i Danmark.
De indklagede har i den  

 mere subsidiære påstand yderligere påstået eventuelle uoverensstemmelser om  

 den nærmere afgrænsning henskudt til fagretlig behandling og de indklagede  

 frifundet for klagernes bodspåstande.
 Klagerne har ikke protesteret imod, at den af de indklagede først under  

 domsforhandlingen fremsatte mere subsidiære påstand påkendes i realiteten,  

 men har anført, at bilag 9 alene angiver stillingsbetegnelserne ved  

 ansættelsen, og at ingen af de på bilag 9 anførte ansatte er omfattet af den  

 generelle overenskomst mellem Jernets Arbejdsgiverforening og  

 Centralorganisationen af Metalarbejdere i Danmark.
 Overenskomsten af 1. november 1986 mellem S & Q Tech A/S og Dansk  

 Metalarbejderforbund, Vejen afdeling, indeholder blandt andet følgende  

 bestemmelse:
» § 1 Almindelige ansættelsesvilkår Stk. 1 Medarbejdere, der kan organiseres i Dansk Metalarbejderforbund, ansættes i  

 firmaet i overensstemmelse med de for firmaet gældende ansættelsesvilkår,  

 personale- og uddannelsespolitik, der indgår som bilag til nærværende aftale  

 med de i efterfølgende paragraffer anførte tilføjelser. ......
Stk. 4: Ansættelses- og løngrupper Medhjælpere, NDT-assistenter, NDT-inspektører, projektansatte,  

 ferieafløsere, tekniske tegnere, tekniske assistenter, laboranter,  

 inspektører og værkstedsfunktionærer placeres i en af de 4 løngrupper.
 Gruppe I.
 Med undergrupper A, B og C.
 Medarbejdere uden relevant faglig uddannelse.
Gruppe II Med undergrupper A, B og C.
 Medarbejdere med relevant faglig uddannelse, men uden egentlig ansvar og  

 kompetence (NDT=level I).
Gruppe III Med undergrupper A, B og C.
 Medarbejdere med relevant faglig uddannelse, erfaring, rutine, ansvar og  

 kompetence (NDT = level II).
Gruppe IV Med undergrupper A, B, C og D.
 Oprykkede medarbejdere med meget ansvar og kompetence.
Generelt Såfremt en overenskomstansat medarbejder skifter stilling til et  

 fagområde, der ikke er indpasset i overenskomsten, kan medarbejderen flyttes  

 til et andet fagområde ved, at der oprettes en ny ansættelseskontrakt.  

 ..........
 § 2. Lønforhold ..........
Stk. 2: Lønregulering Udgangspunkt for beregning af startløn pr. 1. oktober 1986 er Dansk  

 Metalarbejderforbunds statistiktal for København i alt for 3. kvartal (juli)  

 året før minus 10% af den stigningstakt, der har været fra 3. kvartal 1985  

 til 1. kvartal 1986 (kr. 2,16).
 På samme måde tillægges der pr. 1. april- og 1. oktobertallet 90 % af den  

 lønstigning, der ifølge Dansk Metalarbejderforbunds statistik København i alt  

 er konstateret i det forudgående halvår. ..........
§ 3 Lønudbetaling og pensionsaftale Stk. 1.
 Lønnen, der er bruttoløn, udbetales månedsvis bagud for fastansatte efter  

 fradrag af pensionsbidrag.
 Stk. 2.
 Samtlige fastansatte medarbejdere er fra fastansættelsestidspunkt omfattet  

 af efterfølgende pensionsaftale.
 Der tegnes en pensionsforsikring hos Kommunernes Pensionsforsikring A/S  

 (K.P.) efter samme regler, som er gældende i de øvrige aftaler mellem K.P. og  

 Dansk Metalarbejderforbund.
 Til pensionsforsikring indbetaler firmaet 12% af den enkelte medarbejders  

 løn fordelt således, at medarbejderen betaler 4% og firmaet 8%.
§ 4 Generelle ansættelsesvilkår Stk. 1 De generelle ansættelsesvilkår for funktionæransatte medarbejdere  

 omhandler regler om arbejdstid, opsigelse,løn under fravær på grund af  

 sygdom, og afskedigelser som følge af sygdom, indkaldelse til  

 militærtjeneste, fravær fra tjeneste under svangerskab og fødsel, ferie samt  

 efterløn finder anvendelse for medarbejdere, ansat efter nærværende  

 overenskomst. ..........
 § 10 Forhandlings- og organisationsforhold ..........
 Stk. 2.
 De under denne overenskomst ansatte medarbejdere skal være medlemmer af  

 Dansk Metalarbejderforbund.
§ 11 Overenskomstens varighed Stk. 1.
 Denne overenskomst er gældende fra 1. november 1986 og kan opsiges af en  

 af parterne med 3 måneders varsel til en 1. oktober, dog tidligst 1. oktober  

 1988. ..........
 Stk. 5.
Selvom overenskomsten er udløbet, er parterne dog forpligtet til at  

 overholde dens bestemmelser, indtil anden overenskomst træder i stedet, eller  

 arbejdsstandsning er iværksat.« Virksomheden, S & Q Tech A/S, Vejen, etableredes den 1. oktober 1982  

 under navnet Safety & Quality Technology A/S.
Virksomheden udfører  

 inspektion, kvalitetskontrol, analyser og prøvning af svejsninger på  

 naturgasrørledninger, kedler, turbiner, skibe m.v.. Ca. 50 % af omsætningen  

 vedrører arbejde for naturgasselskaberne.
På virksomheden er beskæftiget  

 omkring 80 medarbejdere: Funktionsledere, sektionsledere, gruppeledere,  

 arbejdsledere, kontorpersonale, laboranter og arbejdere - faglærte såvel som  

 ufaglærte.
Knapt halvdelen af virksomhedens medarbejdere, herunder også  

 funktionærer, er organiseret i Dansk Metalarbejderforbund, Vejen afdeling,  

 der siden virksomhedens etablering har haft en kollektiv overenskomst med  

 virksomheden.
Direktør Rene H.
Iversen, Naturgas Syd I/S, har ved skrivelse af 5. januar  

 1989 til Dansk Metalarbejderforbund, Vejen afdeling, oplyst, at S & Q  

 Tech A/S blev dannet med baggrund i en kvalitetssikringsafdeling oprettet  

 under Naturgas Syd.
Vurderingen af afdelingens udviklingsmuligheder  

 resulterede i beslutningen om at udskille afdelingen og dens medarbejdere i  

 et selvstændigt privat firma.
Naturgas Syds daværende afdelingsleder blev ved  

 etableringen udnævnt til administrerende direktør for S & Q Tech A/S.  

 Skrivelsen fortsætter således: ..........
 »På grund af den eksisterende enhedsoverenskomst mellem Naturgas Syd  

 og Dansk Metalarbejderforbund og specielt med baggrund i det fortsatte snævre  

 samarbejde imellem Naturgas Syds og S & Q Tech A/S« medarbejdere var  

 det et krav i forbindelse med udskillelsen, at løn og ansættelsesvilkårene  

 blev så ensartede som muligt imellem de to firmaer, hvilket medførte en  

 overenskomstindgåelse imellem Dansk Metalarbejderforbund og S & Q Tech  

 A/S som stort set var en parallel til overenskomsten mellem Naturgas Syd og  

 ovennævnte forbund.
 Denne overenskomst dækker aktivitetsmæssigt personale beskæftiget i bredt  

 spekter indenfor gasområdet f.eks.
Centerledere Gasteknikere RCCC-personale IGS-personale og andet EDB-personale samt Drift- og centerteknikere.
Begrundelsen for en overenskomst med dette brede arbejdsområde var at  

 sikre Naturgas Syd og dermed S&Q Tech A/S den størst mulige fleksibilitet  

 på arbejdspladsen under indtryk af meget store løbende ændringer i de enkelte  

 arbejdsaktiviteter.' Alle ansatte omfattet af de kollektive overenskomster mellem S & Q  

 Tech A/S og Dansk Metalarbejderforbund har været medlemmer af Dansk  

 Metalarbejderforbund.
Såfremt de ansatte før ansættelse i virksomheden har  

 været medlemmer af andre forbund, er de ved ansættelse i virksomheden blevet  

 overført til Dansk Metalarbejderforbund.
 Ved skrivelse af 29. marts 1988 opsagde S & Q Tech A/S som konsekvens  

 af, at selskabet havde indmeldt sig i Jernets Arbejdsgiverforening,  

 overenskomsten af 1. november 1986 til bortfald den 30. september 1988.  

 Selskabet ønskede herefter at overgå til Jernets Arbejdsgiverforenings  

 overenskomst.
 Ved skrivelse af 24. juni 1988 opsagde Dansk Metalarbejderforbund  

 overenskomsten af 1. november 1986 pr. 30. september 1988 og anmodede  

 samtidig virksomheden om forhandlinger vedrørende fornyelse af  

 overenskomsten.
Forhandlingerne om en ny overenskomst med S & Q Tech A/S, Vejen, blev  

 påbegyndt, men ikke afsluttet ved indgåelse af en ny overenskomst med  

 virksomheden.
Situationen ved afslutningen af forhandlingerne er ved  

 skrivelse af 31. oktober 1988 fra S & Q Tech A/S til Jernets  

 Arbejdsgiverforening beskrevet således: .............
»A.
S & Q Tech A/S kan vælge at underskrive den overenskomst, man  

 lokalt har forhandlet sig frem til.
Dette vil imidlertid betyde, at Jernets  

 Arbejdsgiverforening vil anmode S & Q Tech A/S om at udmelde sig af  

 Jernets Arbejdsgiverforening.
B.
S & Q Tech A/S anmoder Jernets Arbejdsgiverforening om at køre  

 sagen.
Dette betyder, at Jernets Arbejdsgiverforening vil lade en faglig  

 voldgift afgøre overenskomstspørgsmålet.
Jernets Arbejdsgiverforening vil  

 gøre følgende gældende:
1) at overenskomsten er bortfaldet pr. 1988.10.01, 2) at metalansatte vil være omfattet af overenskomsten mellem CO-Metal og  

 Jernets Arbejdsgiverforening, 3) at ansatte under overenskomsten med typisk funktionærarbejde vil være  

 omfattet af funktionærloven, og de aftaler, der er indgået mellem  

 funktionærforbund og Jernets Arbejdsgiverforening.« ..........
 Virksomheden anmodede endelig i skrivelsen af 31. oktober 1988 Jernets  

 Arbejdsgiverforening om at varetage virksomhedens interesser i henhold til  

 punkt B.
 Tvisten mellem parterne blev behandlet på et fællesmøde den 16. november  

 1988, hvor der ikke opnåedes enighed.
S & Q Tech A/S, Vejen, har den 15. december 1988 og derefter løbende  

 hver måned deponeret de beløb, der efter overenskomsten af 1. november 1986  

 skal betales i pensionsbidrag og taktregulering af løn.
Disse beløb udgør  

 omkring 50.000 kr. om måneden.
 Der er for Arbejdsretten afgivet forklaring af  

 NDT-inspektør Bent Christensen, laborant Hans Jørgen Ansberg og  

 administrerende direktør  Gerhardt Wagner, der alle er ansat hos S & Q  

 Tech, Vejen.
NDT-inspektør Bent Christensen og laborant Hans Jørgen Ansberg er  

 tillidsmænd for henholdsvis NDT-medarbejderne og teknikerne.
De har forklaret  

 om de ansattes varierende arbejdsopgaver, herunder at adskillige medarbejdere  

 i omkring halvdelen af arbejdstiden udarbejder rapporter.
Direktør Gerhardt Wagner har forklaret, at lønniveauet i virksomheden  

 henset til branchen og beliggenheden ligger i den høje ende.
Virksomheden  

 blev den 1. januar 1988 rekonstrueret, og de nye aktionærer forlangte da, at  

 virksomheden meldte sig ind i Jernets Arbejdsgiverforening.
Klagerne har anført, at sagens hovedproblem er, om den indklagede  

 virksomhed i medfør af Hovedaftalens § 7, stk. 2, eller § 11, stk. 5, i  

 overenskomsten af 1. november 1986, uden at iværksætte arbejdsstandsning, er  

 blevet frigjort fra sidstnævnte overenskomst, fordi den udløb den 1. oktober  

 1988. Dette er ikke tilfældet, idet der - som bestemmelserne kræver - ikke er  

 trådt anden overenskomst i stedet.
Den anden overenskomst skal for at være  

 frigørende have et fagligt gyldighedsområde, der dækker den udløbne  

 overenskomst, og den skal indgås mellem de samme parter, som indgik den  

 udløbne overenskomst.
Overenskomsten af 1. november 1986 er usædvanlig og  

 derfor vanskelig at frigøre sig fra ved anden overenskomst.
S & Q Tech  

 A/S er en virksomhed af særlig beskaffenhed, hvis arbejde ikke falder ind  

 under Jernets Arbejdsgiverforenings generelle overenskomst med Dansk  

 Metalarbejderforbund.
Arbejdet på S & Q Tech A/S består i at udføre  

 teknisk bistand på højt niveau og i at udarbejde rapporter herom.
Dette  

 arbejde er langt fra at være omfattet af Jernets Arbejdsgiverforenings  

 generelle overenskomst med Dansk Metalarbejderforbund.
Hertil kommer, at de  

 indklagede ikke kan påvise en frigørende overenskomst mellem de samme parter,  

 som indgik overenskomsten af 1. november 1986. Jernets Arbejdsgiverforenings  

 generelle overenskomst med Dansk Metalarbejderforbund kan personkredsmæssigt  

 kun dække en del af de på virksomheden ansatte, der var omfattet af  

 overenskomsten af 1. november 1986, og der er ingen holdepunkter for at  

 antage, at man kan blive frigjort for en overenskomst ved, at nogle af de,  

 der var omfattet af overenskomsten, nu omfattes af en anden overenskomst.  

 Sagen bør ikke henvises til faglig voldgift, allerede fordi spørgsmålet om  

 overtrædelse af Hovedaftalens § 7, stk. 2, henhører under Arbejdsretten.
Den  

 fra den 15. december 1988 foretagne deponering kan ikke erstatte betaling og  

 udelukke bod.
Der bør henset til det i skrivelsen af 31. oktober 1988 fra S  

 & Q Tech A/S til Jernets Arbejdsgiverforening oplyste pålægges Jernets  

 Arbejdsgiverforening en meget betydelig bod.
De indklagede har til støtte for påstanden om henvisning til fagretlig  

 behandling anført, at sagen indeholder fortolkningsspørgsmål, der kræver og  

 ofte behandles ved faglig voldgift.
Dette gælder navnlig spørgsmålet om,  

 hvorvidt der er generelle overenskomster, der har et fagligt  

 gyldighedsområde, der dækker overenskomsten af 1. november 1986. De  

 indklagede har intet imod, at spørgsmålet om bod i så fald også overlades til  

 faglig voldgift.
De indklagede har begrundet påstanden om frifindelse med, at  

 særoverenskomsten af 1. november 1986 bortfaldt ved dens udløb den 1. oktober  

 1988, efter at S & Q Tech A/S havde indmeldt sig i Jernets  

 Arbejdsgiverforening, som har generelle overenskomster med de forskellige  

 arbejdstagerorganisationer, der tilsammen dækker overenskomsten af 1.  

 november 1986. 22 af de 31 ansatte, der var omfattet af denne  

 særoverenskomst, har et arbejdsområde, der naturligt omfattes af den  

 generelle overenskomst mellem Jernets Arbejdsgiverforening og Dansk  

 Metalarbejderforbund.
At de resterende ansatte ikke har et sådant  

 arbejdsområde, men derimod et arbejdsområde, der mere naturligt omfattes af  

 en af de andre generelle overenskomster, Jernets Arbejdsgiverforening har med  

 andre forbund, bør ikke medføre pligt til fortsat at overholde  

 særoverenskomsten, idet sådanne marginaler aldrig kan undgås, når en  

 uorganiseret arbejdsgiver indmelder sig i en arbejdsgiverforening.
Ved  

 udmåling af eventuel bod bør det tages i betragtning, at S & Q Tech A/S  

 siden den 15. december 1988 og derefter løbende hver måned har deponeret de  

 beløb, der skal udredes efter særoverenskomsten, men ikke efter de generelle  

 overenskomster.
 Arbejdsretten skal udtale:
 Som sagen er oplyst i Arbejdsretten, er der ikke anledning til at henvise  

 sagen til fagretlig behandling.
S & Q Tech A/S har siden dets etablering i 1982 haft en kollektiv  

 overenskomst med Dansk Metalarbejderforbund, der parallelt med Naturgas Syds  

 tilsvarende overenskomst dækkede personale beskæftiget med et bredt  

 arbejdsområde indenfor gasområdet.
Begrundelsen, for at disse overenskomster  

 havde dette brede arbejdsområde, var at sikre Naturgas Syd og dermed S &  

 Q Tech A/S den størst mulige fleksibilitet på arbejdspladsen under indtryk af  

 meget store løbende ændringer i de enkelte arbejdsaktiviteter.
I en sådan  

 situation må arbejdsgiveren, selvom overenskomsten er udløbet, være  

 forpligtet til, når der ikke iværksættes arbejdsstandsning, at overholde dens  

 bestemmelser, medmindre det i medfør af overenskomstens § 11, stk. 5, og den  

 tilsvarende bestemmelse i Hovedaftalens § 7, stk. 2, kan statueres, at en  

 anden overenskomst er trådt i stedet.
Da dette ikke er tilfældet, må der  

 gives klagerne medhold i, at indklagede, S & Q Tech A/S, må tilpligtes at  

 overholde overenskomsten af 1. november 1986 med Dansk Metalarbejderforbund.
S & Q Tech A/S forhandlede sig lokalt frem til en ny overenskomst med  

 Dansk Metalarbejderforbund.
Denne overenskomst blev ikke underskrevet, fordi  

 Jernets Arbejdsgiverforening i så fald ville anmode selskabet om at udmelde  

 sig af foreningen.
Der er herefter ikke grundlag for at pålægge S & Q  

 Tech A/S bod for det begåede overenskomstbrud.
Jernets Arbejdsgiverforening, der efter det oplyste har hovedansvaret for  

 det begåede overenskomstbrud, pålægges derimod at betale en bod på 250.000  

 kr. til Dansk Metalarbejderforbund.
Denne bod skal betales, uanset om S &  

 Q Tech A/S nu overholder overenskomsten af 1. november 1986.
 T h i k e n d e s f o r r e t :
 Indklagede, S & Q Tech A/S, Vejen, tilpligtes at overholde  

 virksomhedens overenskomst af 1. november 1986 med Dansk  

 Metalarbejderforbund, Vejen afdeling.
 Indklagede, S & Q Tech A/S, frifindes for påstanden om bod.
 Indklagede, Jernets Arbejdsgiverforening, betaler en bod på 250.000 kr.  

 til Dansk Metalarbejderforbund.
 I sagsomkostninger betaler indklagede, Jernets Arbejdsgiverforening, 2.000  

 kr. til Arbejdsretten.
 (* 1) Henvisninger: Per Jacobsen s.114 ff og s.132 ff, Knud Illum s. 121  

 ff og s.274, Hasselbalch Kollektivarbejdsretten s.107, s.119, s.205 og s.221,  

 K 87.174 (A 1988 s.65) K 87.423 (A 1988 s.92).
