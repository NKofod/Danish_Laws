Fremsat den 15. april 2016 af Laura Lindahl (LA), Joachim B.
Olsen (LA) og Marianne Jelved (RV) Forslag til folketingsbeslutning om socialt frikort Folketinget pålægger regeringen inden udgangen af 2016 at fremsætte lovforslag, der skaber rammerne for, at kommunerne kan lave ordninger med socialt frikort.
Med socialt frikort forstås en kommunalt administreret ordning, der gør, at udsatte borgere i en afgrænset periode kan tjene et mindre beløb skattefrit og uden modregning i ydelser.
Med udsatte borgere menes de svageste borgere i vores samfund, som er beskrevet i servicelovens § 81. Ordningen skal evalueres 2 år efter igangsættelse i interesserede kommuner.
Bemærkninger til forslaget Der er i Danmark en gruppe mennesker, som er meget langt fra at kunne deltage på det ordinære arbejdsmarked på grund af svære fysiske, psykiske eller sociale handicap, jf. servicelovens § 81 (lovbekendtgørelse nr. 1284 af 17. november 2015 med senere ændringer). Liberal Alliance og Radikale Venstre ønsker, at disse mennesker gives muligheden for at tjene et mindre beløb ved siden af eventuelle offentlige ydelser.
Disse mennesker kan ofte have svært ved at honorere de krav, som arbejdsmarkedet stiller til f.eks. stabilt fremmøde.
Derfor er intentionen med forslaget, at kommunen kan formidle småjobs i det lokale erhvervsliv, eller at personer i ordningen kan tildeles et autorisationskort og selv formidle kontakten.
Disse jobs skal kunne udføres fleksibelt og ubureaukratisk, når den udsatte borger har overskuddet til at udføre jobbet.
Lønnen kan udbetales kontant på dagsbasis, så der er en nær sammenhæng mellem indsats og udbytte.
Ordningen kan dermed også bruges til at finansiere uforudsete udgifter, i stedet for at borgeren optager et kviklån eller lign.
For nogle virksomheder kunne det være interessant at udbyde sådanne småjobs af økonomiske eller sociale grunde.
Det er vigtigt at understøtte virksomhedernes muligheder herfor, da der i dag mangler større fleksibilitet på arbejdsmarkedet  særligt for de svageste borgere.
For at tiltrække virksomheder til at udbyde disse job, skal ordningen være nem og ubeaukratisk, så virksomhederne ikke oplever at blive begravet i papir.
Beslutningsforslaget har først og fremmest et socialt sigte.
Det er vigtigt for den enkelte at føle sig værdsat og i stand til at bidrage til samfundet.
Samtidigt vil ordningen forhåbentlig medføre, at udsatte borgere oplever at komme et lille skridt i retning af ordinær beskæftigelse, selv om der for mange kan være langt.
Beslutningsforslaget forventes ikke at medføre nævneværdige offentlige udgifter.
Det antages, at målgruppen er relativt begrænset, og at der derfor er tale om, at eventuelle skatteindtægter samt mulige administrationsomkostninger i kommunerne vil være meget små.
Skriftlig fremsættelse Laura Lindahl (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om socialt frikort.
(Beslutningsforslag nr.
B 188) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
