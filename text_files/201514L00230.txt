Betænkning afgivet af Retsudvalget den 19. november 2015 Betænkning over Forslag til lov om ændring af straffeloven.
(Tilslutning til fjendtlig væbnet styrke) [af justitsministeren (Søren Pind)]:
1. Udvalgsarbejdet Lovforslaget blev fremsat den 7. oktober 2015 og var til 1. behandling den 29. oktober 2015. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Lovforslaget bygger på Straffelovrådets udtalelse, jf. betænkning nr. 1556/2015. Straffelovrådets udtalelse har inden fremsættelsen været sendt i høring, og justitsministeren sendte den 27. maj 2015 denne til udvalget, jf.
REU alm. del   bilag 323 (2014-15, 1. samling). Den 7. oktober 2015 sendte justitsministeren de indkomne høringssvar og et notat herom og den 19. november 2015 supplerende høringssvar og Justitsministeriets bemærkninger hertil til udvalget.
Spørgsmål Udvalget har stillet 11 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af IA) indstiller lovforslaget til vedtagelse uændret.
 Enhedslistens, Alternativets og Socialistisk Folkepartis medlemmer af udvalget kan bakke op om forslagets hensigt om at styrke myndighedernes muligheder for at retsforfølge danske statsborgere eller herboende udlændinge, som tilslutter sig fjendtlige væbnede styrker og terrorbevægelser.
Enhedslisten, Alternativet og SF har under udvalgsarbejdet stillet en række spørgsmål, der til en vis grad har afklaret lovforslagets konsekvenser, med hensyn til i hvilket omfang eksempelvis civile og sanitetsarbejdere vil kunne blive ramt af lovforslaget og om lovforslaget vil kunne bruges til at straffe personer, der tilslutter sig de kurdiske styrker, der aktuelt i Irak bekæmper samme fjende, som dansk militær bekæmper.
Det er vigtigt, at det i bemærkningerne er præciseret, at Danmark ikke overskrider folkeretten og internationale konventioner.
 Enhedslisten, Alternativet og SF havde dog gerne set, at det var blevet præciseret yderligere, hvorledes »tilslutning til« og »væbnet gruppe« skal defineres, hvorvidt Danmark er part i en væbnet konflikt, og hvilke grupper, der regnes for »fjendtlige«.
 Enhedslisten, Alternativet og SF noterer sig, at det i punkt 3.3.1. (jf. punkt 3.3.5.) i bemærkningerne til lovforslaget fremgår, at kriminaliseringen med lovforslaget alene udstrækkes til konflikter, som Danmark er part i, og ikke konflikter, hvor alene en af Danmarks allierede er part.
 Enhedslisten, Alternativet og SF understreger behovet for, at de danske myndigheder arbejder målrettet for at indsamle beviser for krigsforbrydelser og søge de skyldige draget til ansvar, og ønsker Statsadvokaten for Særlig Økonomisk og International Kriminalitet styrket med henblik på at opklare og retsforfølge krigsforbrydelser  uanset om disse begås af danske borgere eller andre.
 Ud fra en samlet vurdering vælger Enhedslisten, Alternativet og SF at støtte lovforslaget.
Enhedslistens medlemmer af udvalget ser intet behov for, at begrebet »landsforræderi« nævnes i straffeloven.
Mennesker, der tilslutter sig en væbnet styrke eller terrorbevægelse, som begår krigsforbrydelser, skal straffes for deres konkrete forbrydelser  herunder medvirken til forbrydelser  ikke for et angiveligt moralsk svigt af Danmark.
 Et mindretal i udvalget (IA) vil ved 3. behandling stemme hverken for eller imod lovforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Peter Skaarup (DF) fmd.
Peter Kofod Poulsen (DF) Susanne Eilersen (DF) Kenneth Kristensen Berth (DF) Martin Henriksen (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Kristian Pihl Lorentzen (V) Carl Holst (V) Michael Aastrup Jensen (V) Henrik Dahl (LA) Simon Emil Ammitzbøll (LA) Søren Pape Poulsen (KF) Simon Kollerup (S) Ole Hækkerup (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Pernille Skipper (EL) Henning Hyllested (EL) Josephine Fock (ALT) Sofie Carsten Nielsen (RV) Lotte Rod (RV) Lisbeth Bech Poulsen (SF) Aleqa Hammond (SIU) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
