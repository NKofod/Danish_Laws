Afgift ved for sen indsendelse af  

 årsregnskab ikke eftergivet selvom revisor, advokat eller andre har  

 påtaget sig indsendelse Advokat A har på vegne af bestyrelsesmedlemmerne og  

 direktionen i henholdsvis B A/S og C ApS i skrivelse af 15. april 1997 klaget  

 over, at Erhvervs- og Selskabsstyrelsen har pålagt hvert ledelsesmedlem  

 en afgift på 4.400 kr. på grund af for sen indsendelse af  

 selskabernes årsregnskaber, jfr. årsregnskabslovens § 62.
 Sagens omstændigheder:
B A/S og C ApS har 1. juli - 30. juni  som  

 regnskabsperiode.
De to selskabers årsregnskaber for 1995/96 blev  

 godkendt på selskabernes ordinære generalforsamlinger den 18.  

 december 1996. På samme generalforsamlinger blev selskabernes  

 aktiekapital og anpartskapital forhøjet.
Den 23. december 1996 blev  

 kapitalforhøjelserne anmeldt til Erhvervs- og Selskabsstyrelsen af  

 advokat A.
Som bilag til anmeldelser var vedlagt kopi af referater fra  

 generalforsamlingerne.
Da selskabernes årsregnskaber ikke var modtaget i  

 Erhvervs- og Selskabsstyrelsen senest 6 måneder efter  

 regnskabsperiodens udløb den 30. juni 1996 sendte Erhvervs- og  

 Selskabsstyrelsen den 17. januar 1997 meddelelse til selskabernes ledelser  

 herom og orienterede samtidigt om, at årsregnskab skal indsendes til  

 Erhvervs- og Selskabsstyrelsen, således at det er modtaget i styrelsen  

 senest 1 måned efter dagen for årsregnskabets godkendelse og  

 senest 6 måneder efter regnskabsårets afslutning.
Samtidigt gav  

 styrelsen påkrav om, at hvis ikke årsregnskaberne var modtaget i  

 styrelsen senest den 29. januar 1997, ville hvert ledelsesmedlem blive  

 pålagt en afgift for overskridelse af 6. måneders fristen i  

 medfør af  årsregnskabslovens § 62, stk. 6. Endvidere  

 orienterede styrelsen om, at oveskridelse af fristen på en måned  

 efter regnskabets godkendelse ville udløse afgift efter samme lovs §  

 62, stk. 5.
Ved skrivelser af 4. marts 1997 indsendte advokat A  

 selskabernes årsregnskaber til Erhvervs- og Selskabsstyrelsen og gjorde  

 samtidig opmærksom på, at de på grund af en  

 ekspeditionsfejl fra hans side ikke var blevet indsendt sammen med skrivelsen  

 af 23. december 1996, hvilket ellers havde været meningen, idet han  

 havde påtaget sig indsendelsen.
Advokat A gik herefter ud fra, at den  

 for sene indsendelse ikke fik konsekvenser for selskaberne af nogen art.
 Henholdsvis den 21. marts og 26. marts 1997 gav Erhvervs-  

 og Selskabsstyrelsen hvert medlem af selskabernes ledelser meddelelse om, at  

 da regnskaberne først var modtaget den 5. marts 1997, det vil sige  

 både efter udløbet af den af styrelsen fastsatte frist ved  

 skrivelse af 17. januar til den 29. januar 1997 og 1 månedsfristen og  

 6. månedersfristen efter årsregnskabslovens § 62, stk. 1, havde  

 styrelsen pålagt hvert medlem af selskabernes ledelse en afgift  

 på 4.400 kr., som skulle betales inden 2 uger.
 Ved skrivelse af 7. april 1997 afslog Erhvervs- og  

 Selskabsstyrelsen over for advokat A at eftergive de pålagte afgifter  

 efter årsregnskabslovens § 62, stk. 7, idet der efter styrelsens  

 opfattelse ikke forelå sådanne omstændigheder, der kunne  

 fritage for afgift.
 Afgifterne er senere blevet indbetalt.
I klageskrivelsen har klagers advokat gjort  

 gældende, at der i sagen foreligger sådanne omstændigheder  

 som i henhold til årsregnskabslovens § 62, stk. 7, kan medføre  

 fritagelse for de pålagte afgifter, blandt andet derved at den for sene  

 indsendelse alene skyldtes en ekspeditionsfejl fra hans side, og som derfor  

 ikke kan lægges ledelserne til last.
Af klageskrivelsen fremgår  

 endvidere:
"Bestemmelsen i årsregnskabsloven tilsigter  

 primært at ramme de tilfælde, hvor der foreligger uefterretlighed  

 hos ledelsen med henblik på at få et selskabs årsregnskab  

 udarbejdet rettidigt.
Som det fremgår af de fremsendte dokumenter og de  

 til Erhvervs- og Selskabsstyrelsen indsendte regnskaber, er disse udarbejdet  

 og underskrevet og i øvrigt godkendt på de 2 selskabers  

 generalforsamlinger inden 6 måneder efter regnskabsårets  

 afslutning, og den manglende indsendelse beror alene på en  

 ekspeditionsfejl fra min side den 23. december 1996.
Såfremt fritagelse for erlæggelse af afgiften  

 ikke kan ske fuldt ud, skal jeg anmode om delvis fritagelse.
Det  

 bemærkes herved, at det forekommer urimeligt, at samme ekspeditionsfejl  

 udløser en afgift, som er 3 gange større i aktieselskabet end i  

 anpartsselskabet." I en redegørelse for sagen af 30. juni 1997 har  

 Erhvervs- og Selskabsstyrelsen fastholdt afgørelsen og blandt andet  

 udtalt:
"I henhold til årsregnskabslovens § 62, stk. 1, skal  

 et selskabs årsregnskab indsendes til Erhvervs- og Selskabsstyrelsen,  

 således at det er modtaget i styrelsen senest 1 måned efter dagen  

 for godkendelsen på generalforsamlingen og senest 6 måneder efter  

 regnskabsårets afslutning.
Erhvervs- og Selskabsstyrelsen kan ikke  

 dispensere herfra.
 Ifølge årsregnskabslovens § 62, stk. 6 og 7,  

 pålægges de enkelte medlemmer af selskabets bestyrelse, direktion  

 eller lignende ansvarligt ledelsesorgan en særlig afgift, såfremt  

 årsregnskabet er modtaget for sent i forhold til fristerne i  

 årsregnskabslovens § 62, stk. 1.
 I henhold til årsregnskabslovens § 62, stk. 7, 2.  

 pkt., kan Erhvervs- og Selskabsstyrelsen dog undlade at pålægge  

 et ledelsesmedlem en afgift eller fritage den pågældende for  

 betaling af en allerede pålagt afgift, hvis særlige  

 omstændigheder taler herfor.
I den foreliggende klage til Erhvervsankenævnet har  

 advokat A på vegne af sine klienter - K1, K2 og K - anmodet om  

 tilbagebetaling af afgiften, subsidiært om nedsættelse af  

 afgiften.
Som årsag til forsinkelsen med indsendelse af selskabets  

 årsregnskab anfører advokaten, at der er tale om en  

 ekspeditionsfejl i form af en forglemmelse fra hans side.
Hertil bemærkes, at der efter  

 årsregnskabsloven påhviler hvert enkelt medlem af selskab[ernes]  

 ledelse et selvstændigt ansvar for, at indsendelsesfristerne  

 overholdes.
Det enkelte medlem kan dog fritages for betaling af afgiften i  

 særlige tilfælde.
Ifølge lovmotiverne til bestemmelsen  

 foreligger disse særlige tilfælde dog "kun, hvor medlemmet over  

 for Erhvervs- og Selskabsstyrelsen kan godtgøre, at vedkommende har  

 søgt at fremme indsendelsen, og at forsinkelsen derfor ikke kan  

 lægges den pågældende til last", jf. bemærkningerne  

 til lovforslag nr.
L 83, Folketinget 1993-94, vedrørende den  

 dagældende § 62, stk. 5.
I ovennævnte bemærkninger anføres  

 endvidere følgende eksempler på forhold, som ikke i sig selv kan  

 begrunde, at et ledelsesmedlem fritages for at betale afgiften: "at  

 årsregnskabet m.v. forsinkes ved fremsendelse med posten, at et  

 bestyrelsesmedlem ikke har deltaget i bestyrelsesmøderne på  

 grund af udlandsrejser eller, at revisor ikke har kunnet nå at  

 revidere regnskabet." Det forhold, at ledelsen har overladt det til selskabets  

 advokat at indsende årsregnskabet til Erhvervs- og Selskabsstyrelsen,  

 fritager ikke selskabets ledelse for ansvaret for rettidig indsendelse af  

 årsregnskabet.
Erhvervsankenævnet har således i en kendelse  

 af 11. oktober 1996, j. nr. 96-28.742, udtalt, at de enkelte medlemmer af  

 selskabets ledelse efter årsregnskabsloven har et selvstændigt  

 ansvar for, at indsendelsesfristen overholdes.
Da der ikke i klagebrevet er anført sådanne  

 særlige forhold, som kan berettige til fritagelse for de pålagte  

 og betalte afgifter, fastholder styrelsen derfor de pålagte og betalte  

 afgifter." I en supplerende skrivelse af 28. juli 1997 har klagers  

 advokat peget på, at selskabernes regnskaber blev udfærdiget og  

 godkendt rettidigt, men at det som tidligere oplyst alene skyldtes en  

 ekspeditionsfejl, at regnskaberne ikke straks blev indsendt.
I øvrigt  

 blev regnskaberne modtaget i styrelsen, før afgifterne blev  

 pålagt.
Om årsregnskabslovens § 62 har klagers advokat  

 bemærket, at reglen ikke bør anvendes som en ubetinget objektiv  

 regel, og der derfor i dette tilfælde må foreligge sådanne  

 omstændigheder, at de 2 selskabers ledelser kan fritages for den  

 pålagte afgift.
Endelig har klagers advokat peget på, at det  

 forekommer urimeligt, at afgiften er forskellig fra selskab til selskab  

 afhængig af antallet af ledelsesmedlemmer.
Såfremt  

 ankenævnet ikke lader afgifterne bortfalde, bør afgiften i  

 aktieselskabet derfor være den samme som i anpartsselskabet.
 Ankenævnet udtaler:
 Der er ikke efter forarbejderne grundlag for at  

 nedsætte eller eftergive afgifterne efter årsregnskabslovens § 62  

 for selskabets ledelse, der har et selvstændigt ansvar for indsendelse,  

 fordi revisoren, advokaten eller andre, der overfor ledelsen har  

 påtaget sig ansvaret for indsendelsen, ved ekspeditionsfejl eller  

 forglemmelse indsender regnskaberne for sent, medmindre eventuelt  

 sådanne særlige omstændigheder, som omtalt i § 62, stk. 7,  

 gør sig gældende.
 Idet bemærkes, at afgifterne også  

 indholdsmæssigt er lovbestemte og da der ikke i sagerne er oplyst  

 sådanne særlige omstændigheder, som nævnt ovenfor,  

 stadfæstes afgørelsen.
