 Konkurrenceankenævnet har stadfæstet Konkurrencerådets beslutning om,  

 efter konkurrencelovens § 7, at pålægge Junckers Industrier A/S at indberette  

 en række oplysninger om priser, bonus mv., samt afvist at tage selskabets  

 påstand om hemmeligholdelse af de indberettede oplysninger til følge.
År 1991, den 22. januar, blev der i sagen j.nr. 90-22.214 Junckers  

 Industrier A/S ctr.
Konkurrencerådet afsagt sålydende KENDELSE:
 1. Ved skrivelse af 18. april 1990 har Junckers Industrier A/S blandt  

 andet klaget over Konkurrencerådets afgørelser af 14. marts 1990, hvorefter  

 der er pålagt Junckers Industrier A/S indberetningspligt i henhold til  

 konkurrencelovens § 7, nr. 1.
Klageren påstår pålægget ophævet.
Hvis pålægget opretholdes, nedlægger  

 klageren påstand om, at de oplysninger, som selskabet indberetter, ikke må  

 udleveres eller gøres offentligt tilgængelige, jf. lovens § 10, stk. 2.
 Sagen har været mundtligt forhandlet.
 2. Rådets skrivelse af 22. marts 1990 til Junckers Industrier A/S er  

 sålydende:
 »På Konkurrencerådets møde onsdag den 14. marts 1990 blev det  

 besluttet at pålægge selskabet indberetningspligt i henhold til  

 konkurrencelovens § 7, nr. 1, med hensyn til priser, rabatter og bonus,  

 forretningsbetingelser samt finansielle og organisatoriske forbindelser.
Rådet har truffet sin afgørelse under henvisning til, at selskabet som  

 eneproducent på det danske marked af massiv parket og forhandler af  

 lamelparket og objektvinyl har en dominerende indflydelse på det  

 markedsområde, selskabet dækker, hvorfor der findes behov for at følge  

 konkurrenceforholdene på markedet.
Desuden er formålet med indberetningen at  

 skabe gennemsigtighed på markedet.
Indberetningspligten gælder for en periode af 2 år fra 1. marts 1990, idet  

 det pålægges selskabet at indberette en række oplysninger om salgspriser mv.,  

 således at oplysningerne er Konkurrencerådet i hænde senest samtidig med, at  

 de pågældende vedtagelser træder i kraft.
Arten af de oplysninger, der  

 ønskes, samt det nærmere omfang af indberetningspligten foreslås fastlagt på  

 grundlag af en drøftelse heraf mellem selskabet og Konkurrencerådet.  

 Sekretariatet vil snarest rette henvendelse til selskabet herom.
 I henhold til konkurrencelovens § 18, stk. 1, kan klage over rådets  

 afgørelse om pålæg af indberetningspligt i henhold til § 7 indbringes for  

 Konkurrenceankenævnet med en klagefrist på 4 uger, jf. konkurrencelovens §  

 18, stk. 2.
Et eksemplar af konkurrenceloven vedlægges.« Konkurrencerådet har i skrivelse af 28. august 1990 oplyst, at  

 indberetningspligten vil omfatte virksomhedens salgspriser, rabatter og  

 eventuelt bonus samt virksomhedens forretningsforbindelser og organisatoriske  

 forbindelser.
 Rådet har under den mundtlige forhandling anført, at pålægget er meddelt,  

 dels fordi konkurrencen ikke er tilstrækkelig virksom, dels fordi andre  

 særlige grunde taler for, at der er behov for at følge konkurrenceforholdene.
Om markedsforholdene er det oplyst, at Juncker forhandler den af  

 virksomheden selv producerede massive gulvparket.
Indtil 1. juli 1990  

 forhandlede Juncker som eneforhandler lamelparket og objektvinyl (et  

 plastprodukt, der anvendes specielt til vådrum, supermarkeder og andre stærkt  

 belastede lokaler), fremstillet af den svenske virksomhed Tarkett AB.  

 Samarbejdet mellem Juncker og Tarkett er ophørt pr. 1. juli 1990 og Juncker  

 forhandler herefter ikke længere lamelparket eller objektvinyl.
Det er endvidere oplyst, at Juncker er eneproducent for det danske marked  

 af bøgeparket.
Selskabets omsætning af massivt gulvparket i 1989 udgjorde ca.  

 196 mio. kr.
 3. Klagerens argumentation:
a.
Klageren har anført, at betingelserne for at meddele pålæg i medfør af  

 konkurrencelovens § 7 ikke er opfyldt.
Konkurrencen er tilstrækkelig virksom,  

 og Konkurrencerådet har ikke påvist, at andre særlige grunde taler for at  

 pålægge virksomheden indberetningspligt.
Hvad angår konkurrenceforholdene, bestrides det ikke, at virksomheden har  

 en dominerende stilling på det danske marked for så vidt angår massiv  

 gulvparket.
Man kan imidlertid ikke anskue dette marked isoleret.
Dette er  

 indlysende for så vidt angår lamelparket, som er i direkte konkurrence med  

 massiv parket.
Lamelparket har hidtil udgjort ca. 8% af selskabets omsætning  

 af parketgulve, men efter at Tarkett selv har overtaget forhandlingen, må det  

 forventes, at Tarkett vil forstærke sin markedsindsats væsentligt og dermed  

 påføre Juncker skærpet konkurrence.
Tarkett er et datterselskab af den store  

 svenske koncern Stora AB og har etableret sig med eget datterselskab i  

 Danmark.
 Desuden leverer Tarkett fra sin virksomhed i Skåne direkte til større  

 aftagere på det danske marked.
 Samme billede tegner sig på markedet for objektvinyl.
 Hertil kommer, at parketgulve og objektvinyl ikke kan udskilles som et  

 selvstændigt markedsområde, men må vurderes sammen med øvrige mulige  

 gulvbelægninger, herunder navnlig tæpper og linoleumsprodukter, der i vidt  

 omfang kan substituere også trægulvbelægning.
 Af oplysninger fra Danmarks Statistik fremgår det, at der i 1989 blev  

 fuldført byggeri på i alt 7.975.000 m2, hvoraf klageren leverede  

 gulvbelægning til 1.147.617 m2. Dette svarer til en total markedsandel på  

 14,4%, med hovedvægten på området for beboelsesbygninger.
Juncker har sålede langt fra en dominerende stilling på markedet som  

 helhed.
Konkurrencen er også på markedet som helhed meget skarp, og der er  

 heller ikke i øvrigt særlige forhold, der taler for, at der pålægges  

 virksomheden indberetningspligt.
b.
Hvis pålægget opretholdes, bør de oplysninger, som virksomheden skal  

 indberette, ikke udleveres eller gøres offentligt tilgængelige, idet en sådan  

 offentlighed vil kunne påføre virksomheden væsentlig økonomiske skade.
De oplysninger, som Konkurrencerådet ønsker indberettet er af stærkt  

 fortrolig karakter.
Dette gælder ikke mindst oplysninger om rabatter, bonus  

 og særlige aftaler med store kunder.
En offentliggørelse vil bevirke, at  

 selskabets konkurrenter - ikke mindst Tarkett - kan skaffe sig afgørende  

 konkurrencemæssige fordele på Junckers bekostning.
Ikke mindst i en  

 situation, hvor det må påregnes, at Tarkett - bakket op af sit moderselskab -  

 vil gøre en stærk indsats for at forøge sin markedsandel på det danske  

 marked, er det af afgørende betydning, at Juncker ikke tvinges til at  

 blotlægge sine salgsvilkår.
 Dette vil ikke blot skade Juncker, men også indebære en forvridning af  

 konkurrencevilkårene, idet Juncker er afskåret fra at få tilsvarende  

 oplysninger om konkurrenterne, herunder Tarkett, på deres hjemmemarkeder.
 Tarkett sælger som nævnt direkte fra Sverige til større aftagere i  

 Danmark, og særligt for så vidt angår denne omsætning bliver Juncker bragt i  

 en uholdbar situation, idet Tarkett sættes i stand til at tilpasse sine  

 salgsvilkår til Junckers, uden at Juncker får tilsvarende muligheder i  

 forhold til Tarkett.
 4. Konkurrencerådets argumentation:
a.
Konkurrencerådet har anført, at formålet med bestemmelsen i  

 konkurrencelovens § 7, nr. 1, er at bidrage til at skabe den gennemsigtighed  

 på de forskellige markeder, som er forudsætningen for en virksom konkurrence  

 og dermed effektivitet i produktion og omsætning.
 Indberetninger i henhold til denne bestemmelse udgør endvidere en del af  

 grundlaget for Konkurrencerådets virksomhed, idet disse oplysninger blandt  

 andet danner grundlag for overvejelser om, hvorvidt foranstaltninger mod  

 skadelige virkninger af konkurrencebegrænsninger skal tages i anvendelse.
Juncker behersker 82% af det danske marked for træparketgulve og 90% af  

 markedet for massiv træparket.
Virksomheden har således en dominerende  

 indflydelse på dette marked, hvilket er baggrunden for, at Juncker under  

 monopolloven var anmeldt som dominerende virksomhed.
 Juncker har ikke påvist, at der er en sådan sammenhæng mellem markedet for  

 andre gulvbelægninger - linoleum og tæpper - og markedet for trægulve, at  

 spørgsmålet om virksomhedens dominerende indflydelse skal bedømmes på  

 grundlag af virksomhedens andel af det samlede marked for gulvbelægning.
Det må herefter lægges til grund, at konkurrencen ikke er tilstrækkelig  

 virksom.
Hertil kommer, at Junckers stærke stilling i sig selv motiverer, at  

 der er behov for at følge konkurrenceforholdene.
b.
Med hensyn til spørgsmålet om hemmeligholdelse af de indberettede  

 oplysninger, har rådet anført, at man med gennemførelsen af konkurrenceloven,  

 som det fremgår af lovens § 1, har haft til formål at fremme konkurrencen  

 bl.a. ved størst mulig gennemsigtighed vedrørende konkurrenceforholdene.
Det  

 er således ikke noget argument mod offentlighed, at en sådan offentlighed vil  

 være til ulempe for virksomheden.
Det er netop hensigten at fremme  

 konkurrencen ved at give aktørerne på markedet adgang til at skaffe sig  

 oplysninger om hinanden.
Hertil kommer, at de oplysninger om virksomheden, som ønskes indberettet,  

 er af forholdsvis elementær karakter.
Der er derfor efter rådets opfattelse  

 ikke grund til at frygte, at Juncker vil blive påført væsentlig skade ved  

 offentliggørelse af oplysningerne.
 Hvad angår spørgsmålet om ulighed i konkurrencevilkårene har rådet anført,  

 at man har pålagt de 2 største firmaer inden for linoleumsmarkedet en  

 indberetningspligt svarende til den, der er pålagt klageren.
Det fremgår af forarbejderne til konkurrenceloven, at det ved anvendelsen  

 af lovens § 10 ikke kan tillægges betydning, at danske virksomheder ikke på  

 udenlandske markeder kan skaffe sig oplysninger svarende til dem, som  

 udenlandske virksomheder i kraft af loven kan skaffe sig vedrørende  

 forholdene på det danske marked.
Uligheden i konkurrencevilkårene skal  

 således bedømmes alene ud fra forholdene på det danske marked.
Klageren har ikke påvist, at selskabets udenlandske konkurrenter ikke -  

 hvis betingelserne herfor i øvrigt er opfyldt - kan blive pålagt at  

 indberette oplysninger svarende til dem, som klageren skal indberette.
Dette  

 vil også gælde for Tarkett, der driver virksomhed gennem et her  

 indregistreret datterselskab.
Der er derfor ikke i lovens forstand tale om  

 ulige konkurrencevilkår.
 5. Nævnets bemærkninger:
Efter det, som er oplyst om klagerens stilling på markedet for trægulve,  

 tiltræder nævnet, at der er behov for at følge konkurrenceforholdene gennem  

 løbende indberetninger.
Betingelserne for at pålægge indberetningspligt efter  

 konkurrencelovens § 7, nr. 1, findes herefter at være opfyldt.
Med hensyn til spørgsmålet om at gøre de af klageren indberettede  

 oplysninger offentligt tilgængelige bemærkes, at de oplysninger, som rådet  

 ønsker indberettet, findes at være af fortrolig karakter.
Det kan efter  

 nævnets opfattelse ikke afvises, at det kan være til væsentlig økonomisk  

 skade for klageren, at selskabets konkurrenter bliver bekendt med  

 oplysningerne.
Således som lovens § 10 er udformet, er dette imidlertid ikke  

 i sig selv tilstrækkeligt til, at oplysningerne kan forlanges hemmeligholdt.  

 Hertil må i den foreliggende sammenhæng yderligere kræves, at en  

 offentliggørelse skaber ulighed i konkurrencevilkårene på det danske marked.  

 Som anført af rådet, er det derimod efter lovens forarbejder ikke afgørende,  

 om danske virksomheder som følge af forskelle i lovgivningen eller  

 administrativ praksis ikke kan få tilsvarende oplysninger om forholdene på  

 udenlandske markeder, og dette gælder, selvom danske virksomheder, der både  

 leverer til hjemmemarkedet og eksporterer, dermed bringes i en ulige  

 konkurrencemæssig stilling, når markedet bedømmes under et.
Hvad angår bedømmelsen af forholdene på det danske marked, kan det ikke  

 afvises, at en dansk virksomhed, som pålægges indberetningspligt, og hvis  

 indberettede oplysninger er offentligt tilgængelige, i mangel af lighed kan  

 bringes i en vanskelig konkurrencemæssig position over for ikke blot  

 udenlandske virksomheder, som allerede er betydende aktører på det danske  

 marked, men tillige over for udenlandske virksomheder, der er på vej ind på  

 det danske marked, eller står over for at befæste deres stilling på dette  

 marked.
På baggrund af konkurrencelovens udformning og formuleringen af § 10,  

 stk. 2, samt denne regels forarbejder kan en sådan forestående  

 konkurrencemæssig situation imidlertid vanskeligt i sig selv begrunde, at de  

 indberettede oplysninger ikke gøres offentligt tilgængelige.
Klageren findes  

 i hvert fald ikke at have sandsynliggjort, at tilstedekomsten af en betydende  

 aktør på det danske markede for parketgulve - Tarkett - er så nært  

 forestående og vil indtræde på en sådan måde, at betingelserne for at bringe  

 § 10, stk. 2, i anvendelse er opfyldt.
 Herefter bestemmes:
 Konkurrencerådets afgørelse af 14. marts 1990 om pålæg af  

 indberetningspligt i henhold til konkurrencelovens § 7, nr. 1, stadfæstes.
 Klagerens påstand om, at oplysningerne ikke må udleveres eller gøres  

 offentligt tilgængelige, tages ikke til følge.
