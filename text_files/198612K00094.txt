Nr LSF 94 Forslag til Lov om ændring af lov om skattemæssige afskrivninger m.v.  

 (Bortfald af pristalsreguleringer og forskudsafskrivninger) Fremsat af Albrechtsen (VS) Elisabeth Bruun Olesen (VS) den 18. november 1986 § 1 I lov om skattemæssige afskrivninger m.v., jf. lovbekendtgørelse nr.
 368 af 6. juni 1986, foretages følgende ændringer:
 1. I § 2 ophæves STK. 3. I STK. 1 ændres »stk. 2-4 og stk. 6«  

 til:
»stk. 2, 3 og 5«, i STK. 6, som bliver stk. 5, ændres »stk.  

 4« til: »stk. 3«, og i STK. 7, som bliver stk. 6 ændres »stk.  

 2 og 4 samt stk. 6« til: »stk. 2, 3 og 5«.
 Stk. 4, 5, 6, 7 og 8 bliver herefter stk. 3, 4, 5, 6 og 7.
 2. § 2, STK. 4, der bliver stk. 3, affattes således:
»Stk. 4. Indkomstårets skattemæssige afskrivninger foretages på grundlag af den afskrivningsberettigede saldoværdi med tillæg af fem sjettedele af anskaffelsessummen for driftsmidler, der er anskaffet i indkomståret.« 3. I § 2, STK. 5, der bliver stk. 4, ophæves SIDSTE PUNKTUM.
 4. §§ 14-17 ophæves.
 5. I § 19 A ophæves STK. 2 og 3.
 6. AFSNIT IV A og B (§§ 29 E-29 S) ophæves.
§ 2 Loven træder i kraft ved bekendtgørelsen i Lovtidende og har virkning fra den 1. januar 1987.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Formålet med lovforslaget er dels at fjerne forskudsafskrivningsbestemmelserne, dels at ophæve pristalsreguleringen af de afskrivningsberettigede saldoværdier.
2. Forskudsafskrivninger er på linje med investeringsfondshenlæggelser fradrag, som kun har en skattemæssig betydning, idet disse fradrag indrømmes, uden at der ligger driftsomkostninger bag.
Det er således ikke betalte udgifter på det tidspunkt, hvor fradraget indrømmes, men alene en fremrykning af et skattemæssigt fradrag.
Lovforslaget berører ikke virksomhedernes ret til at fradrage de I ÅRET afholdte driftsomkostninger i form af afskrivninger.
Det er alene retten til at foretage fradrag i den skattepligtige indkomst, før omkostningen er afholdt, som søges begrænset.
Der er i årsregnskabsloven (lov nr. 284 af 10. juni 1981) opstillet krav til opgørelsen af selskabers resultat.
Forskudsafskrivninger er - i lighed med investeringsfondshenlæggelser og varelagernedskrivninger - bandlyst.
Det er kun værdien af den ved anvendelse af disse ordninger opnåede skatteudskydelse, som skal oplyses på kontoen for »hensættelse til udskudt skat«.
3. Der blev ved ændringer i afskrivningsloven i 1982 indført pristalsregulering af afskrivningsgrundlaget.
Dette medfører, at de ordinære afskrivninger forøges, hvorved det skattemæssige overskud reduceres.
Ordningen tjener således kun til at nedbringe virksomhedernes skattepligtige indkomst.
Der foretages ikke pristalsregulering i henhold til de regnskabsbestemmelser, som virksomhederne anvender, når de skal opgøre, hvor stort virksomhedens overskud er.
Der stilles ikke fra erhvervslivet krav om pristalsregulering af afskrivningssaldi i deres ordinære driftsregnskab.
Pristalsreguleringen indebærer alene en nedsættelse af den skattepligtige indkomst.
4. Arbejderbevægelsens Erhvervsråd har vist, at den skattepligtige indkomst, som fremkommer i selskaber ved anvendelse af skattelovgivningens regler, i gennemsnit er mindre end halvt så stort som det resultat, der fremkommer ved anvendelse af almindelige regnskabsprincipper i henhold til årsregnskabsloven.
Såfremt der under Folketingets behandling af nærværende lovforslag viser sig at være flertal for dette, vil det være nødvendigt at foretage en række konsekvensændringer i lov om skattemæssige afskrivninger m.v. samt i øvrige skattelove.
Hertil sigtende ændringsforslag forudsættes udarbejdet med fornøden bistand, så de kan stilles til lovforslagets 2. behandling.
BEMÆRKNINGER TIL LOVFORSLAGETS ENKELTE BESTEMMELSER Til § 1 Til nr. 1 Dette ændringsforslag ophæver pristalsreguleringen for maskiner, inventar og lignende driftsmidler, der udelukkende benyttes erhvervsmæssigt.
Der henvises til lovforslagets almindelige bemærkninger, punkt 3.
Endvidere indeholder ændringsforslaget en række konsekvensrettelser i lovens § 2 som følge af ophævelsen af § 2, stk. 3.
Til nr. 2 og 3 Ændringerne er af redaktionel karakter.
Til nr. 4 Ændringen ophæver forskudsafskrivning på skibe.
Der henvises til lovforslagets almindelige bemærkninger, punkt 2.
Til nr. 5 Den foreslåede bestemmelse indebærer, at pristalsregulering af afskrivningsgrundlaget vedrørende bygninger ophæves.
Der henvises til lovforslagets almindelige bemærkninger, punkt 3.
Til nr. 6 Ændringen indebærer, at forskudsafskrivninger på visse anskaffelser af maskiner m.v. og bygninger ophæves.
Der henvises til lovforslagets almindelige bemærkninger, punkt 2.
