Nr LSF 214 Forslag til Lov om ændring af lov om beskatning af fortjeneste ved  

 afståelse af aktier m.v. (Beskatning af udlodning ved ophør af visse  

 andelsselskaber m.v.) Fremsat af Thoft (SF) Gade (SF) Leif Hermann (SF) Lenger (SF) Ebba Strange  

 (SF) den 5. marts 1987 Vedtaget ved tredjebehandling den 22. maj 1987 Lov nr 311 af 25/05/1987 § 1 I lov om beskatning af fortjeneste ved afståelse af aktier m.v., jf.
lovbekendtgørelse nr. 371 af 22. juli 1983, som ændret senest ved lov nr. 146 af 19. marts 1986, foretages følgende ændring:
 Efter § 2 a indsættes som ny paragraf:
»§ 2 b.
Ved opgørelse af den skattepligtige indkomst medregnes fortjeneste eller tab ved udlodning af likvidationsprovenu i andelsselskaber omfattet af selskabsskattelovens § 1, stk. 1, nr.
3 a eller 4, og i foreninger omfattet af selskabsskattelovens § 1, stk. 1, nr. 6, hvis formål er at fremme medlemmernes fælles erhvervsmæssige interesser gennem deres deltagelse i foreningens virksomhed som aftagere, leverandører eller på anden, lignende måde, når udlodningen finder sted i det indkomstår, hvori andelsselskabet eller foreningen endeligt opløses.
Stk. 2. Fortjeneste eller tab ved afståelse af andelsbeviser eller andele i selskaber eller foreninger som nævnt i stk. 1 medregnes ved opgørelsen af den skattepligtige indkomst, hvis andelsbeviset m.v. afstås den 22. maj 1987 eller senere.
Stk. 3. Fortjenesten eller tabet opgøres efter stk. 1 som forskellen mellem likvidationsprovenuet og anskaffelsessummen og efter stk. 2 som forskellen mellem afståelsessummen og anskaffelsessummen for de pågældende andelsbeviser m.v.
Stk. 4. I tilfælde, der omfattes af stk. 1 eller stk. 2, finder reglerne i § 2, § 2 a, §§ 3-9 og § 13 ikke anvendelse.
Stk. 5. Ministeren for skatter og afgifter eller den, han bemyndiger dertil, kan i det enkelte tilfælde tillade, at fortjeneste ved afståelse af andelsbeviser m.v. ikke omfattes af stk. 2-4, hvis selskabet eller foreningen er stiftet før den 22. maj 1987 og det må anses for godtgjort, at afståelsen ikke er sket for at undgå beskatning efter stk. 1.« § 2 I § 33, stk. 3, i lov om opkrævning af indkomst- og formueskat for personer m.v. (kildeskat), jf. lovbekendtgørelse nr. 676 af 1.
oktober 1986, som senest ændret ved lov nr. 111 af 11. marts 1987, ændres: »§ 3 eller § 4, stk. 2 og 3,» til: »§§ 2 a, 2 b, 3  

 eller § 4, stk. 2 og 3,».
§ 3 I lov nr. 151 af 19. marts 1986 om indkomstskat og formueskat for personer m.v. (personskatteloven) indsættes efter § 4, stk. 1, nr.
 5:
»5 a) skattepligtig fortjeneste og fradragsberettiget tab ved udlodning af likvidationsprovenu og afståelse af andelsbeviser m.v. efter aktieavancebeskatningslovens § 2 b,».
§ 4 I lov om beskatning ved fusion af aktieselskaber m.v., jf.
lovbekendtgørelse nr. 495 af 24. september 1981, som ændret ved lov nr. 144 af 25. marts 1987, affattes § 12 således:
»§ 12. Bestemmelserne i kapitel 1, bortset fra § 3, § 4 og § 6, finder tilsvarende anvendelse 1) ved fusion af de i selskabsskattelovens § 1, stk. 1, nr. 3, eller stk. 2, 1. pkt., nævnte brugsforeninger og hovedforeninger, eller 2) når en eller flere af de i nr. 1) nævnte brugsforeninger eller hovedforeninger fusionerer med en eller flere af de indkøbsforeninger og hovedforeninger, som er nævnt i selskabsskattelovens § 1, stk. 1, nr. 3 a, eller stk. 2, 2. pkt., eller 3) ved fusion af de i selskabsskattelovens § 1, stk. 1, nr. 3 a, eller stk. 2, 2. pkt., nævnte indkøbsforeninger og hovedforeninger eller 4) ved fusion af de i selskabsskattelovens § 1, stk. 1, nr. 4, nævnte produktions- og salgsforeninger, eller 5) når en af de i nr. 1), 3) eller 4) nævnte foreninger fusionerer med et eller flere af de i § 1, stk. 1, nævnte selskaber, når den fortsættende forening besidder samtlige aktier eller anparter i det ophørende selskab.
Stk. 2. Det i stk. 1, nr. 2), anførte gælder dog kun, såfremt den fortsættende forening er omfattet af selskabsskattelovens § 1, stk. 1, nr. 3.« § 5 Stk. 1. Loven træder i kraft dagen efter bekendtgørelsen i Lovtidende.
Stk. 2. Loven har virkning for udlodning af likvidationsprovenu i andelsselskaber m.v., der endeligt opløses den 5. marts 1987 eller senere, og for fusioner af andelsselskaber m.v. og for afståelse af andelsbeviser m.v., der finder sted den 22. maj 1987 eller senere.
Oprindeligt fremsat lovforslag Blad nr 596 § 1 I lov om beskatning af fortjeneste ved afståelse af aktier m.v., jf.
lovbekendtgørelse nr. 371 af 22. juli 1983, som ændret senest ved lov nr. 146 af 19. marts 1986, foretages følgende ændringer:
 1. Efter § 2 a indsættes som ny paragraf:
»§ 2 b.
Udlodninger som følge af likvidation eller foreningsophør hos andelsselskaber og foreninger m.v., der er skattepligtige efter reglerne i selskabsskattelovens § 1, stk. 1, nr. 3 a, 4 og 6, skal, når medlemskabet af andelsselskabet, foreningen m.v. er et led i skatteyderens erhvervsmæssige virksomhed, altid medregnes ved opgørelsen af den skattepligtige almindelige indkomst og opgøres efter reglerne i selskabsskattelovens § 5.« 2. I § 5, STK. 1, 1. PKT. ændres »§ 2, stk. 3, 1. pkt., og § 2  

 a« til: »§ 2, stk. 3, 1. pkt., § 2 a og § 2 b«.
§ 2 Loven træder i kraft dagen efter bekendtgørelsen i Lovtidende.
Stk. 2. Loven har virkning for udlodninger, der udbetales som følge af endelig beslutning om likvidation eller foreningsophør den 5.
 marts eller senere.
BEMÆRKNINGER TIL LOVFORSLAGET GENERELLE BEMÆRKNINGER Lovforslaget har til formål at forhindre, at den type andelsselskaber, kooperative virksomheder og foreninger m.v., der er underkastet de særlig lempelige beskatningsregler, kan likvideres med store skattefrie udlodninger til andelshaverne.
Udlodninger bliver efter forslaget fremover beskattet som almindelig indkomst.
Forslaget vil dermed stoppe det hul i aktieavancebeskatningsloven, der er opstået, efter at ministeren har fastslået, at fortjeneste eller tab ved udlodning af likvidationsprovenu fra andelsselskaber i det kalenderår, hvori selskabet endeligt opløses, skattemæssigt skal behandles efter reglerne i aktieavancebeskatningsloven, hvorefter likvidationsudlodningen efter 3 års ejertid normalt ikke medfører skattemæssige konsekvenser for andelshaverne (se bilag).
Som det fremgår af bilag 1, bekræfter ministeren, at går f.eks. 15 vognmænd sammen og stifter et andelsselskab, som har til formål at indkøbe benzin til videresalg til vognmændene, vil et i selskabet akkumuleret overskud normalt blive betragtet som skattefrit, hvis selskabet likvideres og overskuddet udloddes til andelshaverne, når blot disse har deltaget som andelshavere i mindst 3 år - jf.
3-års reglen for skattefritagelse af fortjeneste ved salg af aktier.
Forslagsstillerne mener herved, at der er opstået en helt uholdbar situation, idet andelsselskabet eller foreningen, såfremt det opfylder visse betingelser, jf. selskabsskattelovens § 1, stk. 1, nr. 3 a, 4 og 6, således er underkastet en langt lavere beskatning - i visse tilfælde slet ingen - end normalt.
Hullet vil uden tvivl bevirke, at erhvervsdrivende vil udnytte dette, såfremt det ikke stoppes.
Lovforslaget har også til formål, at værne de bestående lokale andelsselskaber i landbruget, hvor slagtningerne af andelsselskaber naturligt nok fremskyndes ved udsigten til udbetaling af et stort skattefrit beløb i forbindelse med foreningsophør eller likvidation.
Lovforslaget skal derfor ses som en håndsrækning til en bevarelse af levedygtige lokale indkøbs- og salgsselskaber inden for dansk andelsbevægelse.
Der findes i dag en række eksempler på de i denne lov berørte og hidtil skattefrie likvidationsudlodninger.
Tidligere er Sandager Foderstofforening på Fyn solgt til firma Carl Rasmussen A/ S, hvorved et enkelt medlem fik over 300.000 udbetalt i skattefri likvidationsudlodning.
I 1985 blev Stoholm Lokalforening ved Skive opslugt af DLG.
I 1986 var det Lyhne Foderstof- og Gødningsforening ved Tarm og senere samme år Thorsager Foderstofforening på Djursland, der blev opkøbt af DLG.
I alle tilfælde fik medlemmerne i gennemsnit 50-60.000 skattefrie kroner i hånden ved beslutningen om at likvidere den lokale »andel«, og udlodninger i 200.000-300.000 kr.s størrelsen har været normalt til enkelte andelshavere.
Men hermed er den sidste likvidering desvære ikke foretaget.
Ifølge Amtsavisen Randers er den næste lokale andelsforening, som står for tur, Hammershøj Centralforening, der på sin generalforsamling den 2. marts 1987 foreløbig har besluttet at sælge til KFK.
En senere generalforsamling skal træffe den endelige beslutning.
En afgørende faktor for den foreløbige beslutning om salget er, at de 70-80 andelshavere har udsigt til at kunne få i alt 5 mill. kr.
udbetalt skattefrit.
Også her vil den største andelshaver få mere end 300.000 udbetalt.
Og det er selvsagt tillokkende for de andelshavere, der tilfældigvis har brugt foreningen i de senere år, at de nu kan få udbetalt den formue, som er opsamlet gennem flere generationer.
Lovforslaget vil således få tre virkninger: for det første vil det lukke et skattemæssigt hul, før der for alvor bliver spekuleret heri.
Muligheden findes, som det fremgår af ministerens svar, gengivet i bilaget, og det er derfor kun et spørgsmål om tid, før vi ser de første egentlige spekulationsandelsselskaber dukke op.
Det anser forslagsstillerne for direkte skadeligt for den andelsbevægelse, hvis oprindelige idee vi har meget sympati for.
For det andet vil lovforslaget modvirke den hastige monopoldannelse, vi ser inden for landbrugets forsynings- og salgsselskaber, der typisk er organiseret som andelsselskaber.
Og for det tredje sikres, at hvor likvidation faktisk sker, kommer andelshaverne i det mindste til at betale skat af den udlodning, der foretages, i lighed med, hvad der ellers sker med anden udlodning fra disse selskaber.
Det bør erindres, at det var en afgørende forudsætning for disse andelsselskabers specielle skatteordning, at enhver udlodning til andelshaverne skulle indkomstbeskattes.
BEMÆRKNINGER TIL LOVFORSLAGETS ENKELTE BESTEMMELSER Ad § 1, nr. 1 Med bestemmelsen fastslås, at de likvidationsudlodninger, der stammer fra de andelsselskaber, foreninger m.v., der i dag beskattes meget lempeligt - i visse tilfælde slet ikke - skal beskattes som almindelig indkomst.
Lovforslaget rammer kun medlemmer af andelsselskaber, hvor medlemskabet er baseret på medlemmernes erhverv.
Disse har derfor i deres skattepligtige indkomst kunne fratrække også de beløb, der gennem en - ofte lang - årrække, har været brugt til selskabets konsolidering, i deres skattepligtige indkomst.
Såfremt udvalgsbehandlingen viser, at dette ikke gælder i samtlige tilfælde, er forslagsstillerne indstillet på at stille ændringsforslag, således at skatteministeren i sådanne tilfælde får bemyndigelse til at fritage for skattebetaling, så længe aktieavancebeskatningslovens 3-års regel i øvrigt er uændret.
Ad § 1, nr. 2 Med ændringen til § 5 fastslås, at fortjenesten opgøres på samme måde som ved salg af aktier i næringstilfælde.
Ad § 2 Loven skal have virkning fra fremsættelsesdatoen, da der ellers er risiko for, at den virker direkte imod sin hensigt, ved at likvidationer fremskyndes for at at sikre skattefrihed, før loven kan vedtages i Folketinget.
Bilag Ministeriet for Skatter og Afgifter 24. april 1986 I anledning af udvalgets skrivelse af 21. februar 1986 (Alm.
 del-bilag 111) skal man meddele følgende:
 SPØRGSMåL 51:
»Kan skatteministeren bekræfte, hvorvidt følgende fremgangsmåde er lovlig og giver det anførte resultat:
15 vognmænd går sammen og stifter et andelsselskab, som har til formål at indkøbe benzin til den af selskabet ejede pumpe.
Vognmændene afregner herefter benzinen med f.eks. 1 kr. over selskabets indkøbspris, hvorved der opstår et stort skattefradrag i disses virksomhedsindkomst og et skattefrit overskud i andelsselskabet.
Gennem årene akkumuleres en stadig større formue i andelsselskabet, som efter en periode på f.eks. 5 år likvideres, og formuen fordeles mellem vognmændene.
Herefter betragtes likvidationsprovenuet som skattefri gevinst, såfremt andelshaverne blot har deltaget i selskabet i mindst 3 år.
Såfremt ministeren kan bekræfte fidusen, ønskes oplyst, om han agter at sikre, at likvidationsprovenuer fra andelsselskaber bliver behandlet som almindelig indkomst som hovedregel.
Vil denne fidus blive berørt af de forsøg, der er gjort i skattereformkomplekset for at komme skattemæssige asymmetrier til livs?» SVAR:
Det er en forudsætning for det anførte resultat, at andelsselskabet er et selvstændigt skattesubjekt.
Hvorvidt dette medfører, at selskabet faktisk beskattes, afhænger af selskabets organisationsform, vedtægter og faktiske virke, men selskaber af den omhandlede art vil normalt være omfattet af en af følgende kategorier:
1) Selskaber, i hvilke ingen af deltagerne hæfter personligt for selskabets forpligtelser, og som fordeler overskud og likvidatationsprovenu i forhold til den indskudte kapital.
Selskabets overskud beskattes i så fald efter de almindelige for aktieselskaber gældende regler.
2) Indkøbsforeninger, som bl.a. har til formål at indkøbe varer, som medlemmerne udelukkende benytter i udøvelsen af deres bedrift, og som anvender den stedfundne omsætning med medlemmerne som grundlag for udlodning af overskud og likvidationsprovenu til disse.
Selskabets skattepligtige indkomst opgøres som 4 eller 6 procent af formuen.
 3) Andre foreninger m.v.
Skattepligten omfatter i dette tilfælde kun indtægt ved erhvervsmæssig virksomhed, og overskud, som disse foreninger m.v.
indvinder ved leverancer til medlemmer, anses ikke som indvundet ved erhvervsmæssig virksomhed.
Et andelsselskab, der er omfattet af en af de nævnte kategorier, betragtes således som et selvstændigt skattesubjekt, hvis skattepligtige indkomst opgøres efter de foran skitserede regler.
Dette gælder også i relation til de transaktioner, som finder sted mellem andelsselskabet og dets andelshavere, men for at transaktionerne kan lægges til grund i skattemæssig henseende, må disse være indgået efter normale forretningsmæssige principper.
Køber de 15 vognmænd således benzin i andelsselskabet på samme vilkår, som ville gælde ved køb i et uafhængigt selskab, vil købsprisen kunne fratrækkes fuldt ud som varekøb.
Køber vognmændene derimod benzinen til en pris, som medfører, at andelsselskabets avance bliver større end normalt inden for den pågældende branche, vil et til overprisen svarende beløb ikke kunne fratrækkes som varekøb, men må anses som et ikke fradragsberettiget tilskud til andelsselskabet, som skattemæssigt skal behandle tilskuddet på samme måde som fortjeneste ved leverancer til andelshaverne.
Fortjeneste eller tab ved udlodning af likvidationsprovenu fra andelsselskabet i det kalenderår, hvori selskabet endeligt opløses, behandles skattemæssigt efter reglerne i aktieavancebeskatningsloven.
Andelshavernes fortjeneste eller tab ved likvidationsudlodningen vil ifølge praksis ikke skulle behandles skattemæssigt efter de aktieavancebeskatningsregler, der gælder for næringsaktionærer, men efter de aktieavancebeskatningsregler, som gælder for almindelige aktionærer.
Ifølge disse regler vil fortjeneste eller tab ved likvidationsudlodningen efter 3 års ejertid ikke medføre skattemæssige konsekvenser for andelshaverne.
Foretages likvidationsudlodningen forud for det kalenderår, hvori selskabet endeligt opløses, beskattes udlodningen som udbytte i det indkomstår, hvori udlodningen finder sted.
Fremstillingen i spørgsmålet kan således ikke uden videre bekræftes, idet andelshaverne som nævnt ikke vil få fradragsret for deres indkøb i selskabet i det omfang, indkøbene sker til overpris.
Hvorvidt selskabet beskattes afhænger som anført af disses organisationsform, vedtægter og faktiske virke.
Det forekommer ikke hensigtsmæssigt at indføre en særlig form for likvidationsbeskatning for andelsselskaber som anført i spørgsmålet.
En sådan bestemmelse vil stille andelshavere meget ringere end aktionærer og anpartshavere, og den vil komplicere de gældende regler.
Endvidere vil en afgrænsning af de selskabsformer, der skulle være omfattet af ordningen, være vanskelig at foretage, idet der endnu ikke findes civilretlige regler, som regulerer området.
Endelig vil det være nemt at omgå en sådan regel ved i forvejen at indkassere gevinsten ved salg til anden side.
De beskrevne regler er ikke ændret ved de love, som er vedtaget i forbindelse med skattereformaftalen.
