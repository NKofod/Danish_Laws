Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 selskabsskatteloven, fondsbeskatningsloven og lov om gevinstgivende  

 spilleautomater. (Fastsættelse af indgangsværdier m.v.).
(Lovforslag nr.
L 29).
 Lovforslaget har til formål at styrke  

 retssikkerheden for selskaber og foreninger m.v. ved at sikre, at selskabers  

 og foreningers overgang fra skattefrihed til skattepligt i fremtiden er  

 reguleret ved generelle overgangsbestemmelser i selskabsskatteloven.
 De foreslåede overgangsbestemmelser vedrører  

 fastsættelsen af skattemæssige indgangsværdier, dvs.  

 fastsættelsen af aktivernes fremtidige afskrivningsgrundlag samt  

 fastsættelsen af værdier til brug for opgørelse af  

 fortjeneste og tab ved senere afhændelse af aktiverne.
 Det foreslås samtidig, at reglerne skal finde  

 anvendelse for fonde og foreninger, der overgår til beskatning efter  

 fondsbeskatningsloven samt at ophæve visse af de gældende regler  

 om indgangsværdier i fondsbeskatningsloven.
 Reglerne finder bl.a. anvendelse, hvor et selskab eller en  

 forening, der er skattefritaget, begynder at udøve aktivitet, der ikke  

 er skattefritaget, og dermed bliver skattepligtig af al indkomst.  I de  

 tilfælde, hvor et selskab eller en forening ved en lovmæssig  

 regulering overgår til skattepligt, vil de foreslåede regler  

 ligeledes skulle anvendes.
Det foreslås endvidere at ophæve en  

 række overgangsbestemmelser i selskabsskatteloven, der vedrører  

 visse selskabers og foreningers overgang til anden beskatningsform, idet  

 bestemmelserne har udtømt deres retsvirkning.
Herudover foreslås  

 visse konsekvensændringer som følge af de foreslåede  

 regler om indgangsværdier samt andre mindre ændringer i  

 selskabsskatteloven.
 Lovforslaget indeholder endelig enkelte korrektions- og  

 konsekvensændringer i lov om gevinstgivende spilleautomater.
 Idet jeg i øvrigt henviser til bemærkningerne  

 i lovforslaget, skal jeg anbefale det til Folketingets velvillige  

 behandling.
