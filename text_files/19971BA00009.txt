Nr BSF 9 Forslag til folketingsbeslutning om mulighed for afholdelse af  

 ekstraordinære kommunale valg Fremsat af Aage Frandsen (SF) Jes Lunde (SF) Villy Søvndal (SF) Kristen  

 Touborg (SF) den 9. oktober 1997 Folketinget opfordrer regeringen til at fremsætte lovforslag, som giver  

 vælgerne mulighed for at bestemme, at der ekstraordinært skal afholdes nyvalg  

 til kommunalbestyrelser, amtsråd og bydelsråd.
Lovforslaget skal udarbejdes  

 efter følgende retningslinjer:
 1. Nyvalg skal afholdes, såfremt et antal vælgere svarende til mindst 50  

 pct. af de vælgere, der deltog i seneste ordinære valg til det pågældende  

 organ, anmoder om det ved deres underskrift.
 2. Nyvalg kan dog ikke kræves afholdt, såfremt der på det tidspunkt, hvor  

 underskrifterne afleveres til kontrol hos folkeregistret, er mindre end 1 år  

 og 3 måneder, til ordinært valg til det pågældende organ skal afholdes.
3. Det ekstraordinære valg skal afholdes senest 3 måneder efter, at det  

 tilstrækkelige antal underskrifter er indleveret.
Valget afholdes efter  

 retningslinjer svarende til de regler, der gælder for afholdelse af ordinære  

 kommunale valg.
4. For kommunalbestyrelser, amtsråd og bydelsråd valgt ved et  

 ekstraordinært valg gælder de samme retningslinjer, som gælder for  

 kommunalbestyrelser, amtsråd og bydelsråd valgt ved ordinære valg.
En  

 kommunalbestyrelse, amtsråd og bydelsråd valgt ved ekstraordinært valg sidder  

 indtil udløbet af den ordinære valgperiode.
 5. Indenrigsministeren udformer nærmere regler for afholdelse af  

 ekstraordinært valg til kommunalbestyrelser, amtsråd og bydelsråd, herunder -  

 anmeldelse af en underskriftsindsamling - udformning af  

 underskriftsblanketter - kontrol af underskrifternes gyldighed -  

 retningslinjer, der indeholder forbud imod aflønning af  

 underskriftsindsamlere.
Indenrigsministeriet fører tilsyn med afhol- delse af ekstraordinære kommunale valg.
Bemærkninger til forslaget Almindelige bemærkninger Danmark bryster sig gerne af at være et af de lande i Europa, som er  

 kommet længst med udviklingen af det lokale selvstyre.
Det er også rigtigt,  

 for så vidt angår den lokale og regionale beslutningskompetence og  

 skatteudskrivning i by- og amtsråd.
Men i udviklingen af et egentligt  

 deltagelsesdemokrati, hvor det folkelige engagement og den folkelige  

 deltagelse er afgørende, er Danmark ikke i front, når man ser bort fra  

 udviklingen af brugerbestyrelser.
I flere lande er man langt i udviklingen af  

 det, som forslagsstillerne med inspiration fra bl.a.
Tyskland og Californien  

 har valgt at kalde borgernes initiativret, muligheden for lokalt og regionalt  

 referendum (jf. det samtidig med dette forslag fremsatte beslutningsforslag  

 nr.
B 8 om lokale og regionale folkeafstemninger gennem initiativ og  

 referendum) og mulighed for at tilbagekalde de folkevalgtes folkelige mandat.  

 Mulighed for at tilbagekalde de folkevalgtes mandat kendes også fra udlandet,  

 eksempelvis en række amerikanske stater.
Dansk parlamentarisme hviler på det  

 princip, at hvis regeringen i Folketinget mødes af et mistillidsvotum, skal  

 den træde tilbage, og nyvalg skal udskrives.
I modsætning hertil hviler det  

 danske kommunestyre på den tillid, borgerne udstyrer deres folkevalgte med  

 hvert fjerde år.
Opstår der udpræget mistillid mellem borgere og  

 kommunestyre, er der ikke nogen mekanisme, der kan afprøve omfanget af denne  

 mistillid.
Der tænkes her alene på de helt ekstraordinære situationer, hvor  

 flertallet i en kommunalbestyrelse m.v. direkte handler imod det, der var  

 forudsætningerne forud for valget.
Straks efter kommunalvalget i 1993 så man  

 noget sådant i Fakse Kommune, hvor to socialdemokrater forlod det parti, hvis  

 liste de var blevet valgt på, for bl.a. at få borgmesterposten i samarbejde  

 med de borgerlige partier i kommunalbestyrelsen.
Dette skabte stor harme  

 blandt kommunens borgere med store folkemøder og demonstrationer til følge.  

 Men borgerne kunne kun protestere.
De havde ikke noget magtmiddel, så  

 kommunalbestyrelsesmedlemmernes mandater kunne prøves.
Burde borgerne i Fakse  

 Kommune ikke have haft mulighed for at tilbagekalde de folkevalgtes mandat?  

 Det er det, der ligger i beslutningsforslaget.
I helt særlige situationer bør  

 borgerne, hvis de kan samle underskrifter fra 50 pct. af kommunens, amtets  

 eller bydelens indbyggere, kunne tilbagekalde det folkelige mandat og kræve  

 nyvalg udskrevet.
Og netop fordi det kun skal være i helt særlige  

 situationer, skal det kun kunne ske, når 50 pct. af vælgerne har anmodet om,  

 at mandatet afprøves.
Forslagsstillerne tror, at dette kan være et af flere forslag, som kan  

 være med til at revitalisere det danske kommunestyre, hvilket er nødvendigt,  

 hvis man skal komme en del af den utilfredshed i møde, som man tilsyneladende  

 finder, hvis man spørger borgerne.
I en landsdækkende undersøgelse,  

 »Borgerne og kommunestyret«, udfærdiget af AUC og Kommunedata i  

 1995, udtaler halvdelen af borgerne utilfredshed med åbenheden i  

 kommunestyret, og hele 61 pct. klager over manglende lydhørhed hos  

 lokalpolitikerne.
Og dette er ikke kun et storbyfænomen.
I undersøgelsen har  

 man ikke kunnet finde signifikant forskel på svarene fra borgerne i  

 storkommuner og købstadskommuner.
Kun i helt små kommuner finder man ikke den  

 samme misnøje i forhold til lokalpolitikerne.
Bemærkninger til de enkelte bestemmelser Ad 1 En andel på 50 pct. er valgt, fordi det kun i helt særlige situationer  

 skal være muligt at benytte sig af retten til at tilbagekalde mandatet og  

 kræve nyvalg.
Ad 2 Det må være rimeligt at fastsætte en grænse for, hvor tæt på det ordinære  

 kommunale valg et ekstraordinært valg skal kunne afholdes.
Grænsen for  

 seneste tidspunkt for valgets afholdelse er i beslutningsforslaget fastsat  

 til et år før ordinært valg.
Ad 3 Det forventes, at en kommunalbestyrelse m.v. ikke træffer beslutninger af  

 væsentlig betydning i perioden fra underskrifternes indlevering, til valget  

 er afholdt.
Dette vil formentlig kræve nærmere retningslinjer fastsat af  

 indenrigsministeren.
Ad 5 Det er vigtigt, at Indenrigsministeriet udformer nærmere retningslinjer  

 for, hvordan procedurerne skal være, så der ikke bliver for mange  

 tvivlsspørgsmål.
Skriftlig fremsættelse Aage Frandsen (SF):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om mulighed for afholdelse af  

 ekstraordinære kommunale valg.
(Beslutningsforslag nr.
B 9).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
