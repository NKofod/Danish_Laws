(systemeksportcirkulæret) (Til samtlige ministerier, styrelser,  

 kommunalbestyrelser og amtsråd) I INDLEDNING Dette cirkulære afløser Industriministeriets cirkulære af 14. januar 1981  

 vedrørende statslige styrelsers deltagelse i eksportforretninger.
 Folketingets finansudvalg tiltrådte den 7. maj 1980, at der ved  

 tekstanmærkning på forslag til tillægsbevillingslov for 1980 og på forslag  

 til finanslov for følgende finansår blev etableret en generel ordning, der  

 indebærer, at ministerier og statslige styrelser kan deltage i  

 eksportforretninger gennem salg af tjenesteydelser eller udlån af  

 medarbejdere.
 Tekstanmærkningen har følgende ordlyd:
»Industriministeriet kan under Sekretariatet for Danmarks  

 Erhvervsfond oppebære indtægter og afholde udgifter til ekspertbistand i  

 forbindelse med offentlige styrelsers deltagelse i eksportforretninger.  

 Statslige styrelser kan afholde merudgifter, der følger af deres deltagelse i  

 ovennævnte eksportforretninger, inden for et beløb, der svarer til de  

 indtægter, der i denne forbindelse overføres fra sekretariatet for Danmarks  

 Erhvervsfond.« På baggrund heraf udstedte Industriministeriet cirkulæret af 14. januar  

 1981, der nu ændres på følgende punkter:
1. I de reviderede bestemmelser er  

 »statslig« ændret til »offentlig« med henblik på at  

 tydeliggøre, at også kommuner og amtskommuner kan deltage i videneksport  

 efter cirkulærets bestemmelser.
Der er således ikke i lovgivningen  

 principielle hindringer for, at kommuner og amtskommuner kan deltage i  

 eksportforretninger.
 Hvis kommuner og amtskommuner deltager i eksportforretninger, henstilles,  

 at cirkulærets regler følges med henblik på at sikre, at kommuners og  

 amtskommuners eksportaktiviteter ikke strider mod Danmarks erhvervs- og  

 handelspolitik, ikke påfører erhvervene konkurrence og ikke kolliderer med  

 det generelle eksportfremmearbejde og planlægningen heraf.
 Som følge af at kommuner og amtskommuner ikke har behov for  

 finanslovhjemmel til at oppebære indtægter og afholde udgifter, finder  

 bestemmelserne i punkterne 4.5, 4.7, 4.10 og 4.11 ikke anvendelse ved  

 kommuners og amtskommuners deltagelse i eksportforretninger.
2. Nogle statsinstitutioner har fået adgang til at  

 udføre indtægtsdækket virksomhed (jfr.
Finansministeriets cirkulære af 5.  

 april 1984). Deltagelse i eksportforretninger skal imidlertid også for disse  

 statsinstitutioners vedkommende foregå efter reglerne om offentlige  

 styrelsers deltagelse i eksportforretninger.
3. Der er indført nye regler om fordelingen af de  

 beregnede overheadtillæg.
Herefter kan den styrelse, som deltager i en  

 eksportforretning, disponere over 80 pct. af tillægget.
II DE REVIDEREDE BESTEMMELSER 1. FORMÅL:
Ordningen tilsigter til gavn for dansk erhvervsliv at fremme en udvidelse  

 af den bistand, som flere styrelser i henhold til allerede gældende  

 bestemmelser hidtil har ydet erhvervslivet i eksportøjemed, både i form af  

 tjenesteydelser og ved udlån af medarbejdere i forbindelse med  

 eksportforretninger, hvori dansk offentlig viden indgår.
Den etablerede  

 generelle ordning indebærer, at der er skabt en central instans til  

 formidling af offentlig medvirken i eksportforretninger.
De enkelte styrelser  

 skal ikke selv skaffe sig den fornødne hjemmel til at oppebære indtægter og  

 afholde udgifter i forbindelse med deres deltagelse i eksportforretninger.
 2. FORUDSÆTNINGER:
 - Eksport af det offentliges viden bør fortrinsvis ske ved formidling  

 gennem danske erhvervsvirksomheder og må ikke finde sted i konkurrence med  

 disse.
 - Styrelsens deltagelse i eksportforretninger forudsætter, at dens primære  

 opgaver fortsat kan varetages på forsvarlig vis.
 - En styrelses medvirken i eksportforretninger må ske uden  

 nettomerudgifter for det offentlige.
 3. INDHOLD:
 En styrelses medvirken i en eksportforretning kan finde sted på følgende  

 måder:
 - Levering af rekvireret arbejde eller andre tjenesteydelser til danske  

 virksomheder på underleverandørvilkår.
 - Udlån af medarbejdere til danske virksomheder.
 - Levering af rekvireret arbejde eller andre tjenesteydelser samt udlån af  

 medarbejdere til myndigheder eller evt. private virksomheder i udlandet med  

 henblik på efterfølgende dansk privat eksport.
 Under ordningen kan offentligt ansatte medarbejdere midlertidigt stilles  

 til rådighed for eller udlånes som konsulenter til Danmarks Erhvervsfond, der  

 afholder udgifter til deres aflønning m.v. i den periode, deres deltagelse i  

 eksportarbejdet finder sted.
 Medarbejderne bibeholder deres løn- og pensionsmæssige stilling i den  

 nævnte periode.
 Den personaleafgivende styrelse har adgang til uden for den gældende  

 stillingskontrolordning at ansætte personale til erstatning for medarbejdere,  

 der midlertidigt er stillet til rådighed eller udlånt.
 4. ADMINISTRATION:
4.1. Ordningen administreres af Danmarks Erhvervsfond i samarbejde med det  

 under Erhvervsfonden nedsatte Projektudvalg, der er et sagkyndigt organ for  

 udvikling og markedsføring af projekter.
Udvalgets sammensætning tilgodeser  

 både erhvervslivets og det offentliges interesser.
Erhvervsfonden skal  

 fungere som obligatorisk høringsorgan ved eksport af viden fra det offentlige  

 samt yde og formidle rådgivning til styrelser og erhvervsvirksomheder om  

 deres muligheder for eksportsamvirke.
 4.2. Høringen bør, medmindre andet er aftalt, finde sted tidligst muligt,  

 og styrelsen må ved forelæggelsen af sagen belyse følgende: - Opgavens eller  

 leverancens art og indhold. - Det udenlandske kundeemne, nationalitet og  

 status samt finansieringskilde. - Den private danske hovedleverandør eller  

 samarbejdspartner og formen for samarbejdet med denne  

 (underleverandørforhold, sideordnet leverance). - Muligheder for  

 efterfølgende leverancer fra danske virksomheder. - Forventet  

 kontraktstørrelse, valutaindtjening og beskæftigelsesvirkning fordelt på den  

 offentlige og private del af leverancen. - Andre forhold af betydning.
 4.3. Overførsel af det offentliges viden i eksportøjemed skal ske på  

 grundlag af en kontrakt, som indgås mellem en dansk styrelse og en dansk  

 eller udenlandsk rekvirent.
4.4. Danmarks Erhvervsfond kan stille krav til kontraktens udformning og  

 kan godkende standardkontrakt.
Kontrakten skal som minimum have en  

 afgrænsning af leverancen samt præcisere pris, betalings- og  

 leveringsbetingelser samt ansvarforhold og bør have regler for, hvorledes  

 tvister bilægges.
En kontrakt må kun underskrives efter Erhvervsfondens  

 godkendelse.
 4.5. Betalingen i henhold til kontrakten skal af den indenlandske eller  

 udenlandske rekvirent erlægges til Danmarks Erhvervsfond  

 (Eksportfremmekontoret, Prinsesse Maries Alle 2, 1908 København V. - postgiro  

 nr. 400 1443).
 4.6. Omkostningerne i forbindelse med deltagelse i eksportforretninger  

 kalkuleres - hvor muligt med udgangspunkt i følgende retningslinier:
 4.6.1 Betaling for medgået arbejdstid på grundlag af en normeret timeløn  

 for de medarbejdere, der deltager i eksportsamarbejdet, herunder tillæg til  

 lønnen for tjeneste i udlandet.
4.6.2 Et generelt overheadtillæg på for tiden normalt 100 pct. af  

 lønomkostningerne i de tilfælde, hvor styrelsen udfører rekvireret arbejde  

 eller andre tjenesteydelser.
Såfremt der er tale om udlån af en medarbejder,  

 udgør tillægget 25 pct. for udlånsperioden.
 4.6.3 Anvendt forbrugsgods efter regning eller som procentdel af 4.6.1.
 4.6.4 Særlige udgifter efter regning, f.eks. rejseudgifter og  

 udstationeringsudgifter, anskaffelse af specielt apparatur eller benyttelse  

 af særligt kostbart apparatur.
 4.6.5 Moms indbetales til toldvæsenet på normal måde.
4.7. Styrelsens egne omkostninger ved kontraktens opfyldelse refunderes af  

 Danmarks Erhvervsfond - inden for kontraktsummen - på grundlag af styrelsens  

 opgørelse, som indsendes ved hvert finansårs udløb, subsidiært ved  

 kontraktens opfyldelse.
Opgørelsen udformes af styrelsen under eget ansvar  

 over for Rigsrevisionen.
 4.8. Ved leverancer af tjenesteydelser kan en styrelse påtage sig normalt  

 leveringsansvar for sin egen ydelse, f.eks. med udgangspunkt i ABR-normerne.
 4.9. Opstår der risiko for, at en kontrakt ikke opfyldes, skal Danmarks  

 Erhvervsfond straks underrettes.
 4.10. Udebliver kontraktmæssige betalinger fra rekvirenten, kan Danmarks  

 Erhvervsfond kræve den offentlige leverance bragt til standsning.
4.11. Af de beregnede overheadtillæg tilfalder 80 pct. den pågældende  

 styrelse, der kan anvende beløbet fortrinsvis til dækning af udgifter i  

 forbindelse med opfyldelse af indgåede kontrakter.
Et eventuelt restbeløb kan  

 anvendes til fremme af styrelsens eksportbestræbelser.
 5. OPLYSNINGER OM OFFENTLIG SAGKUNDSKAB:
 Danmarks Erhvervsfond indsamler oplysninger om offentlig sagkundskab, der  

 kan nyttiggøres ved eksport med henblik på opbygning af en videnbank.
 Offentlige myndigheder, som mener at råde over sagkundskab, der kan  

 nyttiggøres ved eksport, bør henvende sig til Erhvervsfonden for at få  

 nærmere vejledning.
