Fremsat den 16. november 2011 af ministeren for forskning, innovation og videregående uddannelser (Morten Østergaard) Forslag til Lov om ændring af lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne (Hjemmel for udbud af ingeniøruddannelser på Aarhus Universitet som følge af universitetets sammenlægning med Ingeniørhøjskolen i Århus) § 1 I lov om erhvervsakademiuddannelser og professionsbacheloruddannelser, jf. lovbekendtgørelse nr. 882 af 8. august 2011, foretages følgende ændringer:
 1. I § 13, stk. 3, 1. pkt., indsættes efter »stk. 1 og 2«: », jf. dog stk. 4«.
 2. I § 13 indsættes efter stk. 3 som nyt stykke:
»Stk. 4. Ministeren for forskning, innovation og videregående uddannelser kan godkende, at Aarhus Universitet efter sammenlægning med Ingeniørhøjskolen i Århus kan udbyde professionsbacheloruddannelser inden for ingeniørområdet.« Stk. 4 bliver herefter stk. 5.
 3. I § 13, stk. 4, der bliver stk. 5, ændres »stk. 1-3« til: »stk. 1-4«.
§ 2 I lov om erhvervsrettet grunduddannelse og videregående uddannelse (videreuddannelsessystemet) for voksne, jf. lovbekendtgørelse nr. 881 af 8. august 2011, foretages følgende ændringer:
 1. I § 15 e, stk. 3, 1. pkt., indsættes efter »stk. 1 og 2«: », jf. dog stk. 4«.
 2. I § 15 e indsættes efter stk. 3 som nyt stykke:
»Stk. 4. Ministeren for forskning, innovation og videregående uddannelser kan godkende, at Aarhus Universitet efter sammenlægning med Ingeniørhøjskolen i Århus kan udbyde diplomuddannelser inden for ingeniørområdet.« Stk. 4 bliver herefter stk. 5.
 3. I § 15 e, stk. 4, der bliver stk. 5, ændres »stk. 1-3« til: »stk. 1-4«.
§ 3 Stk. 1. Loven træder i kraft den 1. januar 2012.
 Stk. 2. Aarhus Universitet kan efter sammenlægning med Ingeniørhøjskolen i Århus udbyde professionsbacheloruddannelser inden for ingeniørområdet og diplomuddannelser inden for ingeniørområdet inden for rammerne af de udbudsgodkendelser, der er meddelt til Ingeniørhøjskolen i Århus efter lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne.
Bemærkninger til lovforslaget 1. Indledning Lovforslaget skaber den fornødne hjemmel for godkendelse af nye uddannelsesudbud inden for professionsbachelor- og diplomuddannelser inden for ingeniørområdet på Aarhus Universitet.
Der skabes også hjemmel til genakkreditering af de eksisterende professionsbachelor- og diplomuddannelser inden for ingeniørområdet, som efter sammenlægningen af de to institutioner udbydes på Aarhus Universitet.
 Med lovforslaget etableres endvidere det retlige grundlag for, at Aarhus Universitet vil kunne fortsætte Ingeniørhøjskolen i Århus udbud af professionsbachelor- og diplomuddannelser inden for ingeniørområdet efter en sammenlægning af de to institutioner.
2. Baggrund Lovforslaget er en udmøntning af aftale af 31. maj 2011 mellem Socialdemokraterne, Det Radikale Venstre, Venstre, Dansk Folkeparti og Det Konservative Folkeparti om en sammenlægning af Ingeniørhøjskolen i Århus og Aarhus Universitet.
Aftalen er et tillæg til aftale om professionshøjskoler for videregående uddannelser af 2. marts 2007, hvorefter ingeniørhøjskolerne senest i 2014 skal indgå i professionshøjskolerne.
Partierne bakker fortsat op om aftalen af 2. marts 2007 om professionshøjskoler for videregående uddannelse, der skal skabe og fastholde attraktive uddannelsesmiljøer overalt i landet.
Det betyder, at professionsbacheloruddannelserne samles i professionshøjskolerne, der har til opgave, at:
styrke professionsbacheloruddannelsernes faglighed,  skabe attraktive studiemiljøer, som tiltrækker og fastholder endnu flere studerende i et udfordrende og udviklende miljø,  udvikle praksisnære videregående uddannelser og efter- og videreuddannelse, der på et internationalt fagligt niveau imødekommer behovet for kvalificeret arbejdskraft i såvel den private som den offentlige sektor og  sikre regional uddannelsesdækning.
 Med aftalen blev der lavet en særlig ordning for ingeniørområdet, der skulle tage højde for ingeniørhøjskolernes særlige situation med vigende tilgang fra erhvervsuddannelserne m.v.
 Partierne bag aftalen om professionshøjskoler for videregående uddannelser har i lyset heraf drøftet en konkret fusionsansøgning fra Ingeniørhøjskolen i Århus og Aarhus Universitet, som har udmøntet sig i tillægsaftalen af 31. maj 2011.
Partierne er enige om at imødekomme fusionsansøgningen fra Ingeniørhøjskolen i Århus og Aarhus Universitet med henblik på at sikre den fremtidige efterspørgsel af ingeniører i Midt- og Vestjylland og sådan, at Aarhus Universitet som den fortsættende institution kan fortsætte Ingeniørhøjskolen i Århus uddannelsesudbud.
Ingeniørhøjskolen i Århus vil efter sammenlægningen ikke være omfattet af den i lov om professionshøjskoler for videregående uddannelser fastlagte ordning for ingeniørhøjskolerne med henblik på en sammenlægning med en professionshøjskole senest i 2014.
 Ved en ændring af universitetsloven, jf. lov nr. 634 af 14. juni 2011, er der skabt hjemmel til, at Aarhus Universitet kan sammenlægges med Ingeniørhøjskolen i Århus.
Tillægsaftalen af 31. maj 2011 nødvendiggør, at der tilvejebringes retligt grundlag for, at Aarhus Universitet, der er den fortsættende institution, kan udbyde professionsbachelor- og diplomuddannelser inden for ingeniørområdet inden for rammerne af de udbudsgodkendelser, der er meddelt til Ingeniørhøjskolen i Århus efter lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne.
Dermed kan Aarhus Universitet videreføre Ingeniørhøjskolen i Århus udbud af professionsbachelor- og diplomuddannelser inden for ingeniørområdet.
Der skabes samtidig hjemmel til genakkreditering og godkendelse af eksisterende og nye uddannelsesudbud inden for professionsbachelor- og diplomuddannelser inden for ingeniørområdet på Aarhus Universitet.
 Det forventes, at der på et senere tidspunkt fremsættes et lovforslag, der generelt forholder sig til, at universiteter, der sammenlægges med en ingeniørhøjskole, kan fortsætte ingeniørhøjskolens udbud og sikre, at universiteter, der allerede har udbud af diplomingeniøruddannelser m.v., kan godkendes til nye udbud i forlængelse af de bestående udbud.
3. Lovforslagets indhold 3.1. Gældende ret Professionsbacheloruddannelser inden for ingeniørområdet (diplomingeniøruddannelser) efter lov om erhvervsakademiuddannelser og professionsbacheloruddannelser og diplomuddannelser inden for ingeniørområdet efter lov om erhvervsrettet grunduddannelse og videregående uddannelse (videreuddannelsessystemet) for voksne udbydes i dag på følgende institutioner: Aarhus Universitet (Herning), Danmarks Tekniske Universitet, Ingeniørhøjskolen i København, Ingeniørhøjskolen i Århus, Syddansk Universitet (Odense og Sønderborg), Professionshøjskolen VIA (Horsens) og Aalborg Universitet (Esbjerg og Aalborg).
 Et universitet kan kun godkendes til udbud af professionsbachelor- og diplomuddannelser inden for ingeniørområdet, hvis behovet for de pågældende uddannelser ikke kan eller forventes at kunne dækkes af en professionshøjskole, ingeniørhøjskole eller et erhvervsakademi efter § 13, stk. 3, 1. pkt., i lov om erhvervsakademiuddannelser og professionsbacheloruddannelser og § 15 e, stk. 3, 1 pkt., i lov om lov om erhvervsrettet grunduddannelse og videregående uddannelse (videreuddannelsessystemet) for voksne.
 Aarhus Universitet vil således efter en sammenlægning alene godkendes til at videreføre ingeniørhøjskolens udbud af diplomingeniøruddannelserne, hvis en nærmere undersøgelser viser, at de ovennævnte betingelser er opfyldt, herunder at Professionshøjskolen VIA (Horsens) ikke kan dække behovet for uddannelserne fuldt ud.
Diplomingeniøruddannelser og diplomuddannelser (efteruddannelse), der udbydes på universiteter, følger de almindelige bestemmelser om uddannelserne i lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne og regler fastsat i medfør af de nævnte love.
Lovene fastsætter regler om bl.a. akkreditering af uddannelse og udbud, uddannelsernes tilrettelæggelse og struktur, praktik, kvalitetssikring og kvalitetsudvikling, studieordninger, adgang, indskrivning, orlov, prøver og eksamen, bedømmelse, anvendelse af det fælleseuropæiske pointsystem ECTS, de studerendes pligt til at deltage i uddannelsesforløb, lærerkvalifikationer, merit, bistand til studerende som led i fastholdelsesarbejdet, uddannelsesforsøg, klage og tilsyn.
3.2. Den foreslåede ordning Den foreslåede ordning skal give mulighed for at imødekomme et ønske fra bestyrelserne for Ingeniørhøjskolen i Århus og Aarhus Universitet om at sammenlægge institutionerne med videreførelse af det nuværende udbud.
Målet med sammenlægningen er at styrke den faglige udvikling ved at udbygge de to institutioners eksisterende samarbejde og skabe synergi mellem Ingeniørhøjskolen i Århus tætte tilknytning til erhvervslivet og universitetets teknisk-videnskabelige forskning.
Med en sammenlægning samles alle ingeniørfaglige uddannelser i Aarhus på Aarhus Universitet, der herefter vil kunne udbyde professionsbachelor- og diplomuddannelser inden for ingeniørområdet, civilingeniøruddannelser og forskeruddannelser (ph.d.) på ingeniørområdet, ligesom Danmarks Tekniske Universitet, Aalborg Universitet og Syddansk Universitet kan i dag.
 Ønsket om en sammenlægning er yderligere begrundet i, at den fremtidige efterspørgsel efter ingeniører i Midt- og Vestjylland bedre kan imødekommes til gavn for den regionale erhvervsudvikling.
 Det foreslås, at Aarhus Universitet efter sammenlægningen kan udbyde professionsbachelor- og diplomuddannelser inden for ingeniørområdet og fortsætte Ingeniørhøjskolen i Århus udbud af disse uddannelser, idet udbudsgodkendelserne videreføres uden fornyet akkreditering og godkendelse.
Ved denne lovændring får Aarhus Universitet således mulighed for efter sammenlægningen at videreføre de uddannelsesudbud, som Ingeniørhøjskolen i Århus har været godkendt til i medfør af lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne, og inden for de rammer, der følger af udbudsgodkendelserne.
Aarhus Universitets udbud af professionsbachelor- og diplomuddannelser inden for ingeniørområdet i øvrigt vil ved akkreditering blive vurderet i henhold til de af ministeren for forskning, innovation og videregående uddannelsers fastsatte kriterier for videregående erhvervsrettede uddannelser.
 Det foreslås også, at ministeren for forskning, innovation og videregående uddannelser får mulighed for at godkende Aarhus Universitet til nye udbud af professionsbachelor- og diplomuddannelser inden for ingeniørområdet efter sammenlægningen med Ingeniørhøjskolen i Århus, ligesom ministeren kan anvende denne hjemmel ved genakkreditering af de uddannelser, der ved sammenlægningen overføres til Aarhus Universitet.
 Med forslaget vil Aarhus Universitet få samme mulighed for at udbyde professionsbachelor- og diplomuddannelser inden for ingeniørområdet, som Ingeniørhøjskolen i Århus havde inden sammenlægningen inden for rammerne af de udbudsgodkendelser, der er meddelt til Ingeniørhøjskolen i Århus efter lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne.
Godkendelse af nye uddannelser og udbud, samt proceduren herfor vil følge de almindelige bestemmelser i lov om erhvervsakademiuddannelser og professionsbacheloruddannelser og for diplomuddannelser i lov om erhvervsrettet grunduddannelser og videregående uddannelse (videreuddannelsessystemet) for voksne.
Det indebærer, at Aarhus Universitet ansøger ministeren for forskning, innovation og videregående uddannelser om godkendelse af en ny uddannelse eller udbud.
Hvis ansøgningen skønnes at kunne imødekommes, igangsættes der en akkrediteringsproces med inddragelse af Akkrediteringsrådet.
Hvis uddannelsen eller udbuddet akkrediteres positivt, kan ministeren godkende uddannelsen eller udbuddet.
Udbuddet vil i lighed med professionshøjskolers øvrige udbud af professionsbacheloruddannelser indgå i den løbende akkrediteringsplan, der gælder for udbud af professionsbacheloruddannelser, som fastsættes af ministeren.
4. Økonomiske og administrative konsekvenser for stat, regioner og kommuner Lovforslaget har ingen økonomiske og administrative konsekvenser for stat, regioner eller kommuner.
5. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Et udkast til lovforslaget har været sendt i høring hos Aalborg Universitet, Aarhus Universitet, Danmarks Tekniske Universitet, Danske Universiteter, Ingeniørforeningen i Danmark, Ingeniørhøjskolen i København, Ingeniørhøjskolen i Århus, Professionshøjskolernes Rektorkollegium, Professionshøjskolernes Bestyrelsesforening, Syddansk Universitet og VIA University College.
10. Sammenfattende skema Bemærkninger til lovforslagets enkelte bestemmelser Til § 1 (Lov om erhvervsakademiuddannelser og professionsbacheloruddannelser) Til nr. 1 (§ 13, stk. 3, 1. pkt.) Der er tale om en henvisning til det foreslåede § 1, nr. 2.
Til nr. 2 (§ 13) Ministeren for forskning, innovation og videregående uddannelser kan efter den foreslåede bestemmelse godkende Aarhus Universitets udbud af professionsbacheloruddannelser inden for ingeniørområdet efter en sammenlægning med Ingeniørhøjskolen i Århus.
Ministeren kan ligeledes anvende denne hjemmel ved genakkreditering af de uddannelser, der ved sammenlægningen overføres til Aarhus Universitet.
 Bemyndigelsen vil efter sammenlægningen af Ingeniørhøjskolen i Århus og Aarhus Universitet, jf. universitetslovens § 40 a, kunne bringes i anvendelse, hvis Aarhus Universitet måtte ønske at udbyde nye professionsbacheloruddannelser inden for ingeniørområdet.
 Den indholdsmæssige styring af professionsbacheloruddannelser inden for ingeniørområdet, der er omfattet af den foreslåede bemyndigelse, følger fortsat de øvrige bestemmelser om uddannelserne i lov om erhvervsakademiuddannelser og professionsbacheloruddannelser.
 Der henvises i øvrigt til de almindelige bemærkninger pkt. 3.2.
Til nr. 3 (§ 13, stk. 4) Der er tale om en konsekvensændring som følge af det foreslåede § 1, nr. 1.
Til § 2 (Lov om erhvervsrettet grunduddannelse og videregående uddannelse (videreuddannelsessystemet) for voksne) Til nr. 1 (§ 15 e, stk. 3, 1. pkt.) Der er tale om en henvisning til det foreslåede § 2, nr. 2.
Til nr. 2 (§ 15 e) Ministeren for forskning, innovation og videregående uddannelser kan efter den foreslåede bestemmelse godkende Aarhus Universitets udbud af diplomuddannelser inden for ingeniørområdet efter en sammenlægning med Ingeniørhøjskolen i Århus.
Ministeren kan ligeledes anvende denne hjemmel ved genakkreditering af de uddannelser, der ved sammenlægningen overføres til Aarhus Universitet.
 Bemyndigelsen vil efter sammenlægningen af Ingeniørhøjskolen i Århus og Aarhus Universitet, jf. universitetslovens § 40 a, kunne bringes i anvendelse, hvis Aarhus Universitet måtte ønske at udbyde nye diplomuddannelser inden for ingeniørområdet.
 Den indholdsmæssige styring af diplomuddannelser inden for ingeniørområdet, der er omfattet af den foreslåede bemyndigelse, følger fortsat de øvrige bestemmelser om uddannelserne i lov om erhvervsrettet grunduddannelse og videregående uddannelse (videreuddannelsessystemet) for voksne.
 Der henvises i øvrigt til de almindelige bemærkninger pkt. 3.2.
Til nr. 3 (§ 15 e, stk. 4) Der er tale om en konsekvensændring som følge af det foreslåede § 2, nr. 1.
Til § 3 Til stk. 1 Det foreslås, at loven træder i kraft den 1. januar 2012, idet Aarhus Universitet og Ingeniørhøjskolen i Århus sammenlægges pr. denne dato.
Til stk. 2 Med overgangsbestemmelsen foreslås det, at Aarhus Universitet efter sammenlægningen med Ingeniørhøjskolen i Århus får hjemmel til  at udbyde professionsbachelor- og diplomuddannelser inden for ingeniørområdet inden for rammerne af de udbudsgodkendelser, der er meddelt til Ingeniørhøjskolen i Århus efter lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne.
Udbudsgodkendelser, der er meddelt til Ingeniørhøjskolen i Århus efter lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne videreføres af Aarhus Universitet.
Videreførelsen af udbudsgodkendelserne forudsætter, at udbuddet sker inden for rammerne af udbudsgodkendelserne.
Det betyder, at de professionsbachelor- og diplomuddannelser inden for ingeniørområdet, som inden sammenlægningen har været udbudt af Ingeniørhøjskolen i Århus videreføres af Aarhus Universitet uden fornyet akkreditering og godkendelse.
Såfremt at der i forbindelse med den løbende akkreditering er givet en betinget akkreditering, er det Aarhus Universitets ansvar, at de fastsatte kriterier for relevans og kvalitet er opfyldt inden for tidsfristen.
Såfremt uddannelserne ændres i forbindelse med videreførelsen, skal de godkendes og akkrediteres på ny efter de gældende regler.
Når alle de eksisterende uddannelser, der overføres til Aarhus Universitet, ved udløbet af deres godkendelse har været igennem en genakkreditering, vil overgangsbestemmelsen ikke længere finde anvendelse.
