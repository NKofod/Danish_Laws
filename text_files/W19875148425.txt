 Fundet, at udskiftning af vinduer, som ikke overholdt  

 bygningsreglementets krav til redningsåbninger var en væsentlig ombygning  

 efter byggelovens § 2, stk. 1.
» Byggelovsklage vedrørende ejendommene matr.nr.e 58 m og 605 Udenbys  

 Vester Kvarter, Dannebrogsgade 15 og Dybbølsgade 47 I skrivelse af 13. januar 1986 har De som advokat for ejeren af ovennævnte  

 ejendom klaget over Københavns magistrats afgørelse af 9. december 1985  

 vedrørende afslag på ansøgning om byggetilladelse til en gennemført  

 udskiftning af vinduer.
 Magistraten har i sin afgørelse anført, at byggetilladelse ikke kan gives,  

 allerede fordi husets karakter er sådan, at det er nødvendigt at opretholde  

 også vinduesudformningen som oprindeligt udført, i modsætning til nyere huse  

 eller anderledes udformede huse, hvor ændret vinduesudformning ikke vil  

 forringe gadebilledet.
 Magistraten har på denne baggrund efter kommuneplanlovens § 54 påbudt  

 ejendommens ejer at udskifte de nuværende vinduer med Dannebrogsvinduer som  

 oprindelig godkendt og svarende til vinduerne i nabohuse af samme type i  

 gaden.
 De har overfor Byggestyrelsen oplyst, at udskiftningen af de to ejendommes  

 vinduer er sket i fire tempi, idet udskiftningen af samtlige vinduer på  

 gårdsiden i ejendommen Dannebrogsgade 15 er sket i 1980, udskiftning af  

 samtlige vinduer i beboelseslejligheder i gadesiden i ejendommen Dybbølsgade  

 47 i 1981, udskiftning af samtlige vinduer i gadesiden i ejendommen  

 Dannebrogsgade 15 i 1983 og endelig udskiftning af vinduerne mod gårdsiden i  

 ejendommen Dybbølsgade 47 i 1984.
Overfor Københavns magistrats afgørelse har De anført, at de isatte  

 vinduer efter Deres opfattelse opfylder bygningsreglementets krav til  

 karmlysningsareal og redningsåbninger og i enhver henseende er væsentligt  

 bedre end ejendommens tidligere vinduer.
Det er endvidere Deres klients  

 opfattelse, at de isatte vinduer var de bedst mulige på markedet i 1980.
 På denne baggrund har De anført, at det er Deres opfattelse, at  

 udskiftning af vinduer som visse andre isoleringsarbejder i tilfælde som de  

 foreliggende, ikke kræver byggetilladelse, hvorfor De har bedt om  

 ministeriets tilkendegivelse herom.
 For det tilfælde at ministeriet er af den opfattelse, at byggetilladelse  

 kræves, har De påklaget magistratens afgørelse, idet De har bestridt, at de  

 isatte vinduer er »ganske fremmede for hus og gadebillede«.
 Københavns magistrat har i skrivelse af 2. december 1986 på baggrund af  

 Deres klage bl.a. udtalt:
 »Ved de omhandlede vinduesudskiftninger er vinduets funktionsmåde  

 ændret, idet de oprindelige Dannebrogsvinduer er udskiftet med vinduer med  

 anden oplukkemåde.
 Byggetilladelse er herefter fornøden jf. byggelovens § 2.
Det skal bemærkes, at bestemmelserne i bygningsreglement 1982, kap.  

 6.6.1., stk. 5, om redningsåbninger ikke er iagttaget, hvorfor en evt.  

 byggetilladelse bl.a. vil være betinget af, at der mod redningsareal udføres  

 mindst een sidehængt redningsåbning i hver lejlighed.« For så vidt angår Deres subsidiære påstand vedrørende udskiftning af  

 vinduer i andre ejendomme i kvarteret, har magistraten anført at være af den  

 opfattelse, at de af Dem fremførte eksempler ikke kan sammenlignes med de to  

 heromhandlede ejendomme Dybbølsgade 47 og Dannebrogsgade 15.
 De har ved skrivelse af 27. januar 1987 fremsendt supplerende oplysninger  

 om udformningen af de isatte vinduer.
I Byggestyrelsens skrivelse af 13. januar 1986 tog man forbehold med  

 hensyn til, om Deres klage kunne tages op til behandling, idet magistratens  

 afgørelser efter byggelovens § 23 kun kan påklages til Byggestyrelsen, hvis  

 afgørelsen omfatter spørgsmål om forståelse af byggeloven eller af en  

 bestemmelse fastsat i medfør af denne lov.
Påklage kan endvidere tillades,  

 hvis afgørelsen efter Byggestyrelsens vurdering har almindelig interesse  

 eller videregående betydelige følger for klageren.
 Indledningsvis skal derfor bemærkes, at Byggestyrelsen har fundet grundlag  

 for at behandle Deres klage.
 Det fremgår af byggelovens § 2, stk. 1, litra b, jf. § 16, at ombygninger  

 og andre forandringer i bebyggelse, som er væsentlige i forhold til  

 bestemmelser i loven eller de i medfør af loven udfærdigede bestemmelser,  

 ikke må påbegyndes uden byggetilladelse fra kommunalbestyrelsen.
Af bygningsreglement 1982, kap. 6.9.6., stk. 1, fremgår, at i  

 boligenheder, der ikke har adgang til sikkerhedstrappe, skal beboelsesrum og  

 køkken forsynes med redningsåbning.
Ligger underkanten af redningsåbninger i  

 øverste boligenhed mere end 10,8 m over terræn, skal i hver enhed mindst eet  

 beboelsesrum i hver etage have redningsåbning i overensstemmelse med kap.  

 6.6.1., stk. 5.
 Af kap. 6.6.1., stk. 5, fremgår, at i bygninger, hvor underkanten af  

 redningsåbninger i øverste etage ligger mere end 10,8 m over terræn, skal  

 redningsåbninger i alle etager i bygningen - bortset fra redningsåbninger i  

 tagfladen - udføres enten som dør eller som drejevindue, sidehængt vindue,  

 sidehængt lem eller skydevindue med en fri åbning, som angivet i stk. 4.
 Af kap. 6.6.1., stk. 4, fremgår endelig, at redningsåbninger skal have en  

 fri åbning, som har en højde og en bredde, der tilsammen er mindst 1,5 m.  

 Højden skal være mindst 0,6 m breden mindst være 0,5 m.
 Endvidere er i kap. 6.6.1., stk. 2 fastsat, at redningsåbninger skal kunne  

 nås ved hjælp af brandvæsenets stiger.
 Tilsvarende bestemmelser var gældende efter bygningsreglement 1977.
 I den anledning skal man meddele, at Byggestyrelsen er enig med Københavns  

 magistrat i, at vinduesudskiftning som den foreliggende kræver  

 byggetilladelse, idet der er tale om en ombygning, som er væsentlig i forhold  

 til bestemmelser i bygningsreglement 1982.
 Byggestyrelsen har herved, for så vidt angår ejendommen Dannebrogsgade 15,  

 lagt vægt på, at ejendommen ifølge det i skrivelse af 27. januar 1987 oplyste  

 efter den skete vinduesudskiftning ikke opfylder kravene i ovennævnte  

 bestemmelse i bygningsreglement 1982, kap. 6.9.6., jf. kap. 6.6.1., stk. 5 om  

 redningsvindue i ejendomme, hvor underkanten af redningsåbninger i øverste  

 etage ligger mere end 10,8 m over terræn.
 Vedrørende ejendommen Dybbølsgade 47 har Byggestyrelsen lagt vægt på, at  

 afgørelse af, hvorvidt ejendommes vinduer efter udskiftningen opfylder de  

 ovennævnte krav beror på en vurdering af brandvæsenets redningsmuligheder i  

 ejendommens gård.
 For så vidt angår Deres subsidiære påstand om at byggetilladelse ikke kan  

 nægtes, idet udskiftningen ikke er i strid med kommuneplanloven, skal man  

 meddele, at Byggestyrelsen i dag har anmodet Planstyrelsen om en udtalelse  

 herom.
Når Planstyrelsens udtalelse foreligger, vil man vende tilbage til dette  

 spørgsmål.' Not. 2 Der henvises til magistratens j.nr.
UV 3311 og UV 3930.
Not. 3 Kopi af skrivelse af 13. januar 1986 samt 27. januar 1987 fra advokat N.N.  

 med bilag samt skrivelse af 2. december 1986 fra Københavns magistrats 4  

 afdeling vedlægges.
 Byggestyrelsen skal på denne baggrund anmode om en udtalelse over det af  

 klageren anførte om, at byggetilladelse ikke kan nægtes til udskiftning af  

 vinduer, idet det bestrides, at de isatte vinduer er »ganske fremmede  

 for hus- og gadebillede«.
