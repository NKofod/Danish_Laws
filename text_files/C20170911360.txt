 Vejledning om ansøgning om støtte fra ansøgningspuljen til grundfinansiering for etablerede frivilligcentre § 15.13.28.90.
Ansøgningsfrist den 21. marts 2017 kl. 12.00 INDHOLDSFORTEGNELSE 1. Indledning 2. Ansøgningspuljens formål 3. Målgruppe 4. Ansøgerkreds 5. Forventede resultater 6. Støtteegnede projekter 7. Projektperiode 8. Tidsplan 9. Køn skal tænkes ind i projektet (Kønsmainstreaming) 10. Tildelingskriterier for tilskud fra ansøgningspuljen 11. Tilskudsberettigede udgifter 12. Ikke tilskudsberettigede udgifter 13. Udarbejdelse af budget 14. Ansøgningsprocedure 15. Hvis projektet får tilskud 1. Indledning I forbindelse med udmøntningen af satspuljeaftalen for 2010 blev det besluttet at afsætte midler til grundfinansiering af etablerede frivilligcentre.
Midlerne er afsat på FL § 15.13.28.90.
I 2017 udmeldes 21,0 mio. kr. til grundfinansiering af etablerede frivilligcentre.
Alle frivilligcentre, som opfylder ansøgningskriterierne, vil modtage støtte.
Det samlede støttebeløb på 21,0 mio. kr. fordeles mellem modtagerne, dog vil støttebeløbet maksimalt udgøre 350.000 kr. per frivilligcenter.
I 2016 modtog 60 frivilligcentre grundfinansiering fra ansøgningspuljen.
2. Ansøgningspuljens formål Ansøgningspuljens formål er at medfinansiere driften af eksisterende frivilligcentre, der skal gøre det lettere for den enkelte borger at engagere sig i frivilligt socialt arbejde, og styrke samspillet mellem kommuner og frivillige foreninger på det sociale område.
 Frivilligcentre er defineret nedenfor.
 Der er fastsat fem kriterier, som skal opfyldes for at opnå bevilling, jf. afsnit 10.
3. Målgruppe Målgruppen for ansøgningspuljen er borgere, som har gavn af frivilligt socialt arbejde, og borgere og sammenslutninger, som enten selv er engageret i frivilligt socialt arbejde eller har ønsker herom.
4. Ansøgerkreds Ansøgningspuljens ansøgerkreds er etablerede frivilligcentre i Danmark, som er organiseret som frivillige foreninger eller selvejende institutioner med selvstændigt regnskab, og som opfylder definitionen af et frivilligcenter, jf. afsnit 2.
Frivilligcentre kan dermed ikke være kommunale, og det økonomiske og ledelsesmæssige ansvar kan ikke ligge i en kommune, herunder må frivilligcentrets formand og næstformand ikke være kommunale repræsentanter.
Frivilligcentrets regnskab skal være selvstændigt og kan således ikke indgå som en post i det kommunale regnskab.
5. Forventede resultater De forventede resultater for de støttede projekter er, at det enkelte frivilligcenter igangsætter aktiviteter, som efterspørges af borgere og foreninger, og som har værdi for det frivillige sociale arbejde.
Det forventes, at det enkelte frivilligcenter aktivt arbejder for at sikre kendskab blandt målgruppen til frivilligcentrets funktion og ydelser og til frivilligt arbejde generelt.
Det forventes, at de støttede projekter opnår nedenstående resultater på borgerniveau og organisatorisk niveau.
5.1. Forventede resultater på borgerniveau Det forventes, at borgere, som allerede yder en frivillig indsats eller ønsker at yde en frivillig indsats, får kendskab til frivilligcentrenes eksistens og det lokale frivillige arbejde generelt.
Det forventes endvidere, at borgere, der ønsker at yde en frivillig indsats kan få hjælp og vejledning i frivilligcentrene.
Den enkelte borger skal opleve det som let og ligetil at komme i gang med at yde en frivillig indsats.
 Det forventes, at det enkelte frivilligcenter igangsætter aktiviteter, som efterspørges af borgere og foreninger, og som har værdi for det frivillige sociale arbejde.
5.2. Forventede resultater på organisatorisk niveau Det forventes, at det enkelte frivilligcenter medvirker til løbende at fremme samspillet mellem kommunen og de foreninger, der arbejder med frivilligt socialt arbejde.
 Det forventes, at det enkelte frivilligcenter aktivt arbejder for at sikre kendskab blandt målgruppen til frivilligcentrets funktion og ydelser og til frivilligt arbejde generelt.
6. Støtteegnede projekter Støtteegnede projekter er frivilligcentre, som er etablerede, og som opfylder beskrivelsen i afsnit 2 og 5.
7. Projektperiode Midlerne skal anvendes i perioden 1. januar 2017 til 31. december 2017.
8. Tidsplan Ansøgningspuljen for 2017 udmeldes den 20. februar 2017 med frist for ansøgning den 20. marts 2017. Ansøgningspuljen forventes udmøntet ultimo april 2017.
9. Køn skal tænkes ind i projektet (Kønsmainstreaming) I skal tydeligt overveje, om projektet er målrettet enten mænd eller kvinder eller begge køn.
De anvendte metoder i projektet skal svare til de behov, som mænd og kvinder i målgruppen kan have.
I skal overveje om kvinder og mænd har samme behov for hjælp.
I skal også overveje, om der er basis for at indrette projektet på en måde, der gør det muligt for både kvinder og mænd at få udbytte af det.
10. Tildelingskriterier for tilskud fra ansøgningspuljen 10.1. Vurdering af ansøgninger Ansøgninger om tilskud fra ansøgningspuljen vurderes på baggrund af nedenstående fem tildelingskriterier, som skal være opfyldt, før et frivilligcenter kan opnå tilskud.
Vurderingen er inddelt i fem områder.
De enkelte vurderingsområder uddybes nedenfor efter den skematiske oversigt.
Oversigten illustrerer, hvordan den samlede ansøgning bliver vurderet.
10.2. Generelle tildelingskriterier For at komme i betragtning til tilskud fra ansøgningspuljen gælder følgende generelle tildelingskriterier for ansøgningen og ansøger:
De fem kriterier udgør et mindstegrundlag for et velfungerende frivilligcenter.
De første tre kriterier sikrer, at frivilligcentret årligt gennemfører aktiviteter til gavn for de frivillige i lokalområdet.
Det fjerde kriterium sikrer, at frivilligcentret samarbejder med og understøtter de lokale frivillige foreninger.
Det femte kriterium sikrer delt finansiering mellem stat og kommune.
Kriterierne er uddybet herunder.
1. kriterium: Netværk mellem foreninger i kommunen/lokalområdet Der skal i ansøgningen være dokumenteret minimum én aktivitet i 2016, som har omhandlet netværk mellem foreninger.
Aktiviteten kan f.eks. være uddannelsesaktivitet for frivillige, seminar eller konference med deltagelse af frivillige foreninger eller netværk og erfaringsudveksling mellem foreningerne.
 Dokumentationen for dette kriterium kan f.eks. være en dagsorden, indkaldelse, annoncering eller deltagerprogram.
2. kriterium: Synliggørelse og udbredelse af frivilligt socialt arbejde Der skal i ansøgningen dokumenteres minimum én aktivitet i 2016, som har omhandlet synliggørelse af frivilligt arbejde, hvervning af frivillige eller matchning mellem modtager og yder af frivilligt socialt arbejde.
Aktiviteten kan være udarbejdelse af liste over frivillige foreninger i kommunen/lokalområdet, hvervningsaktiviteter såsom årlige markedsdage for frivillige foreninger, hvervningskampagne på hjemmeside mv.
Dokumentation for dette kriterium kan f.eks. være pjece eller lister over frivillige foreninger (social vejviser) med tydelig angivelse af dato for udarbejdelsen og det geografiske dækningsområde.
Dokumentation kan også være annoncering i lokalmedier eller hjemmeside.
3. kriterium: Foreningsservice  udlån af lokaler Det skal i ansøgningen dokumenteres, at frivilligcentret i 2016 har stillet lokaler til rådighed for frivillige foreninger og mindst én gang udlånt et lokale.
Dokumentation for dette kriterium kan f.eks. være frivilligcentrets bookingsystem for lokaler.
Et bookingsystem kan både være elektronisk og i form af en bog eller kalender.
4. kriterium: Minimum 20 medlemsforeninger Det skal i ansøgningen dokumenteres, at frivilligcentret har minimum 20 medlemsforeninger.
Dokumentation for dette kriterium sker ved udfyldelse af et skema indeholdende foreningsnavn, antal medlemmer af foreningen, dato for indmeldelse i foreningen.
Endvidere skal skemaet indeholde formandens underskrift for minimum 20 af de oplistede medlemsforeninger.
Skemaet er vedlagt ansøgningsmaterialet.
5. kriterium: Kommunal medfinansiering Kommunen skal bidrage med mindst det samme beløb som statens tilskud.
Kravet til den kommunale medfinansiering forventes i 2017 at være på 350.000 kr.
Det bemærkes, at det endelige statslige grundfinansieringstilskud først kendes, når ansøgningspuljen er færdigbehandlet, men beløbet kan ikke overstige 350.000 kr.
Dokumentation for dette kriterium skal være en erklæring fra kommunen indeholdende det præcise beløb, kommunen har forpligtet sig til at støtte frivilligcentret med.
Som en del af støtten kan indgå rene huslejeudgifter til lokaler stillet til rådighed af kommunen.
Forbrugsudgifter, såsom el, vand, varme og renovation indgår ikke som en del af støttebeløbet.
Såfremt huslejeudgifter indgår i støttebeløbet, skal størrelsen af lokalerne samt kvadratmeterprisen fremgå af dokumentationen.
 Erklæringen skal som minimum være underskrevet at en kontorchef eller tilsvarende i kommunen.
Det bemærkes, at indsendelse af oplysninger om forventet kommunal støtte ikke er tilstrækkeligt for at opfylde dette kriterium.
Der skal således foreligge en endelig aftale med kommunen om støtte.
10.3. Vedtægter Frivilligcentrets vedtægter skal vedlægges ansøgningen.
Vedtægterne skal være underskrevet af bestyrelsen.
Vedtægterne gennemgås for at afklare, hvordan det økonomiske og retlige ansvar er placeret.
Dvs. at der gennemgås regler vedr. valg af bestyrelse, fremlæggelse af regnskab og revision, generalforsamling og anvendelse af formue ved opløsning af foreningen.
Endvidere gennemgås reglerne for sammensætning af bestyrelsen med henblik på at sikre, at en kommunal repræsentant ikke kan bestride posten som formand og næstformand.
10.4. Årsregnskab Idet der med grundfinansiering ydes driftsstøtte til frivilligcentrene, ønskes indsigt i frivilligcentrets samlede økonomi.
Derfor skal det seneste revisionspåtegnede årsregnskab vedlægges ansøgningen.
 Ved årsregnskab forstås frivilligcentrets samlede regnskab omfattende alle indtægter og udgifter, aktiver og passiver, samt frivilligcentrets egenkapital.
 Årsregnskabet skal være revideret af en statsautoriseret eller registreret revisor. Årsregnskabet skal endvidere være underskrevet af tilskudsmodtageren.
Hvis frivilligcentret i en del af den seneste årsregnskabsperiode har været en del af kommunens økonomi, indsendes årsregnskab for den del af perioden, hvor frivilligcentret har været uafhængigt af kommunens regnskab.
Der skal ikke indsendes dokumentation i form af uddrag fra de kommunale regnskaber for den resterende periode.
 Hvis frivilligcentret i hele den forudgående periode frem til 2017 har været kommunalt, indsendes en opgørelse over centrets økonomi/regnskab i 2016.
11. Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af medarbejdere i projektet.
Lønniveauet må ikke være højere end det, der er aftalt i de statslige overenskomster for tilsvarende arbejde.
 2. Udgifter til honorarer til konsulenter.
 3. Udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter.
 8. Udgifter til formidling.
 9. Udgifter til lokaler.
10. Udgifter til kontorhold (f.eks. mindre kontorartikler, porto mv.) 11. Udgifter til mindre materielanskaffelser indtil 50.000 kr. pr. år (f.eks. indkøb af udstyr, køkkenmaskiner eller andet inventar). Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
12. Andre relevante udgifter til projektets gennemførelse.
Relevansen beskrives i en note til budgettet.
12. Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materialeanskaffelser for over 50.000 kr. per år.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
 7. Aktiviteter for personer uden lovligt ophold i Danmark.
8. Uforudsete udgifter.
Der må ikke budgetteres med reserve mv.
9. Overhead.
Udgifter til administration mv. skal fremgå af særskilte budgetposter.
10. Diverse/øvrige udgifter.
Der må ikke budgetteres med uspecificerede udgifter.
13. Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstrutkur.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 11 og 12). Udgifter skal specificeres i budgettet, og udgifter kan ikke samles i overordnede budgetposter.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 13.1. Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
13.2. Periodiserede budgetter 13.2.1. 100.000 kr. eller derudover Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
 13.2.2. Under 100.000 kr.
Hvis det ansøgte beløb er mindre end 100.000 kr., behøves projektudgifter ikke at være opdelt i måneder.
De kan samles i den første måned, hvor projektet har udgifter.
13.3. Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
I kan finde relevant information på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
13.4. Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
13.5. Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
13.6. Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
14. Ansøgningsprocedure Ansøgningsfristen er den 21. marts 2017 kl. 12.00. Efter dette tidspunkt kan ansøgninger ikke længere fremsendes.
 Ansøgerne kan forvente svar på ansøgningen ultimo april 2017.
Socialfaglige spørgsmål kan stilles til Klaus Otto Hansen i Socialstyrelsen via kha@socialstyrelsen.dk.
Spørgsmål om administration af ansøgningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91370200, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk.
14.1. NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
Ansøgere, som ikke er CVR-registrerede, kan søge vha. en NemID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
15. Hvis projektet får tilskud Hvis projektet får tilskud, gælder der en række forpligtelser, som står i bekendtgørelse om ansøgningspuljen til grundfinansiering af etablerede frivilligcentre, af afgørelsen dvs. tilskudsbrevet, og af vejledningen om betingelser for tilskud.
Der er f.eks. tale om pligt til at indsende relevante dokumenter, rapporter, udbetalingsanmodning og regnskab.
 Hvis I ikke overholder forpligtelserne, kan Socialstyrelsen f.eks. beslutte tilbageholdelse, bortfald eller tilbagebetaling af tilskud.
 Nedenfor nævnes puljespecifikke forpligtelser:
15.1. Evaluering og erfaringsopsamling Det skal være muligt at følge med i antallet af aktiviteter, medlemsforeninger og størrelsen på den kommunale medfinansiering.
Derfor modtager alle frivilligcentre, som bliver omfattet af grundfinansiering, et skema fra FriSe til afrapportering for alle fem kriterier.
 Rapporten skal udfyldes elektronisk og indsendes via Socialstyrelsens Tilskudsportal senest den 31. januar 2018. Herudover sendes rapporten til FriSe.
Det bemærkes, at eventuel aktivitetsnedgang fra et år til et andet ikke har betydning for tildeling af grundtilskuddet, så længe de fem kriterier, der er beskrevet ovenfor, er opfyldt.
Afrapporteringen anvendes af Socialstyrelsen til at følge det samlede aktivitetsniveau for landets frivilligcentre.
