Nr BR 6 Beretning om Folketingets behandling af EU-sager   

 Nr 6 1995-96, 1. samling Afgivet af Europaudvalget Afgivet: 19960927 I.
Indledning For to år siden vedtog Europaudvalget en beretning, der lagde grunden til  

 øget indflydelse for Folketinget på beslutninger vedrørende Den Europæiske  

 Union.
Baggrunden var dels Maastricht-Traktatens ikrafttræden den 1. november  

 1993, dels vedtagelsen af dagsordenen den 7. april 1994 i Folketinget.
 Siden har der vist sig behov for en række yderligere forbedringer, således  

 at Folketinget i endnu højere grad informeres om og medinddrages i  

 EU-beslutningerne, der ofte har indenrigspolitisk karakter.
II.
Gennemførelse af beretningen af 20. maj 1994 I Markedsudvalgets beretning af 20. maj 1994 lagde man på en række punkter  

 op til en ændret procedure, der tog sigte på en forbedring af regeringens  

 orientering af Folketinget om EU-sager.
Europaudvalget har drøftet de  

 hidtidige erfaringer og gør i bilag 1 status over de forbedringer, der  

 er gennemført siden 1994, og den praksis, der følges medio 1996.
III.
Fremtidige forbedringer På grundlag af de indvundne erfaringer har udvalget drøftet behovet for en  

 præcisering og opstramning af nogle af de gældende procedurer samt en  

 forbedring af procedurerne på enkelte områder og har truffet aftale med  

 regeringen om følgende tiltag:
1. Kommissionsforslag For at den offentlige debat kan foregå på et reelt grundlag og på et så  

 tidligt tidspunkt, at de fremførte meninger kan øve indflydelse på  

 beslutningerne, er det vigtigt, at Kommissionens forslag er tilgængelige på  

 dansk så tidligt som muligt.
Det gælder, hvad enten det drejer sig om  

 egentlige direktiv- og forordningsforslag eller om andre væsentlige forslag  

 til retsakter samt redegørelser og meddelelser i form af grøn- og hvidbøger,  

 lovprogrammer m.v.
 Derfor støtter Europaudvalget kommissionsformand Jacques Santers ide om,  

 at kommissionsforslag m.v. fremsendes til de nationale parlamenter (gerne pr.  

 elektronisk post), samtidig med at de fremsendes til de øvrige  

 EU-institutioner.
 I de tilfælde, hvor der går mere end en uge, fra Kommissionen vedtager at  

 fremsætte et forslag, til det foreligger på dansk, skal Folketinget bede om i  

 første omgang at få det pr. elektronisk post på engelsk eller fransk.
Folketinget må - i samarbejde med andre nationale parlamenter - fortsat  

 presse på, for at - alle sprogversioner af Kommissionens forslag foreligger hurtigt, og at - Kommissionen bliver i stand til at overføre sine dokumenter med  

 elektronisk post.
 Regeringen orienterer Folketinget og offentligheden om, hvilke nye forslag  

 der er fremkommet fra Kommissionen, gennem fremsendelse af ugentlige lister,  

 jf. bilag 2.
2. Grundnotater Regeringens skriftlige orientering af Europaudvalget og fagudvalgene sker  

 i form af faktuelle notater, som belyser sagen (jf. bilag 3), men som ikke  

 indeholder regeringens indstillinger (forhandlingsoplæg) eller vurderinger af  

 forhandlingssituationen.
Den skriftlige orientering, der finder sted snarest  

 efter fremsættelsen af kommissionsforslagene, sker i form af  

grundnotater, der betegnes som »grundnotat« i overskriften.  

 Der udarbejdes et grundnotat om hver sag for sig.
Den senere skriftlige  

 orientering i forbindelse med Europaudvalgets behandling af sagen, når denne  

 er på dagsordenen for et rådsmøde, sker i form af aktuelle notater,  

 der i overskriften betegnes som »notat« eller  

 »samlenotat«.
 I Markedsudvalgets beretning fra 1994 nævnes det, at målet er, at der  

 fremsendes grundnotater om alle nye, selvstændige direktivforslag m.v., men i  

 første omfang fik regeringen kun pligt til at fremsende grundnotater om nye  

 kommissionsforslag, der berører beskyttelsesniveauet i Danmark på sundheds-,  

 miljø-, arbejdsmarkeds- og forbrugerområdet.
Tiden er nu inde til at udvide ordningen, således at den ikke kun omfatter  

 de ovenfor nævnte fire områder, men udstrækkes til alle nye direktivforslag.  

 Fremtidig udarbejdes grundnotater om alle nye direktivforslag.
Tilsvarende  

 udarbejdes grundnotater om alle nye grøn- og hvidbøger.
Derudover udarbejder regeringen af egen drift grundnotater om øvrige  

 kommissionsforslag til retsakter, som regeringen skønner er væsentlige.
Det  

 gælder også forslag til kommissionsdirektiver og kommissionsforordninger, der  

 gennemføres i de såkaldte forskriftsudvalg, og som efter regeringens skøn er  

 væsentlige.
Efter anmodning fra et folketingsudvalg udarbejder regeringen  

 herudover grundnotat eller aktuelt notat om andre forslag, meddelelser m.v.  

 fra Kommissionen.
De nævnte udvidelser sker gradvis og får fuld virkning fra og med det  

 første kommissionsforslag, der fremsættes i 1997, dvs.
KOM(97)1.
Erfaringerne har vist, at grundnotaterne ikke alene har betydning i den  

 hjemlige beslutningsproces, men også er nyttige for de danske medlemmer af  

 Europa-Parlamentet.
Imidlertid er grundnotaterne ikke altid fremkommet tids  

 nok til, at de har kunnet indgå i de danske Europa-Parlamentsmedlemmers  

 overvejelser under behandlingen af forslagene i Europa-Parlamentet og dettes  

 udvalg.
 For at råde bod herpå skal grundnotat for fremtiden fremsendes senest 10  

 uger efter, at et kommissionsforslag er modtaget i Rådet, uanset om det på  

 det tidspunkt foreligger på dansk.
 I de tilfælde, hvor et grundnotat måtte blive forsinket, skal der inden  

 tidsfristens udløb fremsendes meddelelse om forsinkelsen samt oplysning om,  

 hvornår grundnotatet forventes at foreligge.
 Målsætningen er fortsat, at grundnotat under alle omstændigheder skal  

 foreligge i god tid, før Europa-Parlamentets udvalg har frist for  

 ændringsforslag.
 I de tilfælde, hvor Europa-Parlamentets tidsfrist for fremsendelse af  

 ændringsforslag til brug for Parlamentets 1. behandling ligger før fristen  

 for udarbejdelse af grundnotater, kan de danske medlemmer af  

 Europa-Parlamentet rette henvendelse til Udenrigsministeriet med henblik på,  

 at der søges udarbejdet et grundnotat inden udløbet af Parlamentets frist for  

 sådanne ændringsforslag.
 For så vidt angår behandlingen af sager under søjle 2 og 3, henvises til  

 Markedsudvalgets beretning af 20. maj 1994. Udvalget vil på et senere  

 tidspunkt drøfte procedurerne på disse områder med regeringen.
3. Aktuelle notater Europaudvalget er klar over, at man ved udarbejdelse af grundnotater og  

 aktuelle notater må afveje to modstridende hensyn.
Grundnotatet skal på den ene side være så fyldigt og dækkende som muligt,  

 herunder i sin beskrivelse af konsekvenserne for danske regler og praksis.
På  

 den anden side skal det foreligge inden for den ovenfor nævnte tidsfrist på  

 10 uger.
Det aktuelle notat (samlenotatet) skal på den ene side helst have de  

 allerseneste kompromisforslag samt ændringsforslag fra Europa-Parlamentet  

 med.
På den anden side skal det foreligge en uge før Europaudvalgsmødet.
 Med hensyn til grundnotater fremsender regeringen supplerende notater i de  

 tilfælde, hvor grundnotatet på grund af tidsfristen ikke kan medtage alle  

 væsentlige oplysninger om konsekvenser for danske regler og praksis.
I grundnotatet eller i et supplerende notat oplyser regeringen, hvilke  

 erhvervsorganisationer, interesseorganisationer el.lign. der er hørt, ligesom  

 den redegør for indholdet af relevante høringssvar.
Høringssvarene bør  

 relatere sig til forslaget i dets aktuelle udformning.
 I det hele taget fremsender regeringen supplerende notater, hvis  

 forslagene ændres væsentligt under behandlingen, f.eks. hvis Kommissionen  

 vedtager væsentlige ændringer til forslagene.
 Med hensyn til de aktuelle notater vil regeringen arbejde for, at  

 behandlingen i de faste repræsentanters komite skal ligge så lang tid før  

 rådsmødet, at de endelige forslag, som skal vedtages i Ministerrådet,  

 foreligger i rimelig tid inden den politiske beslutning i Ministerrådet,  

 f.eks. 10 dage før.
 Derudover har regeringen - som nævnt i beretningen fra 1994 - stadig  

 mulighed for efter fremsendelsen af samlenotatet at fremsende supplerende  

 notater.
 Endelig skal regeringen selvfølgelig i forbindelse med den mundtlige  

 forelæggelse af forhandlingsoplægget redegøre for den seneste udvikling i  

 forhandlingssituationen i Rådet.
Debatten i folketingsudvalgene og i offentligheden foregår i vid  

 udstrækning på grundlag af de af regeringen udarbejdede notater, som er  

 lettere at læse end de officielle kommissionsforslag.
Det er derfor vigtigt,  

 at disse notater er letforståelige og overskuelige samt fyldestgørende.
 Med henblik på den snarlige indførelse af elektronisk overførsel fra  

 Udenrigsministeriet til Folketinget af notater m.v. er det ligeledes  

 ønskeligt med en vis ensartethed i opstillingen.
 Hertil kommer, at der fra Europaudvalget og andre udvalg er fremsat ønske  

 om en udbygning af notaterne på visse områder, bl.a. med en bedre belysning  

 af forslagenes miljømæssige, sundhedsmæssige og beskæftigelsesmæssige  

 konsekvenser.
 På denne baggrund har Europaudvalget aftalt med regeringen, at man ved  

 udformningen af notaterne så vidt muligt vil følge den model, som er  

 opstillet i bilag 3. Det gælder såvel grundnotater som aktuelle  

 notater - med det forbehold, at ikke alle oplysninger kan foreligge på  

 tidspunktet for udarbejdelse af det første grundnotat.
 Regeringens redegørelse for afholdte rådsmøder fremsendes snarest muligt  

 efter disses afholdelse.
 Efter de uformelle ministermøder, som regeringen har forelagt  

 Europaudvalget, fremsender regeringen en redegørelse for drøftelserne,  

 eventuelt vedlagt en pressemeddelelse fra mødet.
4. § 2-udvalgene Referaterne fra § 2-udvalgene fremsendes til Europaudvalgets sekretariat,  

 hvor medlemmerne af udvalget under fortrolighed kan læse disse.
5. Forholdet mellem Europaudvalget og fagudvalgene Med beretningen fra 1994 indførtes en ordning med parallel skriftlig  

 orientering af Europaudvalget og fagudvalg, idet hovedreglen er, at de  

 notater m.v., som Udenrigsministeriet sender til Europaudvalget, sendes som  

 »kopibilag« til det eller de relevante fagudvalg.
Som nævnt i bilag  

 1 sender nogle ministerier notater til det relevante fagudvalg, samtidig med  

 at notatet via Udenrigsministeriet fremsendes til Europaudvalget.
Denne  

 fremgangsmåde kan Europaudvalget bifalde.
 De halv- eller helårlige lovprogrammer, der fremlægges fra Kommissionen,  

 og formandskabets arbejdsprogram kan danne basis for mere fremadrettede  

 drøftelser med ministrene såvel i Europaudvalget som i fagudvalgene.  

 Fagudvalget kan i den forbindelse bede ministeren give en redegørelse for de  

 vigtigste sager inden for udvalgets ressort, der forventes behandlet i EU i  

 det kommende halve år.
Det er ønskeligt, at Folketingets medlemmer herigennem får mulighed for på  

 et tidligere tidspunkt end nu at øve indflydelse på Danmarks  

 forhandlingsposition.
Den ovenfor nævnte udvidelse af ordningen med  

 grundnotater og fremrykningen af tidspunktet for deres fremsendelse giver  

 fagudvalgene en mulighed for at tage sagerne op på et tidligere tidspunkt.
 Fagudvalgene opfordres til at sætte relevante kommissionsforslag på  

 dagsordenen, når det faktuelle grundnotat foreligger.
Som nævnt i beretningen fra 1994 er det det enkelte fagudvalg, som tager  

 stilling til, hvordan behandlingen i givet fald skal ske.
Den kan bestå i, at  

 man stiller supplerende skriftlige spørgsmål, at man kalder ministeren i  

 samråd, at man drøfter sagen, at man afgiver en udtalelse, eller at man  

 fremkommer med en indstilling til Europaudvalget.
6. Orientering og forhandlingsoplæg Regeringens orientering af Europaudvalget og forelæggelse af  

 forhandlingsoplæg foregår fortsat efter de hidtidige - i beretningen fra 1994  

 beskrevne - retningslinjer.
 Det præciseres, at regeringen også forelægger væsentlige forslag til  

 kommissionsdirektiver og kommissionsforordninger, der gennemføres i de  

 såkaldte forskriftsudvalg.
 På den dagsorden for rådsmødet, regeringen fremsender til Europaudvalget,  

 skal det - i det omfang det er kendt på tidspunktet for fremsendelsen af  

 dagsordenen - fremgå, hvilke af de anførte punkter der forventes vedtaget  

 uden debat, dvs. som A-punkter.
 Når rådet optræder som lovgiver eller træffer beslutninger af større  

 rækkevidde og der i den forbindelse afgives erklæringer til Rådets protokol  

 af væsentlig betydning, som ikke forventes offentliggjort, orienterer  

 regeringen snarest Europaudvalget mundtligt i fortrolig form.
Endelig orienterer regeringen om væsentlige sager, der forventes drøftet  

 på uformelle rådsmøder, forud for disses afholdelse.
I disse tilfælde afgiver  

 regeringen efterfølgende en skriftlig redegørelse for det uformelle mødes  

 forløb vedlagt en eventuel pressemeddelelse.
En sådan skriftlig redegørelse  

 for det uformelle mødes forløb kan også afgives i tilfælde, hvor sagerne på  

 mødet ikke forud har været forelagt Europaudvalget.
IV.
Europaudvalgets arbejdsform Europaudvalget har drøftet de problemer, den store stofmængde i visse  

 perioder kan medføre.
Der er enighed om, at det afgørende er, at sagerne får en seriøs og saglig  

 behandling.
Udvalgsmedlemmerne må have lejlighed til at stille spørgsmål til  

 ministrene - og i givet fald få svarene uddybet - samt tilkendegive de  

 enkelte partiers principielle holdning til forslagene og  

 forhandlingsoplæggene.
Der er samtidig enighed om, at man bør tilstræbe at koncentrere  

 drøftelserne om de væsentlige spørgsmål, således at tiden udnyttes bedst  

 muligt.
Med henblik herpå forudsættes de fremsendte samlenotater bekendt,  

 således at ministrene i udvalget kan koncentrere deres mundtlige forelæggelse  

 om de politisk væsentlige sager.
Naturligvis kan medlemmerne også stille spørgsmål vedrørende de sager, der  

 ikke nævnes i den mundtlige forelæggelse, og ministrene skal også være  

 forberedt på at besvare sådanne spørgsmål.
Men ved den nævnte fremgangsmåde  

 kan debatten koncentreres om det væsentlige.
 Europaudvalget vil på et senere tidspunkt tage op til drøftelse, hvordan  

 spørgsmål i forbindelse med WTO, Schengen og andre internationale  

 samarbejdsorganisationer skal behandles i Folketinget.
V.
Folketingets behandling af Kommissionens grøn- og hvidbøger og  

 lign.
Baggrund På regeringskonferencen i 1996 bliver et af emnerne en stærkere  

 inddragelse af de nationale parlamenter i EU-samarbejdet.
Der er et udbredt  

 ønske herom, men formerne herfor er ikke afklaret.
 På mødet for Europaudvalgene fra de 15 EU-landes nationale parlamenter i  

 Madrid i november 1995 (det såkaldte COSAC-møde) blev det fra flere sider  

 fremhævet, at en vej fremad kunne være behandling af Europa-Kommissionens  

 grøn- og hvidbøger i de forskellige parlamenter og disses udvalg, hvorefter  

 parlamenterne kunne fremsende deres synspunkter vedrørende grøn- og  

 hvidbøgerne til de nationale regeringer og til EU-institutionerne.
Tilsvarende var kommissionsformand Jacques Santer under sit besøg i  

 København den 13. november 1995 inde på, at de nationale parlamenter ikke  

 blot skal have tilsendt Europa-Kommissionens grøn- og hvidbøger, men også bør  

 tilkendegive synspunkter herpå til bl.a.
Europa-Kommissionen, så de kan indgå  

 i Kommissionens overvejelser, når de konkrete forslag til direktiver og  

 forordninger efterfølgende udarbejdes på baggrund af reaktionen på grøn- og  

 hvidbøgerne.
Forslag Det foreslås, at Folketingets Europaudvalg i samarbejde med det pågældende  

 fagudvalg i fremtiden behandler relevante grøn- og hvidbøger fra  

 Europa-Kommissionen samt andre vigtige forslag fra Kommissionen.  

 Europaudvalget træffer beslutning om, hvilke grøn- og hvidbøger m.v. der skal  

 behandles efter den foreslåede nye procedure.
Den nedenfor skitserede nye  

 procedure træder ikke i stedet for de hidtidige muligheder for at behandle  

 EU-forslag i Folketingssalen, jf. forretningsordenens § 19, stk. 6, om  

 EU-redegørelser og § 21 om forespørgsler.
A.
Forberedelse Med henblik på drøftelserne udarbejder regeringen på forhånd  

 lettilgængelige faktuelle notater om grøn- og hvidbøgerne.
Relevante  

 organisationer og bevægelser kan anmodes om bidrag.
Folketingets EU-konsulent  

 kan ligeledes bidrage med kommentarer.
B.
Høring Hvor det er hensigtsmæssigt, kan der forud for behandlingen afholdes en  

 høring.
Høringen arrangeres af Europaudvalget eventuelt i samarbejde med det  

 pågældende fagudvalg.
Til høringen kan inviteres eksperter, som udspørges af  

 et panel af politikere fra Europaudvalget og fagudvalget.
Også repræsentanter  

 for EU's institutioner bør kunne deltage i høringen - enten direkte eller  

 gennem telekonference med tolkning.
De kan gennemgå forslagenes politiske  

 formål og besvare spørgsmål.
C.
Behandling I behandlingen, som foregår i et møde efter afholdelsen af den eventuelle  

 høring, vil det ofte være hensigtsmæssigt, at relevante ministre deltager.
De  

 kan gennemgå regeringens holdning til grøn- og hvidbøgerne og besvare  

 spørgsmål.
 I behandlingen deltager Europaudvalgets medlemmer og normalt medlemmerne  

 af det relevante fagudvalg.
 Behandlingen bør finde sted i tilslutning til en eventuel høring.
 Ved afslutningen af behandlingen kan de forskellige partiers ordførere  

 tilkendegive deres holdninger til væsentlige punkter i grøn- og hvidbøgerne.
D. Åbenhed Med henblik på at øge åbenheden omkring Folketingets arbejde med  

 Europaspørgsmål afholdes møderne - såvel en eventuel høring som den  

 efterfølgende behandling - i fuld offentlighed med adgang for presse og tv.  

 Dette kan ske inden for rammerne af Folketingets Forretningsorden § 8, stk.  

 9. Den fysiske ramme kunne med fordel være Landstingssalen i Folketinget,  

 hvor der er arbejdspladser for journalister og gode tilhørerfaciliteter.  

 Tolkebokse og paraboltransmission vil kunne indrettes her med henblik på  

 deltagelse af udenlandske eksperter og repræsentanter for EU-institutionerne  

 i høringerne.
E.
Konklusioner Når der er tale om grøn- og hvidbøger, hvor Kommissionen beder om  

 udtalelser fra de nationale parlamenter, udarbejder Europaudvalget på  

 baggrund af den offentlige drøftelse en konklusion.
Opnås der ikke enighed om  

 denne, bør såvel flertals- som mindretalsindstillinger fremgå.
 Konklusionen offentliggøres og sendes til regeringen, Europa-Kommssionen,  

 Europa-Parlamentet og de nationale parlamenter i EU-landene.
VI.
Orientering om implementering af direktiver m.v.
Europaudvalget har drøftet det forhold, at langt hovedparten af  

 EF-direktiverne implementeres i Danmark ved bekendtgørelser el.lign. - altså  

 ikke ved lovgivning.
Det kan lade sig gøre, fordi ministrene i forvejen i den  

 danske lovgivning har vidtgående bemyndigelser til at udstede  

 gennemførelsesbestemmelser i form af bekendtgørelser.
Dette forhold har givet anledning til, at man har rejst spørgsmålet, om  

 der er for mange bemyndigelser i de danske love.
Det er imidlertid et  

 generelt spørgsmål, som ikke alene vedrører EF-direktiver, og som der derfor  

 ikke skal tages stilling til i nærværende beretning.
 På EU-området, hvor fagudvalgene i stigende omfang inddrages i  

 drøftelserne, inden direktiverne vedtages, og hvor Europaudvalget som regel  

 har fået forelagt forhandlingsoplæg i forbindelse med deres vedtagelse, er  

 der imidlertid behov for, at de nævnte udvalg bliver orienteret om, hvorledes  

 de vedtagne direktiver bliver udmøntet i danske regler.
Derfor vil den pågældende minister fremtidig orientere Europaudvalget og  

 parallelt det relevante fagudvalg om, hvordan vedtagne direktiver m.v., som  

 har været forelagt Europaudvalget med forhandlingsoplæg, er blevet  

 implementeret i Danmark.
Dette sker i form af et kortfattet notat, som  

 udarbejdes snarest muligt, efter at en bekendtgørelse el.lign. er blevet  

 udstedt.
I notatet redegøres for, hvilket direktiv der er baggrund for  

 bekendtgørelsen.
I den forbindelse henvises ikke alene til direktivets nummer  

 i EF-Tidende, men også til det KOM-nummer, der blev anvendt ved  

 Europaudvalgets behandling af det pågældende direktiv.
 Mindretalsudtalelser:
 Ovenstående beretning er som nævnt foran udtryk for en aftale mellem  

 Europaudvalget og regeringen, idet nedenstående partier dog har ønsket at  

 give udtryk for deres supplerende synspunkter i form af nedenstående  

 mindretalsudtalelser, der optages i beretningen:
Socialistisk Folkepartis medlem af udvalget kan tilslutte sig  

 beretningen, men havde ønsket følgende tilføjelse: Alle kommissionsforslag  

 behandles, straks de er fremsat, i det relevante fagudvalg, der åbner for  

 spørgsmål og svar samt samråd og deputationer om forslaget.
Senest tre  

 måneder efter forslagets modtagelse skriver fagudvalget beretning om  

 forslaget og fremsender denne til Europaudvalget med partiernes  

 tilkendegivelser om forslaget, som det fremstår i starten af den politiske  

 proces.
Denne beretning følger derefter sagen i Europaudvalget.
Fagudvalget  

 kan desuden på ethvert tidspunkt under processen genoptage sagen af egen  

 drift.
Enhedslistens og Dansk Folkepartis medlemmer af udvalget har taget  

 forbehold over for aftalen.
Partierne finder, at beretningen er udtryk for  

 flertallets manglende vilje til at foretage de markante forandringer af  

 Folketingets behandling af EU-sager, som i virkeligheden er nødvendige for at  

 sikre EU-sager en behandling, som er demokratisk forsvarlig.
Beretningen er udtryk for en række hensigtsmæssige mindre justeringer af  

 arbejdsgangene, som Dansk Folkeparti og Enhedslisten naturligvis ikke kan  

 være imod.
Men at give det indtryk, at Europaudvalget med beretningen har  

 taget et afgørende skridt for større åbenhed og mere demokrati i behandlingen  

 af EU-sager, vil være forkert.
Dansk Folkeparti og Enhedslisten har haft tre primære ønsker til  

 beretningen, som under behandlingen ikke er imødekommet, og som efter  

 mindretallets opfattelse ville kunne medføre et afgørende brud på den  

 lukkethed, som præger Folketingets behandling af EU-sager.
Disse tre ønsker  

 er:
 1. At Folketinget i fuld offentlighed skal have en egentlig første  

 behandling af EU-retsakter i Folketingssalen, hvorefter der skrives beretning  

 over forslagene, hvori partiernes holdninger indgår.
 2. At Folketingets fagudvalg fast skal inddrages i behandlingen af  

 EU-sager via en formel procedure.
 3. At der skal være åbenhed omkring Europaudvalgets møder.
 Enhedslistens medlem af udvalget har herudover ønsket at tilføje  

 følgende:
 Beretningen er helt utilstrækkelig, hvis Folketinget, Europaudvalget og de  

 forskellige fagudvalg skal have en rimelig chance for at kunne generobre bare  

 noget af den magt, som i årenes løb i praksis er afgivet til  

 Europa-Kommissionen, de forskellige komiteer i Bruxelles og de danske  

 fagministerier.
Derfor fremlagde Enhedslisten den 29. marts 1996 en lang række forslag til  

 en styrkelse af Folketingets og Europaudvalgets rolle i behandlingen af  

 EU-sager i Folketinget.
Vores forslag handler bl.a. om langt større åbenhed i  

 behandlingen af sagerne, om en kraftig styrkelse af fagudvalgenes rolle og om  

 større kontrol med gennemførelse af EU-lovgivningen her i Folketinget.
Som en konkretisering af problemerne med hensyn til mangel på åbenhed i  

 arbejdet oplevede Enhedslisten på Europaudvalgets møde den 15. maj 1996, at  

 et flertal hindrede et ønske fra Enhedslistens side om at få en principiel  

 sag til behandling i Folketingssalen.
Sagen vedrørte et EU-direktivforslag om  

 tilsætningsstoffer i foderstoffer.
Denne sag viste behovet for  

 mindretalsbeskyttelse, så et flertal i Europaudvalget ikke rent politisk kan  

 forhindre en principiel politisk behandling af EU-sagerne i Folketingssalen.
Enhedslisten må desværre konstatere, at selv om der er en række mindre  

 forbedringer i beretningen i forhold til den måde, som arbejdet hidtil har  

 været tilrettelagt på, så er det langtfra nok.
I den yderste konsekvens kan  

 man risikere, at Europaudvalget druknes i flere papirer, som godt nok kommer  

 tidligere - men uden at Europaudvalget, fagudvalgene og Folketinget har de  

 strukturer, der for alvor kan styrke fagudvalgenes og Folketingets rolle i  

 behandlingen af EU-sagerne.
Enhedslisten vurderer, at i spørgsmålet om åbenhed vil vores forslag om  

 transmission fra Europaudvalgets møder via Folketingets interne net til  

 pressen og de andre folketingsmedlemmer være et gavnligt skridt i denne  

 retning, og her er forslagene til forbedringer ikke nær nok.
Sammen med  

 forslaget om, at Europaudvalget skal behandle de EU-retsakter, som kræver  

 forhandlingsmandat, i to omgange i Europaudvalget, ville dette netop medføre  

 en højere grad af åbenhed og mulighed for debat om EU-sagerne end den  

 nuværende model.
Det ville have været et stort skridt i retning af større åbenhed og  

 politisk indsigt, hvis man havde accepteret Enhedslistens forslag om, at de  

 EU-sager, som regeringen senere regner med der skal gives forhandlingsmandat  

 til i Europaudvalget, blev sendt til en 1. behandling i Folketingssalen, så  

 snart forslaget forelå i første omgang fra Europa-Kommissionen.
End ikke SF's  

 forslag om obligatorisk udvalgsbehandling af disse forslag kunne flertallet  

 støtte.
De to forslag ville ellers have givet fagudvalgene og  

 folketingsmedlemmerne mulighed for politisk indflydelse via en principiel  

 udvalgsbetænkning, som regeringen så kunne arbejde ud fra.
Samtidig ville det  

 tvinge Folketingets partier og udvalg til at forholde sig konkret og  

 principielt til disse forslag på et tidligere stadium i behandlingen af den  

 pågældende EU-retsakt.
I forbindelse med spørgsmålet om implementering af vedtagne EU-direktiver  

 her i Danmark er det helt uacceptabelt, at der i beretningen kun lægges op  

 til, at fagudvalgene skal orienteres af det pågældende ministerium,  

efter at implementeringen har fundet sted.
Enhedslisten foreslår i  

 stedet en A- og B-model, hvor model A skal bruges i forbindelse med de  

 direktiver, som ikke har krævet et forhandlingsmandat i Europaudvalget.
Her  

 skal den pågældende fagminister sende Folketingets partier et brev med sit  

 forslag til implementering, og partierne har så 14 dage til at reagere på  

 dette forslag.
Model B er for direktiver, som har krævet et  

 forhandlingsmandat fra Europaudvalget.
Her foreslår Enhedslisten, at et  

 folketingsparti skal kunne kræve forslaget om implementering af det  

 pågældende EU-direktiv til forhandling i Folketinget.
I beretningen siges  

 det, at implementeringen er et generelt problem, som ikke kun vedrører  

 EF-direktiver, og derfor er der ikke taget stilling til det.
Det mener  

 Enhedslisten imidlertid er at gå uden om problemet, når det kan konstateres,  

 at i perioden 1994-95 er der ifølge Udenrigsministeriet omsat 127 direktiver,  

 men det har kun resulteret i 27 love, men i hele 141 bekendtgørelser og  

 administrative regler.
De tiltag, som Enhedslisten har foreslået, ville have langt større  

 politiske konsekvenser og give langt større muligheder for Folketingets  

 udvalg og partier end de mange forslag om tidligere oversættelser til dansk  

 af kommissionsforslag, høringer om diverse grøn- og hvidbøger m.v.
Ikke at vi  

 er imod disse forbedringer i sig selv, men de mange tekniske forbedringer og  

 forslag om høringer kommer til at se ud af mere, end det er.
Vi beklager  

 stærkt, at der ikke er større politisk vilje hos flertallet af partierne til  

 at give Folketinget større magt, kontrol og indflydelse i forhold til  

 Europa-Kommissionen, de mange komiteer i EU og de danske ministerier og deres  

 behandling af EU-sagerne.
 Fremskridtspartiets stedfortræder i udvalget ønsker at tilslutte  

 sig beretningen med følgende bemærkninger:
 Fremskridtspartiet beklager, at Folketinget først bliver orienteret om  

 implementering af direktiver og lignende, når de er blevet  

 implementeret - i stedet for, som vi foreslog, at orienteringen af  

 Europaudvalget og de relevante fagudvalg skulle være en orientering om,  

 hvordan direktiverne vil blive implementeret i Danmark.
Der er i dag en uhyggelig masse ministerbeføjelser, hvilket skal  

 sammenholdes med, at der i Europaudvalget gives mandat til rammedirektiver,  

 som jo angiver, i hvilken retning der skal arbejdes henimod regler på et  

 bestemt område.
Dette giver utryghed i lovgivningsarbejdet.
 Som eksempel kan nævnes »Byggevaredirektivet«, som nu har  

 udviklet sig til hundredvis af bekendtgørelser, uden at et eneste  

 folketingsmedlem har haft mulighed for bare at læse, hvordan direktivets  

 bestemmelser bliver udmøntet, inden det er gældende ret.
 Derudover ser Fremskridtspartiet frem til, som det blev lovet, at udvalget  

 vil gå videre med behandling af procedurerne for sager under søjle 2 og 3 i  

 efteråret 1996.
Men vigtigst af alt for Fremskridtspartiet er det, at udenrigsministeren  

 nu har lovet, at det hele vil være under en løbende proces, hvor han vil være  

 villig til at ændre, hvis det viser sig, at der er områder, hvor udvalget  

 føler, at det stadig ikke kan få oplysninger nok.
For Fremskridtspartiet er  

 det en nødvendighed med politisk kontrol af EU-udviklingen og alle de tiltag,  

 som hele tiden kommer frem.
 P.u.v.
Ove Fich formand Bilag 1 Forbedringer siden 1994 og gældende praksis medio 1996 I dette bilag gør Europaudvalget status over de forbedringer i proceduren  

 for Folketingets behandling af EU-sager, der har fundet sted siden  

 vedtagelsen af beretningen af 20. maj 1994, og gør samtidig rede for den  

 praksis, der følges medio 1996.
 Systematikken i dette bilag er den samme som i beretningen fra 1994.
1. Kommissionsforslag Udenrigsministeriet fremsender samtlige kommissionsforslag og særlig  

 vigtige meddelelser el.lign. fra Kommissionen (SEK-dokumenter), så snart de  

 er oversendt til Ministerrådet og foreligger på dansk, til Europaudvalgets  

 sekretariat, hvor de er tilgængelige for Folketingets medlemmer.
Udenrigsministeriet udarbejder ugentlige oversigter over EU-dokumenter  

 modtaget i Udenrigsministeriet.
Oversigterne omfatter:
 1) Oplysningsskemaer vedr. kommissionsforslag til rådsvedtagelser (kaldet  

 »Retsakter«).
 2) Liste over kommissionsforslag til rådsvedtagelser (kaldet  

 »Liste«).
 3) Liste over meddelelser, rapporter m.v. fra Kommissionen til Rådet  

 (kaldet »Meddelelser«).
 4) Liste over fælles holdninger vedtaget af Rådet (kaldet  

 »Fællesholdninger«).
 Når kommissionsforslaget i den danske version oversendes til  

 Europaudvalgets sekretariat, optræder det på »Listen«.
Senere optræder kommissionsforslagene under »Retsakter« i form  

 af et oplysningsskema.
Dette indeholder supplerende oplysninger bl.a. om:
- ressortmyndighed i Danmark, - retsgrundlag, - foreløbigt skøn over, om det bliver nødvendigt med ændringer i danske  

 love eller bekendtgørelser, - hvorvidt kommissionsforslag inden for sundheds-, miljø-, arbejdsmarkeds-  

 og forbrugerområdet kommer til at berøre beskyttelsesniveauet i Danmark.
 Hvis svaret på det sidste er Ja, fremsender Udenrigsministeriet nogle  

 måneder senere automatisk et grundnotat udarbejdet af de berørte ministerier.
2. Grundnotater Udenrigsministeriet fremsender som nævnt ovenfor grundnotater om alle nye,  

 selvstændige direktivforslag samt andre vigtige forslag til retsakter,  

 herunder forordninger, som ved deres gennemførelse vil medføre ændringer i  

 dansk lovgivning og regler, hvis forslagene berører beskyttelsesniveauet i  

 Danmark på sundheds-, miljø-, arbejdsmarkeds- og forbrugerområdet.
 Regeringen har tilkendegivet, at denne ordning på de fire nævnte områder  

 også finder anvendelse på kommissionsdirektiver og kommissionsforordninger,  

 hvis indhold skønnes af en sådan betydning, at de bør forelægges Folketingets  

 Europaudvalg.
 For så vidt angår kommissionsforslag m.v., som ikke berører  

 beskyttelsesniveauet i Danmark på de fire nævnte områder, fremsender  

 regeringen kun grundnotater, hvis et folketingsudvalg anmoder herom.  

 Grundnotater vedr. meddelelser fra Kommissionen (f.eks. grøn- og hvidbøger  

 samt lovprogrammer) fremsendes ligeledes kun efter anmodning.
3. Aktuelle notater Forud for Europaudvalgets møde fremsender Udenrigsministeriet et  

 »samlenotat« angående de sager, som skal behandles på det kommende  

 rådsmøde.
Samlenotatet fremsendes som regel så tidligt, at det kan omdeles  

 til Europaudvalgets medlemmer fredag ugen før Europaudvalgsmødet.
I  

 samlenotatet redegøres for samtlige sager på den rådsmødedagsorden, der er  

 fremsendt til Europaudvalget; der henvises til tidligere fremsendte  

 grundnotater og andre notater om sagen samt til tidligere behandlinger i  

 Europaudvalget og i Rådet, ligesom der gives aktuelle oplysninger om, hvor  

 langt sagen er i EU's beslutningsproces, herunder behandlingen i  

 Europa-Parlamentet.
 Herudover fremsender Udenrigsministeriet løbende notater med faktuelle  

 oplysninger om aktuelle sager, dels på eget initiativ, dels som svar på  

 udvalgsspørgsmål.
 Europaudvalgets bilag under alm. del og vedr. lov- og beslutningsforslag  

 samt Info-noter (bl.a. fra Folketingets repræsentant ved EU) sendes - med  

 undtagelse af de ganske få, som er klassificeret »Fortroligt« - fra  

 Europaudvalgets sekretariat til de danske medlemmer af Europa-Parlamentet,  

 som ligeledes modtager dagsordenerne for Europaudvalgets møder.
4. Parallel skriftlig information til fagudvalg og Europaudvalget Der foregår en parallel skriftlig orientering af Europaudvalget og  

 fagudvalg om EU-sagerne.
Det sker ved, at de notater m.v., som sendes til  

 Europaudvalget, ligeledes sendes til det eller de relevante fagudvalg.  

 Fagudvalgene får også de pressemeddelelser med rådsmødereferater og  

 Info-noter, der udsendes fra Europaudvalgets sekretariat.
På samme måde  

 orienterer Europaudvalget og fagudvalgene gensidigt hinanden om stillede  

 spørgsmål og samrådsspørgsmål vedrørende EU-emner.
 I de fleste tilfælde fremsender regeringen sine notater m.v. via  

 Udenrigsministeriet til Europaudvalget, som i samarbejde med  

 Udvalgsafdelingen sørger for den parallelle distribution til fagudvalg.
Nogle ministerier sender notater direkte til det relevante fagudvalg,  

 samtidig med at notatet via Udenrigsministeriet fremsendes til  

 Europaudvalget.
I disse tilfælde anføres dette på forsiden af  

 fremsendelsesskrivelsen, således at man undgår, at fagudvalget får det samme  

 notat med to forskellige bilagsnumre.
Med henblik på at fremskynde fordelingen til folketingsmedlemmerne har  

 Folketinget fra oktober 1995 overtaget trykningen af de notater, der fra  

 Udenrigsministeriet fremsendes til Europaudvalget.
Folketinget trykker  

 ligeledes de »kopibilag«, der fremsendes til fagudvalgene.
 I praksis accepteres det, at kopibilaget omdeles til fagudvalget  

 respektive Europaudvalget, dagen efter at »originalbilaget« er  

 omdelt.
Man har i Europaudvalget i mange år fulgt den praksis, at når medlemmerne  

 under drøftelsen med ministeren bad om at få fremsendt et uddybende notat om  

 et bestemt emne og ministeren gik med hertil, fremsendtes notatet, uden at  

 udvalget behøvede at stille et skriftligt udvalgsspørgsmål herom.
Med henblik  

 på tidlig orientering af fagudvalgene har man i 1996 i samarbejde med  

 Udenrigsministeriet indført en ny praksis, hvorefter der formuleres egentlige  

 udvalgsspørgsmål, som registreres i Folketingets Udvalgsaktsystem (FTU).  

 Herved opnås det desuden, at folketingsmedlemmer og udvalgssekretærer ved  

 opslag i FTU kan følge med i, hvilke spørgsmål der endnu er ubesvarede.
5. Orientering og forhandlingsoplæg Ministrenes orientering af Europaudvalget samt forelæggelse af  

 forhandlingsoplæg foregår fortsat efter de hidtidige - i beretningen fra 1994  

 beskrevne - retningslinjer.
 Dog har regeringen også i en række tilfælde skønnet det rimeligt at  

 orientere Europaudvalget om drøftelser på uformelle rådsmøder, inden disse  

 fandt sted.
 Endelig har regeringen i en række tilfælde forelagt sager, som blev  

 behandlet i komiteprocedure, til orientering respektive forhandlingsoplæg.
Bilag 2 Ugelister med orientering om nye forslag fra Kommissionen Den ordning med ugentlig oversendelse af oplysningsskemaer og lister, som  

 er beskrevet i bilag 1, forenkles, når nyordningen, hvorefter regeringen  

 fremsender grundnotater om alle nye direktivforslag samt andre væsentlige  

 forslag, træder i kraft.
Forenklingen indebærer, at udarbejdelsen af  

 oplysningsskemaer ophører.
Samtidig forbedres læseligheden af ugelisterne.
Regeringen fremsender fortsat ugelister, hvorpå er opført de  

 kommissionsforslag m.v., der er oversendt til Folketinget, men listerne gives  

 en mere læsevenlig udformning, der aftales nærmere mellem Udenrigsministeriet  

 og Europaudvalgets sekretariat.
På ugelisten anføres, hvilke forslag der vil  

 blive udarbejdet grundnotater om.
Ugelisterne fordeles fortsat til samtlige  

 medlemmer af Folketinget.
Listerne fremsendes såvel i en papirudgave som i  

 elektronisk læsbar form, således at de via Folketingets tilslutning til  

 Internettet står til rådighed for offentligheden.
For at lette registreringen anføres det officielle  

 kommissionsforslagsnummer (KOM-nummer) såvel på ugelisterne som på forsiden  

 af senere fremsendte notater om en bestemt sag.
I samlenotater anføres  

 KOM-nummeret i overskriften på notaterne om de enkelte sager.
KOM-nummeret  

 bruges ved registreringen i Folketingets Udvalgsaktsystem, hvor der kan søges  

 på såvel KOM-nummer som emneord.
Når beretningen er vedtaget, sætter regeringen nyordningen vedrørende  

 grundnotater i kraft gradvis på den måde, at den naturligvis fortsat  

 fremsender grundnotater på de hidtidige fire områder og derudover fremsender  

 grundnotater om andre forslag, som der er kapacitet i administrationen til at  

 udarbejde - herunder især om særlig væsentlige forslag.
Nyordningen får fuldt  

 omfang fra og med KOM(97)1, dvs. fra foråret 1997.
 Det indebærer, at der udarbejdes oplysningsskemaer efter de hidtidige  

 regler for kommissionsforslag fremsat i 1996, mens der ikke udarbejdes  

 oplysningsskemaer for kommissionsforslag fremsat i 1997.
Bilag 3 Vejledning vedr. udformning af notater til Europaudvalget Notater (herunder grundnotater) vedr. kommissionsforslag m.v. skal  

 indeholde følgende punkter, for så vidt de er relevante i forbindelse med det  

 pågældende forslag og foreligger oplyst på tidspunktet for notatets  

 fremsendelse til Europaudvalget:
 1) Kommissionsforslagets nummer.
 2) Retsgrundlag, relationen til subsidiaritetsprincippet,  

 beslutningsprocedure samt tidligere behandling i Rådet.
 3) Beskrivelse af forslagets faktuelle indhold, herunder eventuelle  

 formandskabskompromisforslag.
 4) Udtalelser, respektive ændringsforslag fra Europa-Parlamentet (og i  

 givet fald ØSU og Regionsudvalget) samt Kommissionens holdning til  

 ændringsforslagene.
 5) Gældende danske regler.
 6) Analyse af, hvordan gældende danske regler og standarder påvirkes.  

 Herunder belyses konsekvenserne i Danmark, for så vidt angår:
- lovgivning, - administrativt fastsatte regler, - de offentlige finanser og offentlige myndigheders administration, - samfundsøkonomien.
 Hvor det er relevant, belyses desuden eventuelle væsentlige konsekvenser  

 for:
- beskæftigelsen, - arbejdsmarkedet, - små og mellemstore virksomheder, - ligestilling, - miljø, - sundhed, - forbrugerbeskyttelse.
 7) Høring af interesseorganisationer, herunder § 2-udvalg, og en  

 fyldestgørende redegørelse for disses svar.
 8) Referencer til tidligere fremsendte notater (herunder grundnotater) med  

 angivelse af dato samt datoerne for tidligere forelæggelser for  

 Europaudvalget med præcisering af, hvornår der er forelagt forhandlingsoplæg.
