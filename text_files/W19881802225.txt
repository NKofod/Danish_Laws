 Inventaranskaffelse til stald, bestående af drægtighedsbokse og  

 skillerum samt bindsler m.v. kunne - selv om de normalt anvendtes i større  

 eller mindre samlede enheder - fratrækkes fuldt ud efter afskrivningslovens §  

 3, stk. 2.
 Gårdejer A klagede over, at de stedlige skattemyndigheder havde anset ham  

 for uberettiget til i indkomstopgørelsen for 1984 at fradrage  

 inventaranskaffelser med 30.172 kr. og alene havde godkendt afskrivning herpå  

 med 7.543 kr.
 Det fremgik af sagens oplysninger, at klageren drev et større landbrug med  

 hovedvægten på svineavl, og at han i 1984 bl.a. havde moderniseret  

 staldbygningen, hvorunder han havde udskiftet inventaret.
 Ved opgørelsen af den selvangivne indkomst havde klageren, med henvisning  

 til reglerne i afskrivningslovens § 3, stk. 2, om fuldt fradrag for  

 driftsmidler med en anskaffelsespris på 3.800 kr. eller derunder, fuldt ud  

 fradraget udgifterne til 111 drægtighedsbokse med 24.259 kr., 6  

 drægtighedsboksskillerum med 1.425 kr. samt 115 bindsler og nakkelåse med  

 4.488 kr., i alt 30.172 kr.
Afksrivning på disse anskaffelser var alene godkendt efter de almindelige  

 afskrivningsregler i afskrivningslovens afsnit I, under henvisning til, at de  

 omhandlede anskaffelser ikke kunne opfattes som småinventar som følge af, at  

 enkeltdelene blev anvendt i samlede enheder, og at de ikke kunne anvendes  

 særskilt uden forbindelse med andre faste installationer.
De omhandlede  

 enkeltdele kunne kun anvendes, når de var fast forbundet til stolper, der var  

 nedstøbt i betongulvet, og de havde i øvrigt fast forbindelse med et fælles  

 langtgående forværk, der tillige indeholdt fremføring af vand.
 Landsskatteretten udtalte, at selv om de pågældende bokse med tilbehør  

 normalt blev anvendt i større eller mindre samlede enheder, måtte de  

 foreliggende oplysninger om muligheden for at ændre indretningen af stalden  

 efter driftsformen, samt muligheden for at anvende boksene enkeltvis, kunne  

 begrunde, at de omhandlede bokse blev anerkendt som sådant småinventar, der i  

 henhold til afskrivningslovens § 3, stk. 2, kunne fradrages fuldt ud.
 Den påklagede ansættelse blev følgelig ændret således, at der blev  

 godkendt fuldt fradrag med 30.172 kr. minus den godkendte afskrivning 7.543  

 kr., eller 22.629 kr.
 LV 1986, L 5.1.7.
