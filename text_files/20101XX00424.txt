Skriftlig fremsættelse (12. januar 2011) Kulturministeren (Per Stig Møller) Herved tillader jeg mig for Folketinget at fremsætte:
Forslag til lov om ændring af lov om pligtaflevering af offentliggjort materiale. (Ophævelse af revisionsklausul) (Lovforslag nr.
L 106) Hovedformålet med lovforslaget er at ophæve revisionsklausulen i § 22, stk. 2, hvoraf det fremgår, at kulturministeren fremsætter forslag om revision af loven senest i folketingsåret 2010-11.
 Revisionsklausulen blev indsat, for at pligtafleveringsinstitutionerne, der udgøres af Det Kongelige Bibliotek (KB) og Statsbiblioteket (SB), kunne foretage en udredning vedr. muligheden for at give offentligheden øget adgang til Netarkivet, hvor dansk internetmateriale indsamles og bevares.
 Det er Kulturministeriets vurdering, at det på nuværende tidspunkt ikke vil være muligt at give øget adgang til Netarkivet på en hensigtsmæssig måde, og at revisionsklausulen derfor bør udtages af lovforslaget.
 Det foreslås, at lovændringen træder i kraft dagen efter bekendtgørelse i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
