Kendelse fra Pressenævnet i sag nr.  

 76/1999 En mand [K] har ved advokat Birthe Valentin klaget til  

 Pressenævnet over et indslag bragt i TvDanmark den 12. april 1999, idet  

 han mener, at god presseskik er tilsidesat.
Der er endvidere klaget over, at  

 TvDanmark har afvist at bringe et genmæle.
Indslaget var et af flere indslag i udsendelsen Banzai,  

 der er et forbrugerprogram.
I indslaget hed det bl.a.:
"Speak: Rottweileren Bufach har avlet mange hvalpe  

 med den arvelige sygdom hofteledsdysplaci.
Alligevel lader dens ejer, [K],  

 gladelig hunden avle videre.
Der er nemlig ingen regler på  

 området.
Speak: Det her er så Bufach.
Bufach er otte  

 år gammel.
Et pragt eksemplar af en rottweiler, og det er [K]s  

 avlshund.
Inden for de sidste tre år har Bufach, der i øvrigt er  

 72 cm høj og vejer 75 kg, avlet næsten 120 hvalpe.
Men flere af  

 Bufach's hvalpe lider af sygdommen hofteledsdysplaci.
Det er en ubehagelig  

 sygdom, som ofte er genetisk betinget.
Flere af Bufach's hvalpe er allerede  

 blevet aflivet p.g.a. sygdommen, men alligevel bliver Bufach's ejer, [K], ved  

 med at avle på hunden og sælge hvalpene til intetanende kunder P.  G.  Rasmussen, dyrlæge, lektor ved KVL:  

 Jamen øh, den bedste måde, man egentlig kan kontrollere  

 på, om der er anlæg fra forældrene, på  

 hofteledsdysplaci, det er jo afkommet.
Og avler forældreparret mange  

 hvalpe med hofteledsdysplaci, jamen så er der jo en overordentlig stor  

 sandsynlighed for at så de har.. at det er dem, der har overført  

 anlægget til afkommet.
Kvindelig speak: Alene i området omkring  

 Herning og Ikast har Banzai fundet frem til seks unger af Bufach som alle  

 lider af hofteledsdysplaci.
En sygdom, der i 70% af tilfældene, skyldes  

 forkert opvækst eller dårligt foder.
Men i 30% af  

 tilfældene er hofteledsdysplaci arvet direkte fra forældrene.
I  

 løbet af de sidste tre år er Bufach blevet parret med omkring  

 seks forskellige tæver og har avlet godt 120 hvalpe.
Speak: Bufach, lider den af hofteledsdysplaci? [K]: Nej, Bufach han lider ikke af  

 hofteledsdysplaci, og han er otte år.
Hvis han har haft det, så  

 har han nægtet, når vi er på vagt og sådan noget, og  

 han skal op på fjerde sal, og det gør han og mange gange i  

 løbet af en nat, og der er ingen problemer.
Speak: Det vil sige [K], du kan sige til mig med  

 100% sikkerhed, at Bufach ikke lider af hofteledsdysplaci? F.N.: Der er intet, der er 100%.
Kvindelig speak: Men selvom Bufach virker frisk,  

 kan han godt have en mild grad af hofteledsdysplaci eller have anlæg  

 for sygdommen, som han giver videre til sine hvalpe.
Vi fremlagde sagen for  

 landets førende ekspert inden for hofteledsdysplaci eller HD, som  

 sygdommen kaldes.
P.G.R.: I det tilfælde, som du nævner  

 her, jeg kender det ikke konkret, men der er det overordentlig sandsynligt  

 altså, at avls hannen her har hofteledsdysplaci.
Hvis det er så  

 mange af dens afkom, der får det, så har den også  

 hofteledsdysplaci selv.
Kvindelig speak: Og skal man så blive ved at  

 avle på sådan en hund? P.G.R.: Det  det er et  

 samvittighedsspørgsmål.
Altså hvis det er, som du siger,  

 at en hel del af afkommet, de har været så forkrymplet efter et  

 halvt år, eller et eller to år, så er det ikke moralsk  

 rigtigt og sætte nye hvalpe til verden og så sælge dem.
 Speak: Dyrlægen siger til os, at når de  

 der seks hunde, vi er bekendt med, når de har forskellige mødre,  

 men har samme far, så må faren have det enten recessivt i  

 generne, eller hundene har fået, hos deres nye køber, en forkert  

 ernæring.
 F.N.: Ja.
 Speak: Der er meget, der peger på, at Bufach  

 måske har det liggende i generne.
F.N.: Det vil jeg nok modstride lidt det der, fordi  

 godt nok har jeg fundet dem der nu, som I siger, men I skal stadigvæk  

  det er mange, hvis det kun var to kuld hvalpe på seks-syv hvalpe i  

 kuldet ikke, så er det mange.
Så er det en stor procentdel,  

 så ville jeg også selv have sagt, så er det avlshunden, der  

 er noget galt med.
Men det er ud af mange hunde.
 Kvindelig speak: Et simpelt røntgenbillede  

 til under 1.000 kroner kan afsløre, om Bufach lider af  

 hofteledsdysplaci, men [K] nægter at lade Bufach undersøge.
Speak: Hvorfor får du ikke tjekket  

 Bufach? F.N.: Fordi jeg synes at det er uden grund.
Speak: Jamen, det ville jo ikke koste dig noget  

 særligt? F.N.: Nej, det ville koste fotograferingen og det  

 hele.
 Speak: Og det er 1.100 kroner.
 F.N.: Ja, det er korrekt.
 Speak: Du har solgt 120 hvalpe næsten, og de  

 koster 3.000 eller 3.500 stykket, det må du have råd til.
F.N.: Jamen, det er da rigtigt.
Fuldstændig  

 rigtigt.
Speak: Er du bange for, at hvis du tog Bufach til  

 en dyrlæge, at resultatet ville vise, at den led af  

 hofteledsdysplaci? F.N.: Nej, det ville jeg ikke.
Det er jeg ikke  

 bange for.
Speak: Hvorfor gør du det så ikke? F.N.: Jamen, det er jo mine principper ikke.
Dem  

 har vi jo alle sammen.
De er jo så forskellige ikke.
Der er jo ikke to  

 opdrættere.. Der er forskel på en opdrætter og så en  

 hundehandler.
Og alle opdrættere har ikke samme mening om det her,  

 overhovedet ikke.
Kvindelig speak: I loven er der ingen regler for  

 avl med hunde, som ikke er røntgenfotograferede for hofteledsdysplaci.  

 Det er alene de to store foreninger for hundeavlere i Danmark, der beslutter  

 hvilke regler der er for avl med hunde.
I den ene, Dansk Kennel Klub, er det  

 forbudt at avl på hunde, som ikke er røntgenfotograferet for HD.  

 I den anden, Dansk Racehunde Union, hvor [K] er medlem, er det kun unge  

 hunde, født efter januar 1998, der skal være undersøgt  

 for at man må avle på dem.
Men foreningen opfordrer deres  

 medlemmer til frivilligt at lade alle avlshunde  

 røntgenfotografere.
" Klageren har anført, at han, inden programmet blev  

 udsendt, ikke havde kendskab til de konklusioner, der ville blive draget i  

 udsendelsen, og han havde således ikke mulighed for på  

 forhånd at imødegå disse.
 Klageren har videre anført, at han er medlem af  

 Dansk Racehundeunion, som ikke stiller krav om røntgenfotografering af  

 avlshunde, og at der således ikke er noget mistænkeligt i, at han  

 afviste at få hunden røntgenfotograferet.
 Klageren har yderligere anført, at det kun er 5% af  

 de hvalpe, der er avlet af klagerens hund, der har fået konstateret  

 hofteledsdysplaci, og at der er betydelig større sandsynlighed for, at  

 de har fået denne sygdom på grund af forkert opvækst end  

 på grund af arvelige forhold.
Klageren har den 10. maj 1999 over for TvDanmark oplyst,  

 at klageren på baggrund af udsendelsen har følt sig tvunget til  

 at få hunden røntgenfotograferet, og at hunden er  

 hofteledsdysplacifri i begge hofteled.
Klageren har under sagens behandling i  

 Pressenævnet fremlagt kopi af røntgenfotografering af hunden, og  

 har anført, at bedømmelsesresultatet A2 på både  

 højre og venstre ben betyder, at hunden ikke lider af  

 hofteledsdysplaci.
 Klageren har endelig krævet et genmæle i form  

 af et indslag, hvor han kan fremkomme med en redegørelse i sagen.
 TvDanmark har i en udtalelse om sagen anført, at  

 det er TvDanmark Kanal 60 A/S, der er sendetilladelsesindehaver for de  

 programmer, der udsendes i TvDanmark nedværket, og at det derfor er  

 dette selskab, der er ansvarlig for udsendelsen.
TvDanmark har videre anført, at klageren har haft  

 mulighed for at komme til orde i udsendelsen.
Klageren var bekendt med  

 baggrunden for interviewet og fik foreholdt problemstillingen.
 TvDanmark har yderligere anført, at klageren havde  

 afvist at lade sin hund røntgenfotografere, efter at han var blevet  

 konfronteret med de foreliggende oplysninger.
 TvDamark har vedrørende kravet om genmæle  

 anført, at klageren ikke har krav på udsendelse af et  

 genmæle, da der ikke fremsættes indsigelser mod de faktiske  

 oplysninger, der blev givet i udsendelsen.
 TvDanmark har herudover anført, at det i  

 udsendelsen ikke fremgik som en faktisk oplysning, at klagerens hund lider af  

 hofteledsdysplaci.
 TvDanmark har afvist at optage et indslag med  

 klageren.
 I sagens behandling har følgende  

 nævnsmedlemmer deltaget: Per Sørensen, Finn Rowold, Ulrik  

 Holmstrup og Preben Sørensen.
 Pressenævnet udtaler:
Pressenævnet har lagt TvDanmarks oplysning til grund  

 om, at klageren forud for interviewet var bekendt med baggrunden for  

 interviewet.
Da klageren endvidere i fornødent omfang er kommet til  

 orde i udsendelsen, er god presseskik ikke tilsidesat i forbindelse med  

 udsendelsen.
 Pressenævnet bemærker, at det ikke er muligt  

 via genmælereglerne at kræve, at mediet bringer et interview med  

 den, der tidligere er blevet omtalt i mediet.
 Da klageren ikke har påvist, at der i udsendelsen  

 blev bragt forkerte faktiske oplysninger, er klageren ikke berettiget til et  

 genmæle.
 Pressenævnet finder anledning til at bemærke,  

 at klagerens advokats oplysninger i brev af 10. maj 1999 til TvDanmark kunne  

 have givet tv-stationen anledning til at følge sagen op i en senere  

 udgave af magasinprogrammet.
 Afsagt den 1. september 1999.
