 I henhold til § 4 og § 10 i lov om sygehusvæsenet, jfr. lovbekendtgørelse  

 nr. 541 af 27. september 1982, fastsættes:
 § 1.  Adgang til højt specialiseret sygebehandling i  

 udlandet tilkommer personer, som efter sygehuslovens kapitel 2 og  

 indenrigsministeriets bekendtgørelse nr. 597 af 16. november 1982 om adgang  

 til ydelser efter sygehusloven m.v. har ret til vederlagsfri behandling her i  

 landet.
 § 2.  Henvisning af patienter til højt specialiseret  

 sygebehandling i udlandet kan kun ske i tilfælde, hvor patienten forinden har  

 været undersøgt eller behandlet på en sygehusafdeling her i landet, der inden  

 for det pågældende sygdomsområde betegner den højeste indenlandske  

 specialkundskab, og når patienten af denne afdeling er indstillet til en  

 nødvendig behandling på nærmere angivet specialafdeling m.v. i udlandet, som  

 ikke kan gives af dansk sygehus.
 Stk. 2.  Der kan ikke henvises til behandling, som har  

 forskningsmæssig eller eksperimentel karakter.
Stk. 3.  Forinden vedkommende amtsråd (Københavns  

 magistrat eller Frederiksberg kommunalbestyrelse) henviser en patient til  

 behandling i udlandet, skal spørgsmålet forelægges sundhedsstyrelsen til  

 godkendelse.
Forelæggelsen kan i særligt hastende tilfælde ske mundtligt.
 § 3.  Ved henvisning af arbejdstagere, der er  

 statsborgere i et EF-medlemsland, og deres familie til højt specialiseret  

 sygebehandling i et land under de europæiske fællesskaber udsteder  

 sundhedsstyrelsen EF-blanket 112.
 § 4.  Udgifterne ved højt specialiseret sygebehandling  

 i udlandet afholdes af sikringsstyrelsen.
 § 5.  Patientens hjemstedsamtskommune dækker  

 udgifterne til befordring af patienten til og fra behandlingen i udlandet med  

 det efter omstændighederne billigste, forsvarlige befordringsmiddel.
 Patientens hjemstedsamtskommune dækker tillige udgifterne til befordring  

 af en ledsager i tilfælde, hvor det på grund af patientens alder eller  

 helbredstilstand må anses for påkrævet, at en anden person ledsager  

 patienten.
 Patientens hjemstedsamtskommune yder endvidere dækning af nødvendige  

 udgifter til fortæring og overnatning for patienten og eventuel ledsager.
 § 6.  Bekendtgørelsen træder i kraft dagen efter  

 bekendtgørelsen i Lovtidende.
 Stk. 2.  Bekendtgørelse nr. 98 af 13. marts 1978 om  

 adgang til højt specialiseret sygebehandling i udlandet ophæves.
