 Forsvarens adgang til det materiale, der er tilvejebragt af politiet.
 1. Retsplejelovens § 745.
 Det fremgår af retsplejelovens § 745, at en under efterforskningen  

 beskikket eller valgt forsvarer har adgang til at gøre sig bekendt med det  

 materiale, der tilvejebringes af politiet.
 I det omfang materialet uden ulempe kan mangfoldiggøres, skal genpart  

 tilstilles forsvareren.
 Kun hvis hensynet til fremmede magter, til statens sikkerhed eller til  

 sagens opklaring eller trediemand undtagelsesvis gør det påkrævet, kan disse  

 regler fraviges.
 Bestemmelsen indeholder ingen nærmere beskrivelse af det materiale,  

 forsvareren har adgang til, og heller ikke nogen angivelse af, hvornår  

 materialet skal stilles til forsvarerens rådighed.
 Disse spørgsmål behandles i det følgende.
 2. Materiale omfattet af-§ 745.
 2.1. Materiale der fremlægges eller agtes fremlagt i retten.
 Alle former for bevismateriale, der af politiet eller anklagemyndigheden  

 fremlægges eller agtes fremlagt i retten er omfattet af § 745.
 Det gælder således politirapporter, beslaglagte dokumenter og genstande,  

 tekniske erklæringer m.m.
Materialet må anses for tilvejebragt, når det er undergivet politiets  

 rådighed.
Forsvareren er normalt ikke forpligtet til at afvente en mulig  

 sortering af dokumenter, beslaglagt hos sigtede.
Forsvareren vil dog ikke  

 kunne kræve materialet udleveret, før der er sket registrering og eventuelt  

 frasortering.
Indtil dette er sket, skal forsvareren på begæring have adgang  

 til at gennemse materialet hos politiet.
 2.2. Andet materiale.
Materialet skal have berøring med sagen; men det kan ikke kræves, at det  

 skal være fastslået, at det er af reel betydning for efterforskningen og den  

 eventuelle videre straffeforfølgning.
Det er ingen betingelse, at politiet  

 eller anklagemyndigheden har truffet beslutning om at fremlægge det i retten.
 I forbindelse med en omfattende efterforskning i større drabssager o.lign.  

 anvendes ofte en journalgruppe, kaldet »0-rapporter«  

 (Oplysningsgruppen). Gruppen omfatter oplysninger om personer eller emner i  

 relation til sagen, hvoraf nogle ikke umiddelbart skønnes at have nogen  

 betydning for sagens opklaring, herunder resultatløse undersøgelser.  

 Herudover omfatter gruppen oplysninger, der helt indlysende er uden hold i  

 virkeligheden, og som derfor ikke indgår i den videre efterforskning.
 Den del af rapporterne i 0-gruppen, der skønnes uden betydning for sagen,  

 kan udelades af selve sagsakterne.
Bilagsfortegnelser skal omfatte sådanne rapporter.
Det gælder, selvom  

 rapporterne er omtalt i et sagsresume.
 Uanset journaliseringsmåden, opbevaringsformen m.v. skal forsvareren have  

 adgang til at gøre sig bekendt med sådant materiale.
 Det skal derfor sikres, at forsvareren er bekendt med, at der er udeladt  

 materiale som værende uden betydning.
Den første gang, politiet eller anklagemyndigheden i forbindelse med  

 fremsendelse af materiale til forsvareren udskiller sådant, der på dette  

 tidspunkt skønnes uden betydning for sagen, skal forsvareren skriftligt gøres  

 bekendt med, at udskillelse har fundet sted.
Det samme gælder, hvis  

 materialet i den aktuelle sag er udskilt fra et større sagskompleks, uden at  

 dette umiddelbart fremgår af sagen.
 Forsvareren har herefter som udgangspunkt krav på at kunne gøre sig  

 bekendt med det udeholdte materiale og skal på begæring tilstilles kopi heraf  

 i det omfang, materialet uden ulempe kan mangfoldiggøres.
 Kopi af skrivelsen til forsvareren om udskillelse bør opbevares sammen med  

 sagens akter.
 3. Forsvarerens adgang til materialet.
 3.1. Efter forsvarerens begæring.
En begæring fra forsvareren om at få tilsendt genpart af rapporter og kopi  

 af andre bilag, efterhånden som de udfærdiges eller tilvejebringes, bør i  

 almindelighed imødekommes.
Rapportgenparterne bør tilsendes, efterhånden som  

 rapporterne udfærdiges, uden at afvente den enkelte rapports færdiggørelse.  

 Efter omstændighederne kan udlevering af politirapporter, der indeholder  

 vidners forklaring, dog afvente den forklarendes godkendelse af rapportens  

 indhold, men udsættelse af udleveringen med denne begrundelse må kun ske for  

 et kortere tidsrum.
 3.2. Uden forsvarerens begæring.
 I arrestantsager vil der ofte være anledning til med kortere intervaller  

 at tilsende forsvareren genparter eller kopier af de senest tilvejebragte  

 bilag, selv om der ikke er fremsat begæring om tilsendelse, efterhånden som  

 rapporter m.v. udfærdiges eller tilvejebringes.
 Undtagelsesvis kan der dog også i andre tilfælde være anledning til uden  

 begæring at fremsende materiale til forsvareren, så snart det er  

 tilvejebragt, f.eks. hvor der er tale om varetægtssurrogat, eller hvor der  

 foreligger nye oplysninger, som eventuelt kan give anledning til en  

 revurdering af andre efterforskningsskridt, navnlig beslaglæggelse, eller som  

 i øvrigt skønnes at have en sådan betydning for sigtedes forsvar, at det bør  

 komme til forsvarerens kundskab med det samme.
 4. Formen.
Kan materialet ikke uden ulempe mangfoldiggøres, bør forsvareren henvises  

 til at gennemgå materialet hos politiet eller anklagemyndigheden.
Hvis det  

 skønnes hensigtsmæssigt og forsvarligt, kan der undtagelsesvis gives  

 forsvareren adgang til at hjemtage sådant materiale med henblik på  

 gennemlæsning.
 5. Ophævelse af tidligere retsforskrifter.
 RA cis 43/68-6 af 4.12.1968 og 43/71-2 af 26.1.1971 ophæves.
 Asbjørn Jensen.
