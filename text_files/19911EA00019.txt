Nr BRB 19 Beretning over Forslag til folketingsbeslutning om privat  

 institutionsdrift   

 Nr 19 1991-92, 1. samling Afgivet af Socialudvalget Afgivet: 19920619 Udvalget har behandlet beslutningsforslaget i nogle møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra Amtsrådsforeningen i Danmark og Den kristne Klinik.
Herefter tilkendegiver et flertal (Venstres, Det Konservative  

 Folkepartis, Fremskridtspartiets, Centrum-Demokraternes, Det Radikale  

 Venstres og Kristeligt Folkepartis medlemmer af udvalget), at det ønsker, at  

 udbudet af institutioner inden for Socialministeriets område bliver så  

 fleksibelt som overhovedet muligt, uanset hvem forpligtelsen til at sørge  

 for, at der er det nødvendige antal pladser, påhviler.
Den enkelte  

 institutionsbruger skal have større valgfrihed og medindflydelse på  

 institutionsområdet.
Flertallet hilser med tilfredshed, at Folketinget med lov nr. 192 af 23.  

 marts 1992 har udvidet forsøgsområdet i bistandslovens § 138 b, således at  

 der gives mulighed for forsøg inden for andre områder end de  

 institutionsformer, der direkte er omtalt i lovens afsnit VI og VII.
Der  

 lægges op til forsøg med nye tilbud, eksempelvis mulighed for, at kommunerne  

 kan udbetale et kontantbeløb til ældre, der ønsker dette, således at de kan  

 købe hjælp efter egne ønsker.
Ligeledes glæder det flertallet, at ældre ved  

 lov nr. 191 af 23. marts 1992 nu har fået ret til at blive optaget i et  

 plejehjem og anden ældreegnet bolig i en anden kommune end opholdskommunen,  

 hvis den ældre har visse nærmere angivne nærstående boende i den anden  

 kommune, eller hvis der foreligger andre ganske særlige forhold, f.eks.  

 religiøse grunde, der medfører, at den ældre ønsker at blive optaget på et  

 bestemt plejehjem i en anden kommune.
Men efter flertallets opfattelse dækker  

 disse lovændringer kun en del af intentionerne i nærværende forslag.  

 Flertallet ser frem til opfølgningen og udmøntningen af forslag fra den  

 tværministerielle embedsmandsgruppe, der er nedsat i forlængelse af  

 regeringens moderniseringsredegørelse, hvis sigte er at give borgerne friere  

 valgmuligheder.
Efter flertallets opfattelse er betingelserne for at kunne  

 vælge en institution i en anden kommune end opholdskommunen alt for snævre.
Der bør tilstræbes den størst mulige valgfrihed for den enkelte med hensyn  

 til valg af institution.
Når borgerne frit kan vælge institution, vil det  

 give institutionerne et yderligere incitament til at yde den bedst mulige  

 kvalitet.
De institutioner, private som offentlige, der ikke kan leve op til  

 kravene, må lukke.
Ved et frit institutionsvalg skal det sikres, at svage som  

 f.eks. børn, fysisk/psykisk handicappede samt senile og konfuse ældre ikke  

 lades i stikken og henvises til de institutioner, ingen andre ønskes optaget  

 i.
Vedkommende amtskommune eller kommune skal føre tilsyn med den private  

 institutions standard og kvalitet.
Et mindretal (Socialdemokratiets og Socialistisk Folkepartis medlemmer af  

 udvalget) mener, at man med vedtagelsen af lov nr. 192 af 23. marts 1992 har  

 taget hensyn til flere af de forhold, der var baggrunden for  

 beslutningsforslag nr.
B 19.
 Mindretallet tager afstand fra, at offentlige tilskud kan følge borgerne  

 uden krav om driftsoverenskomst med de berørte institutioner.
 Det er efter mindretallets mening afgørende, at man gennem faste aftaler  

 sikrer såvel personale som beboere, også på private institutioner.
 P. u. v.
