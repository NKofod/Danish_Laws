Skattefri aktieavance - finansiel virksomhed - lavt beskattet Reference ABL § 2a LV 1999 S.G.9 Ligningsrådet blev ved en anmodning om bindende  

 forhåndsbesked spurgt om følgende:
"Kan Ligningsrådet bekræfte, at en eventuel  

 avance ved salg af alle aktierne i et udenlandsk datterselskab vil være  

 skattefri for det danske moderselskab, såfremt aktiviteten i  

 datterselskabet i overvejende grad må anses for at være af  

 finansiel karakter, og afkastet heraf må anses for at være  

 beskattet væsentligt lavere end efter danske beskatningsregler, jf.  

 aktieavancebeskatningslovens § 2a, stk. 1?" Faktiske forhold Et dansk selskab, som indgik i en international koncern,  

 havde et udenlandsk datterselskab.
Den internationale koncern skulle foretage  

 en række omstruktureringer, hvilket bl.a. indebar, at det danske  

 selskab skulle afstå aktierne i det datterselskabet til et andet  

 koncernselskab.
Det danske selskab havde ejet samtlige aktier i  

 datterselskabet i mere end 3 år.
En eventuel avance ved salg af  

 aktierne ville derfor derfor være skattefri i medfør af ABL § 4,  

 stk. 6, jf. stk. 1, medmindre aktierne var omfattet af ABL § 2a, stk. 1.
Ifølge ABL § 2a, stk. 1 er fortjeneste ved salg af  

 aktier i udenlandske selskaber skattepligtig uanset ejertid, hvis det  

 må antages, at 1) virksomheden i selskabet i væsentlig grad har  

 været af finansiel karakter, og 2) det samlede afkast heraf er beskattet væsentlig  

 lavere end efter danske regler.
Ifølge ABL § 2a, stk. 6 finder stk. 1 imidlertid  

 ikke anvendelse, dvs. en avance vil alligevel være skattefri, hvis det  

 udenlandske datterselskab uafbrudt siden erhvervelsen eller i en  

 sammenhængende periode på mindst 3 år forud for  

 afståelsen har været 1) undergivet beskatning efter SEL § 32 (tvungen  

 sambeskatning), eller 2) beskattet her i landet i medfør af SEL § 1,  

eller 3) undergivet en beskatning i udlandet, der ikke i  

 væsentlig grad afviger fra reglerne her i landet, eller 4) undergivet en beskatning i en hvilken som helst  

 kombination af nr. 1-3.
 Det udenlandske datterselskab var et holdingselskab, hvis  

 datterselskaber bl.a. oppebar betydelige royalty-indtægter.
 Det kunne ikke udelukkes, at aktiviteten i det udenlandske  

 holdingselskab i væsentlig grad måtte anses for at være af  

 finansiel karakter samt at det samlede afkast af virksomheden i  

 holdingselskab og dets datterselskaber var beskattet væsentligt lavere  

 end efter danske beskatningsregler, hvorfor aktierne i holdingselskabet  

 muligvis var omfattet af ABL § 2a, stk. 1.
Der ønskedes dog ikke Ligningsrådets  

 stillingtagen hertil.
Derimod ønskedes det bekræftet af  

 Ligningsrådet, at det danske selskab under alle omstændigheder  

 ikke skulle beskattes af en eventuel avance ved salg af aktierne i det  

 udenlandske datterselskab, selvom disse måtte opfylde  

 betingelserne i ABL § 2a, stk. 1.
Ligningsrådets afgørelse Hvis aktierne i det udenlandske selskab opfyldte  

 betingelserne i ABL § 2a, stk. 1, kunne det stillede spørgsmål  

 kun besvares bekræftende, såfremt ABL § 2a, stk. 6 kunne finde  

 anvendelse.
Selskabsskattelovens § 32 Ifølge SEL § 32 indtræder tvungen  

 sambeskatning mellem et dansk selskab og et udenlandsk selskab, hvis 1) det danske selskab direkte eller indirekte ejer 25% af  

 aktiekapitalen eller råder over 50% af stemmerne i det udenlandske  

 selskab, og 2) det udenlandske selskabs virksomhed i væsentlig grad  

 er af finansiel karakter, og 3) afkastet heraf beskattes væsentligt lavere end efter  

 danske regler.
Vurderingen af, hvorvidt det udenlandske selskabs  

 virksomhed i væsentlig grad er af finansiel karakter, er éns i  

 relation til ABL § 2a, stk. 1 og SEL § 32, jf.
ABL § 2a, stk. 1, nr. 1.
Vurderingen af, hvorvidt det udenlandske selskab beskattes  

 væsentligt lavere end efter danske regler, er derimod ikke den samme i  

 de to bestemmelser.
Vurderingen i SEL § 32 retter sig alene mod det  

 udenlandske selskab som sådan, mens vurderingen i ABL § 2a, stk. 1  

 retter sig mod den totale indkomst, der ligger til grund for aktieavancen,  

 hvorfor beskatningen af det udenlandske selskabs eventuelle datterselskaber  

 også inddrages, jf. cirkulære nr. 82 af 29. maj 1997, pkt.  

 7.2.5.
 Hvis det blev lagt til grund, at aktierne i  

 datterselskabet opfyldte betingelserne i ABL § 2a, stk. 1, var det  

 således ikke ensbetydende med, at datterselskabet også opfyldte  

 betingelserne i SEL § 32.
Aktieavancebeskatningslovens § 2a, stk. 6 ABL § 2a, stk. 6 blev indført ved lov nr. 1026 af  

 23. december 1998 med virkning fra 1. januar 1999. Ved samme lov blev  

 reglerne om tvungen sambeskatning i SEL § 32 skærpet.
 Ved vurderingen efter ABL § 2a, stk. 6 af, om et  

 udenlandsk selskab har været undergivet tvungen sambeskatning efter SEL  

 § 32, skal der for perioden før 1. januar 1999 ses på, om  

 det udenlandske selskab i den pågældende periode opfyldte de  

nugældende betingelser for tvungen sambeskatning, således  

 som disse blev ændret ved lov nr. 1026 af 23. december 1998, jf. lovens  

 § 10, stk. 5.
 Dette medfører, at et udenlandsk selskab, der ikke  

 rent faktisk har været tvungent sambeskattet med dets danske  

 moderselskab i perioden før 1. januar 1999, alligevel kan anses for at  

 have været det i relation til ABL § 2a, stk. 6, nr. 1. Dette  

 fremgår også af cirkulære nr. 135 af 2. september 1999,  

 pkt. 6.4.
Konsekvens for det danske selskab Hvis det blev lagt til grund, at datterselskabet i  

 væsentlig grad drev finansiel virksomhed, og at det samlede afkast  

 heraf beskattedes væsentligt lavere end efter danske regler, jf.
ABL §  

 2a, stk. 1, ville en eventuel avance ved salg af aktierne medio 2000 i  

 medfør af ABL § 2a, stk. 6 være skattefri for det danske  

 selskab, såfremt indkomsten i datterselskabet siden medio 1997 1) havde opfyldt de nugældende betingelser for  

 tvungen sambeskatning i SEL § 32, eller 2) havde været beskattet efter regler, der ikke i  

 væsentlig grad afveg fra reglerne her i landet.
Det udenlandske datterselskab ville opfylde betingelserne  

 for tvungen sambeskatning i SEL § 32, og en eventuel avance ville  

 således være skattefri, hvis selskabet i relation til denne  

 bestemmelse måtte anses som væsentligt lavere beskattet end efter  

 danske regler.
At selskabet blev anset for lavt beskattet i relation til ABL  

 § 2a, stk. 1 medførte som nævnt ovenfor ikke  

 nødvendigvis, at selskabet også blev anset for lavt beskattet i  

 relation til SEL § 32.
Hvis datterselskabet ikke i relation til SEL § 32 kunne  

 anses som væsentligt lavere beskattet end efter danske regler,  

 måtte dette være ensbetydende med, at selskabet var beskattet  

 efter regler, der ikke i væsentlig grad afveg fra reglerne her i  

 landet.
En eventuel avance ville derfor også være skattefri i  

 denne situation.
 Det måtte derfor på denne baggrund  

 konkluderes, at ABL § 2a, stk. 6 sammenholdt med § 10, stk. 5 i lov nr. 1026  

 af 23. december 1998 indebar, at ABL § 2a, stk. 1 i intet tilfælde kan  

 anvendes på danske moderselskabers afståelse af aktier i  

 udenlandske datterselskaber efter 1. januar 1999, hvis det danske  

 moderselskab har ejet mindst 25% af aktierne eller rådet over 50% af  

 stemmerne i det udenlandske datterselskab i en sammenhængende periode  

 på 3 år forud for afståelsen.
Denne konklusion understøttedes endvidere af  

 bemærkningerne til lov nr. 1026 af 23. december 1998, hvor det om  

 bestemmelserne i ABL § 2a, stk. 6-8 sammenholdt med SEL § 13, stk. 1, nr. 2  

 fremgår, at reglerne betyder, "at for et moderselskab, der har  

 kontrolleret eller haft væsentlig indflydelse på et datterselskab  

 i tre år eller mere, vil udbyttet altid være skattefrit." Ligningsrådet kunne således besvare det  

 stillede spørgsmål bekræftende.
