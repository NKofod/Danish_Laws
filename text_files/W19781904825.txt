 Udtalt, at et amtsankenævn ikke havde haft grundlag for at pålægge en  

 kommune at yde en 17-årig gravid kvinde forbigående hjælp.
Ankestyrelsen lagde vægt på, at ansøgeren ikke var udearbejdsdygtig på  

 grund af graviditeten, og at det ikke var denne, der var årsag til, at hun  

 ikke havde kunne få arbejde eller havde behov for bistand.
Forældrenes  

 forsørgelsespligt fandtes derfor ikke at være ophørt.
 Det sociale udvalg i en kommune indankede en afgørelse, truffet af  

 amtsankenævnet, hvorefter en 17-årig pige var berettiget til hjælp efter  

 bistandslovens § 37 fra ansøgningsdagen den 6. oktober 1977.
Det fremgik af sagen, at ansøgeren sammen med sin moder den 6. oktober  

 1977 henvendte sig til kommunen om hjælp.
Ansøgeren var da gravid i 2. - 3.  

 måned.
Det blev oplyst ved henvendelsen, at ansøgeren senest i tiden 1. februar -  

 1. juli 1977 havde arbejdet som husassistent til en løn på 800 kr. om måneden  

 samt kost og logi.
Efter den 1. juli 1977 boede hun hos forældrene, men det  

 var meningen, at hun igen skulle have udearbejde, hvilket dog ikke blev til  

 noget på grund af graviditeten.
Begge forældrene havde udearbejde, og  

 ansøgeren passede sine mindre søskende.
Hun fik af forældrene 125 kr. om ugen  

 i lommepenge.
Hun var ikke sygemeldt på ansøgningstidspunktet.
 Kommunen begrundede sit afslag på underholdshjælp med, at ansøgeren ikke  

 kunne anses for at være arbejdshæmmet af graviditet, og at hun var  

 beskæftiget ved pasning af sine søskende.
I klagen til amtsankenævnet havde ansøgerens moder forklaret, at ansøgeren  

 var dårlig tilpas på grund af graviditet, og at hun passede sin lillebror.  

 Ansøgeren havde i juli og august 1977 forgæves søgt nogle pladser efter  

 avisannoncer.
Desuden havde moderen oplyst, at familien havde en stram  

 økonomi, da der blev købt hus i 1976, og da der var 4 andre hjemmeboende børn  

 i familien.
Forældrene havde vanskeligt ved at forsørge ansøgeren, og hun fik  

 ikke noget fast ugentligt beløb.
 Fra 30. november 1977 havde ansøgeren været til kontrol på  

 arbejdsformidlingen en gang om ugen, men det havde ikke været muligt at  

 anvise hende arbejde.
Ansøgerens læge havde i december 1977 oplyst, at hun ikke var mere generet  

 af sin graviditet end de fleste andre.
Hun havde været sygemeldt på grund af  

 lændesmerter i tiden 4. november - 15. november 1977.
 Amtsankenævnet henviste i sin afgørelse til, at klagerens graviditet var  

 medbestemmende årsag til, at hun ikke, som tidligere, selv kunne skaffe det  

 fornødne til sit underhold.
Ved indankningen fremhævede socialudvalget, at ansøgeren på  

 ansøgningstidspunktet ikke ønskede at påtage sig arbejde uden for hjemmet, og  

 at hendes arbejde hos forældrene var af samme karakter som det, hun havde som  

 ung pige i huset.
Endvidere påpegede udvalget, at ankenævnet havde lagt vægt  

 på oplysningen fra ansøgerens moder, om at ansøgeren ikke fik betaling for at  

 passe en mindre broder, hvilket var i modstrid med udvalgets oplysning om, at  

 hun fik 125 kr. i lommepenge pr. uge, kost og logi samt beklædning efter  

 behov.
 Amtsankenævnet havde i brev af 27. februar 1978 overfor kommunens anke  

 bemærket, at der ikke mellem ansøgeren og forældrene bestod et  

 ansættelsesforhold med en aflønning, som satte klageren i stand til at klare  

 sig selv.
Ankestyrelsen henviste i sin afgørelse til bistandslovens § 6, stk. 1,  

 hvorefter enhver mand og kvinde er forpligtet til at forsørge sine børn under  

 18 år.
Efter paragraffens stk. 3, nr. 2, ophører forsørgelsespligten over for  

 en datter, hvis der må ydes hende hjælp i forbindelse med svangerskab.
 Efter det oplyste fandt ankestyrelsen, at ansøgeren ikke på  

 ansøgningstidspunktet var uarbejdsdygtig på grund af graviditeten, og at det  

 ej heller var denne, der var årsag til, at ansøgeren ikke havde eller kunne  

 få arbejde eller iøvrigt havde behov for bistand.
 Herefter fandtes forældrenes forsørgelsespligt overfor ansøgeren ikke at  

 have været ophørt på tidspunktet for ansøgningen, og der havde derfor ikke  

 været grundlag for da at yde hende hjælp.
