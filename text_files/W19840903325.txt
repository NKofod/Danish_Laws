Ankestyrelsens principafgørelse O-13-84 om kontanthjælp - ægtefælle - aktindsigt - løn under sygdom - samlivsophævelse - klageberettiget Resume:
En gift mand fandtes efter samlivsophævelse med hustruen at have en retlig interesse i en sag om hjælp, ydet efter bistandsloven til hustruen til dækning af udgifter til parrets 3 børn.
Manden var således klageberettiget i sagen.
Ankestyrelsen lagde ved afgørelsen vægt på, at ydelsen af hjælpen til hustruen havde skattemæssige konsekvenser for manden, som herefter måtte anses som part i sagen i offentlighedslovens forstand.
Omfangetaf mandens aktindsigt i sagen skulle afgøres efter offent lighedsloven, herunder bestemmelserne om hensynet til private interesser.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 6, stk. 1 og § 15 Lov om offentlighed i forvaltningen - lov nr. 572 af 19. december 1985 - § 2 og § 10, stk. 1 Vejledninger:
Socialministeriets cirkulære af 7. juni 1973 om Den Sociale Ankestyrelse - pkt. 5 Sagsfremstilling:
En gift kvinde med 3 børn havde efter samlivsophævelse med manden i september 1981 taget ophold i A kommune, hvor hun søgte om økonomisk hjælp på grund af samlivsophøret.
Den tidligere bopælskommune, B kommune, havde pr. 1. oktober 981 udbetalt børnetilskud og ungdomsydelse til manden, da han havde de 3 børn boende hos sig indtil 6. oktober 1981. Det sociale udvalg i A kommune ydede hjælp til hustruen efter bistandslovens § 40, stk. 1, svarende til børnetilskud/ungdomsydelse for oktober kvartal 1981. Endvidere blev der ydet supplerende hjælp til hustruens sygedagpenge.
Manden klagede til amtsankenævnet over, at der var ydet hustruen hjælp svarende til det beløb, han havde modtaget i børnetilskud og ungdomsydelse.
Han klagede endvidere over en række forhold i forbindelse med behandlingen af sagen, herunder at denne hjælp ikke var ydet med tilbagebetalingspligt, og at han havde fået afslag på en anmodning om aktindsigt.
Manden henviste herunder til, at hjælpen var noteret på hans cpr.nummer og havde bevirket nedsættelse af hans personfradrag med den følge, at han ville få en efterskat.
Amtsankenævnet fandt, at manden ikke kunne anses for klageberettiget vedrørende den af socialudvalget ydede økonomiske hjælp svarende til forhøjet og ekstra børnetilskud og ungdomsydelse for oktober kvartal 1981 til hustruen.
Vedrørende spørgsmålet om aktindsigt udtalte amtsankenævnet, at det forhold, at hustruens sag var journaliseret under mandens cpr.nummer ikke gjorde ham til part i sagen, jf. offentlighedslovens § 10, hvorfor han efter nævnets opfattelse ikke havde adgang til aktindsigt i sagen, jf. offentlighedslovens § 2, stk. 1, nr. 1.
Nævnet mente ikke at have kompetence til at behandle spørgsmålet om, hvorvidt det sociale udvalg havde været berettiget til at registrere hustruens sag under hans cpr.nummer, men bemærkede, at Socialstyrelsen ved SM O-49-80 havde udsendt meddelelse om, at økonomisk hjælp til bl.a. ægtefæller, der lever faktisk adskilt, registreres efter, hvem der modtager hjælpen, jf.
Socialministeriets cirkulære af 27. december 1976 om regnskabsaflæggelse og refusion m.v., pkt. 2.
Nævnet mente ikke at kunne tage stilling til de skattemæssige konsekvenser af ydelse af kontanthjælp i samlivsophævelsessituationen.
Nævnet havde fra amtsskatteinspektoratet fået oplyst, at ydet kontanthjælp, uanset om denne er registreret under mandens eller hustruens cpr.nummer, altid vil belaste personfradraget hos hovedpersonen i skattemæssig henseende.
Manden klagede over, at han ikke var anset for klageberettiget i den konkrete sag og dermed ikke havde krav på aktindsigt.
Han klagede endvidere over, at socialudvalget i A kommune havde udbetalt hjælpen til hustruen uden tilbagebetalingspligt og i hans cpr.nummer og efter sådanne regler, at ydelsen under alle omstændigheder ville bevirke nedslag i hans personfradrag for skatteåret 1981.
Socialudvalget i A kommune anførte, at udvalget havde handlet i overensstemmelse med og i respekt for offentlighedslovens beskyttelse af privatlivets fred.
Vedrørende brugen af mandens personnummer henviste udvalget til, at det måtte bero på et forvaltningsteknisk skøn, hvornår det var praktisk at adskille sagen på ægtefællernes respektive personnumre.
 Ifølge bistandslovens § 6, stk. 1, er enhver mand og kvinde overfor det offentlige forpligtet til at forsørge sig selv, sin ægtefælle og sine børn under 18 år.
 Ifølge stk. 2 ophører forsørgerpligten overfor en ægtefælle ved separation eller skilsmisse.
Det følger af kildeskattelovens regler, at modtagelse af kontanthjælp efter kap. 9 og 10 i bistandsloven medfører nedsættelse af modtagerens personfradrag efter nærmere fastsatte regler.
Ved beregningen af det reducerede personfradrag henføres ydelser til sambeskattede ægtefæller til manden.
Sambeskatningen af ægtefæller varer indtil udgangen af det år, hvor samlivsophævelsen finder sted.
I § 10, stk. 1, i lov om offentlighed i forvaltningen bestemmes, at ansøgere, klagere og andre parter i en sag, der er eller har været under behandling i den offentlige forvaltning, kan forlange at blive gjort bekendt med sagens dokumenter uanset bestemmelsen i § 2 om undtagelserne fra almindelig offentlighed.
Retten til aktindsigt gælder dog ikke, hvis partens interesse i at kunne benytte kendskabet til sagens dokumenter til varetagelse af sine tarv findes at burde vige for hensynet til offentlige eller private interesser.
Gør sådanne hensyn sig kun gældende for en del af et dokument, skal parten gøres bekendt med dokumentets øvrige indhold.
 Afgørelse:
Under hensyn til de skattemæssige konsekvenser ydelsen af den omhandlede hjælp havde for manden, fandtes hans interesse i sagen at måtte karakteriseres som en retlig interesse, og han måtte derfor anses for at have adgang til at klage over det sociale udvalgs afgørelse vedrørende denne hjælp til hustruen.
Som følge heraf måtte han også anses som part i offentlighedslovens forstand.
Ved stillingtagen til omfanget af hans aktindsigt fandt § 10, stk. 1, anvendelse herunder bestemmelserne om hensynet til private interesser.
 Sagen hjemvistes til fornyet behandling i amtsankenævnet på ovenstående grundlag.
 Ankestyrelsen fandt ikke grundlag for at tage stilling til forvaltningens brug af mandens personnummer ved konteringen af den omhandlede hjælp til hustruen.
