(Til samtlige kommuner m.fl.) Socialministeriet har på baggrund af flere henvendelser om spørgsmålet om  

 orlov til børnepasning til kontanthjælpsmodtagere under 25 år udarbejdet  

 følgende uddybning af reglerne:
 1. Efter § 15, stk. 7 i lov om orlov fastsætter  

 socialministeren efter forhandling med arbejdsministeren nærmere regler om  

 orlovsydelse til børnepasning til kontanthjælpsmodtagere, herunder regler om  

 afgrænsningen af personkredsen.
 Reglerne er fastsat i Socialministeriets bekendtgørelse nr. 1184 af 23.  

 december 1993 om orlovsydelse til kontanthjælpsmodtagere.
Efter orlovsbekendtgørelsens § 1 har personer, der modtager kontanthjælp  

 efter bistandslovens § 37, ret til orlov til børnepasning.
Dette gælder dog  

 ikke for kontanthjælpsmodtagere under 25 år, som efter reglerne i § 9, stk. 1  

 i lov om kommunal aktivering skal have et aktiveringstilbud senest efter 13  

 ugers kontanthjælp.
For denne gruppe af unge, der er omfattet af reglerne om 1.  

 aktiveringstilbud efter ungdomsydelsesordningen, er aktivering således som  

 udgangspunkt prioriteret højere end orlov til børnepasning.
Baggrunden er, at  

 det er anset for vigtigere, at de unge gennem aktiveringen får en tilknytning  

 til arbejdsmarkedet eller motiveres til at gå i gang med en uddannelse, end  

 at de får mulighed for via orlovsordningen at passe deres børn.
Bestemmelsen i orlovsbekendtgørelsens § 1 skal imidlertid sammenholdes med  

 reglen i aktiveringslovens § 9, stk. 3. Herefter har kommunalbestyrelsen  

 mulighed for at beslutte, at en ung under 25 år, der forsørger et barn, først  

 skal begynde det 1. aktiveringstilbud efter senest 12 måneders kontanthjælp -  

 i stedet for allerede efter 13 uger.
Beslutningen skal være begrundet i  

 hensynet til barnets forhold og til kontanthjælpsmodtagerens  

 uddannelsesmæssige og beskæftigelsesmæssige situation.
 I en situation, hvor kommunen forlænger fristen for starten af 1.  

 aktiveringstilbud, er den unge således tidsbegrænset frigjort fra  

 aktiveringspligten og har derfor mulighed for at holde orlov til  

 børnepasning.
Situationen kan også være den, at en ung under 25 år søger om orlov til  

 børnepasning efter at have afsluttet 1. aktiveringstilbud.
Denne situation er  

 imidlertid ikke omfattet af bestemmelsen i orlovsbekendtgørelsens § 1, der  

 som nævnt alene omhandler adgangen til orlov før 1. aktiveringstilbud.
Den  

 unge har derfor i dette tilfælde ret til at holde orlov til børnepasning.
2. Efter § 7 i lov om ligebehandling af mænd og  

 kvinder med hensyn til beskæftigelse og barselorlov (ligebehandlingsloven)  

 har en kvindelig lønmodtager ret til fravær fra arbejdet på grund af  

 graviditet og barsel fra det tidspunkt, hvor der skønnes at være 4 uger til  

 fødslen.
Efter fødslen har forældrene ret til fravær fra arbejdet i tilsammen  

 indtil 24 uger, hvoraf indtil 10 uger kan udnyttes af faderen efter den 14.  

 uge efter fødslen.
Fraværsretten kan kun udnyttes af en af forældrene ad  

 gangen.
 Når der efter reglerne i lov om kommunal aktivering er tale om et  

 aktiveringstilbud, hvor den aktiverede må anses for at være lønmodtager, er  

 deltagelsen i aktiveringstilbudet omfattet af ligebehandlingslovens § 7. En  

 person har derfor i disse tilfælde ret til at afslå et tilbud om aktivering i  

 de perioder, der er omtalt i ligebehandlingslovens § 7. Pågældende vil i  

 stedet være berettiget til at modtage kontanthjælp.
I vejledningen af 17. januar 1994 om lov om kommunal aktivering er det i  

 punkt 3 nævnt, at der i lovens aktiveringsforpligtelse ligger den  

 begrænsning, at der ikke kan stilles krav om deltagelse i aktiveringstilbud,  

 hvis kontanthjælpsmodtageren på grund af sygdom eller lignende årsager er  

 afskåret fra at deltage.
Hermed sigtes der til forhold, som efter en konkret  

 vurdering indebærer, at det ikke er rimeligt at kræve deltagelse i  

 aktivering.
 I overensstemmelse hermed er det Socialministeriets opfattelse, at der ved  

 udmøntningen af aktiveringsforpligtelsen også bør tages hensyn til  

 fraværsperioderne i ligebehandlingslovens § 7 i de tilfælde, hvor et  

 aktiveringstilbud ikke har et sådant indhold, at den aktiverede kan anses for  

 at være lønmodtager.
