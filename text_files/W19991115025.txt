Landsskatteretskendelse Fikseret leje ved fri bolig - yderligere løn til hovedaktionær Reference:
SL § 4b A A/S klagede for skatteåret 1996/97 bl.a. over, at  

 Told- og Skattestyrelsen havde forhøjet selskabets indkomst vedr.  

 manglende lejebetaling for hovedaktionærs fri bolig.
 Selskabet stillede både i skatteåret 1996/97  

 og indkomståret 1996 en fri bolig til rådighed for B.
Indtil 31. juli 1995 boede B i Y.
Han havde i denne  

 periode selvangivet skattepligtig værdi af fri bolig med 8.750 kr. pr.  

 måned.
Skatteforvaltningen havde ikke ændret på dette.
Den 1. september 1995 flyttede B til X.
Han havde  

 selvangivet skattepligtig værdi af fri bolig til 15.000 kr. pr.  

 måned, i alt 60.000 kr. i 1995 og 180.000 kr. i 1996.
 Ifølge den offentlige ejendomsvurdering var  

 ejendommens værdi 1.940.000 kr. pr. 1. januar 1995 og 2.550.000 kr. pr.  

 1. januar 1996.
 Ejendommens udlejningsværdi var på  

 foranledning af B vurderet af en ejendomsmægler den 1. marts 1996 til  

 14.000 kr. pr. måned.
 Det fremgik af selskabets regnskaber, at dets  

 hovedaktivitet var management og administration.
 Det var oplyst, at selskabets formue i skatteåret  

 1996/97 var anbragt i obligationer (4.188.251 kr.) og i banker (2.998.846  

 kr.). I indkomståret 1996 var formuen anbragt i obligationer (5.078.784  

 kr.), i aktier (1.849.975 kr.) i aktier og i banker (637.551 kr.).
Selskabets indtægter havde i de omhandlede år  

 primært bestået af finansielle indtægter.
Det fremgik af  

 regnskaberne for disse år, at selskabet alene havde haft ubetydelige  

 indkomster fra andre kilder.
Selskabet havde fra 1995 ikke haft andre ansatte end  

 hovedaktionæren, B.
Han bestred tillige et fuldtidsjob som  

 direktør i et andet selskab.
Skatteforvaltningen havde forhøjet selskabets  

 indkomst med 96.000 kr. for skatteåret 1996/97 og med 288.000 kr. for  

 indkomståret 1996, idet forvaltningen havde fundet, at selskabet ikke  

 havde aktiviteter, der kunne begrunde en lønudbetaling, og den  

 månedlige leje ikke kunne antages at udgøre mindre end 24.000  

 kr. om måneden.
Beløbene var skattepligtige efter  

 statsskatteloven ' 4 b.
Endvidere henvistes til Ligningsvejledningen punkt  

 S.F.1.2.1.6. og S.F.1.2.2.1. samt Selskabsbeskatningen, 16. udg. p. 388.
Ved værdiansættelsen af lejen var lagt til  

 grund, at ejendommen kunne lejes ud til en pris, der svarede til 8% af  

 selskabets anskaffelsessum på 3.613.940 kr.
Ved  

 værdiansættelsen var specielt henset til, at ejendommen  

 både var anskaffet efter hovedaktionærens ønsker og behov  

 og indrettet efter samme.
 Klagerens repræsentant havde nedlagt påstand  

 om, at lejeværdifastsættelsen af B's fribolig ikke var vurderet  

 for lavt, og at der derfor ikke var grundlag for at forhøje selskabets  

 indkomst.
Til støtte for påstanden var det bl.a.  

 anført, at der ikke var hjemmel til lejefiksering.
Der var alene  

 hjemmel til beskatning af lejeværdi for personer og ikke selskaber, jf.  

 ligningslovens § 15 og statsskattelovens § 4. Det måtte videre anses  

 for uforståeligt, at der skulle foreligge omgåelse, da alt havde  

 været lagt klart og tydeligt frem.
 Vedrørende størrelsen af den fikserede leje  

 var det bl.a. anført, at en skønsmæssig ansættelse  

 af den skattepligtige værdi af en hovedaktionærs fribolig som  

 hovedregel fastsattes på grundlag af 8% af den offentlige  

 ejendomsværdi. 8%'s reglen blev normalt fraveget, hvis der var  

 holdepunkter for en anden lejeværdifastsættelse, f.eks. via en  

 mæglervurdering.
I den foreliggende sag var der udarbejdet en vurdering af  

 lejeværdien af et ejendomsmæglerfirma den 1. marts 1996, der  

 fastsatte udlejningsværdien til 14.000 kr. pr. måned.
Endvidere  

 havde selskabet af to andre ejendomsmæglere i området fået  

 oplyst, at de vurderede lejen til at være på samme niveau.
Endelig havde repræsentanten henvist til en  

 Landsskatteretskendelse af 1. februar 1990, der omhandlede en helt identisk  

 situation.
Det fremgik heraf, at Landsskatteretten ikke fandt grundlag for at  

 tilsidesætte den aftalte leje, da denne var aftalt på et  

 objektivt grundlag.
Vedrørende indretningen af boligen havde  

 repræsentanten anført, at denne ikke var foretaget specielt  

 efter B's ønsker og behov.
De bygningsforandringer, der blev foretaget  

 på ejendommen var alene en helt almindelig indretning af en  

 sædvanlig ejendom.
Ejendommen var lettere forfalden ved anskaffelsen,  

 bl.a. var det det oprindelige køkken, der fortsat var installeret i  

 ejendommen, og den del af huset, hvori køkkenet var placeret, slet  

 ikke isoleret.
Der blev derfor foretaget isolering af køkkenet bl.a.  

 med opbygning af en gasbetonmur indvendigt.
Herudover var der tale om  

 nødvendige el-installationer og almindelig istandsættelse i form  

 af indvendig maling og tapetsering.
 Endelig havde repræsentanten gjort opmærksom  

 på, at en del af ejendommen var anvendt som kontor for selskabet.
 Repræsentanten bestred skatteforvaltningens  

 anbringende om, at selskabet ikke havde aktiviteter, der kunne begrunde en  

 lønudbetaling i form af fri bolig til B.
Selskabet havde indtil juni 1994 drevet virksomhed inden  

 for musik- og pladebranchen, idet selskabet besad 50% af aktierne i C A/S.  

 Selskabets virksomhed bestod hovedsagelig af bogholderivirksomhed i  

 forbindelse med administrationen af dette.
De to ansatte i selskabet var  

 således bogholdere.
Den 1. juni 1994 solgte selskabet aktieposten i C  

 A/S til D, der ansatte B som direktør.
B havde herefter ikke  

 måttet beskæftige sig med pladevirksomhed.
Først fra 1995  

 havde der ikke været nogen ansatte ud over B i selskabet.
B havde jævnligt haft samtaler med  

 investeringsrådgivere med hensyn til pleje af selskabets formue og  

 havde endvidere udfoldet et stort antal undersøgelser og tiltag med  

 henblik på at skabe nye forretningsmuligheder.
B skønnede, at  

 han anvendte ca. 8,5 timer om ugen på dette arbejde.
Selskabet havde endvidere administreret D ApS.
B havde i  

 den forbindelse anvendt ca. 120 timer på at tilrettelægge  

 studiets drift, herunder at deltage i møder.
Særligt i 1997  

 havde der været mange møder med bank og andre rådgivere  

 som følge af en alvorlig økonomisk krise i pladestudiet.
I 1996 blev B kontaktet af personer inden for  

 musikbranchen med det formål at etablere en ny  

 café/diskotek/spillested. projekt E A/S.
Der blev i den forbindelse  

 afholdt ugentlige møder med bl.a. arkitekt, ingeniør,  

 offentlige myndigheder og leverandører.
Projektet måtte opgives,  

 da der ikke kunne opnås tilladelse fra myndighederne, men B nåede  

 ikke desto mindre at anvende ca. 72 timer på projektet.
I 1997 indgik selskabet aftale med firmaet F  

 vedrørende lancering af et i fællesskab udarbejdet koncept  

 vedrørende salg af kort.
B skønnede, at han havde brugt ca. 50  

 timer på at deltage i planlægningen m.v. af konceptet, der blev  

 solgt over hele Europa.
 På baggrund af ovenstående måtte det  

 fastholdes, at der havde været udfoldet - omend indtil nu med  

 begrænset resultat - betydelige erhvervsmæssige  

 bestræbelser med henblik på at skabe nye forretningsmuligheder.  

 B, der ikke i øvrigt modtog løn fra selskabet, måtte  

 derfor siges at have været berettiget til at modtage løn i form  

 af fri bolig til en værdi af 15.000 kr. om måneden.
Endelig havde repræsentanten bemærket, at  

 selskabet og B havde forholdt sig på nøjagtig samme måde  

 med den tidligere ejendom, Y, uden at dette havde givet anledning til  

 skattemæssige korrektioner.
Det var således ydermere bl.a.  

 anført, at selskabet og hovedaktionæren havde en berettiget  

 forventning om, at der ikke ville ske beskatning af selskabet.
Der var i den  

 forbindelse henvist til fremlagt skrivelse af 13. september 1996 fra revisor  

 til de stedlige skattemyndigheder.
 Told- og Skattestyrelsen nedlagde principalt påstand  

 om stadfæstelse, subsidiært nedsættelse af den fikserede  

 leje til et mindre beløb efter rettens skøn.
Det blev herved bl.a. anført, at statsskattelovens  

 § 4 b indeholdt en særlig hjemmel til fiksering af leje, hvilken  

 bestemmelse også måtte gælde for selskaber, jf. herved  

 bl.a. forarbejderne, hvoraf det fremgik, at afkastbetragtningen var  

 baggrunden for indførelsen af den særlige hjemmel.
Hertil kom,  

 at Højesteret i U 1983.16 H, som vedrørte en lignende  

 situation, i præmisserne lagde til grund, at der var hjemmel i  

 statsskattelovens § 4 b, 2. eller 1. pkt.
Ydermere var der ud fra et  

 omgåelsessynspunkt hjemmel til beskatning, jf. ligningslovens § 16 A,  

 idet der blev overført ubeskattede midler fra selskabet til  

 hovedaktionæren, hvilket normalt ikke kunne ske.
Højesterets  

 domme om rentefiksering vedrørte den omvendte situation og ikke en  

 situation, hvor ligningslovens § 16 A var omgået, hvorfor der ikke var  

 uoverensstemmelse mellem denne situation og rentefikseringsdommene.
I den  

 forbindelse blev henvist til præmisserne i TfS 97.613 VLD.
Vedrørende størrelsen af den fikserede leje  

 anførtes det bl.a., at der var fast praksis for at  

 ansætte lejeværdien til 8 % af den offentlige vurdering pr.  

 år, at selskabets anskaffelsessum i nærværende  

 tilfælde imidlertid afveg væsentligt fra den offentlige  

 vurdering, og at denne derfor naturligt burde lægges til grund,  

 hvilket var helt i overensstemmelse med praksis, jf. herved  

 "Selskabsbeskatning", p. 400. Det anførtes bl.a. yderligere, at  

 vurderingen var en ensidigt indhentet vurdering, som ikke kunne lægges  

 til grund, og at der sammenfattende således ikke var grundlag for at  

 tilsidesætte det af myndighederne udøvede skøn over  

 lejeværdien.
Vedrørende spørgsmålet om  

 lønfradrag anførtes det bl.a., at der ikke havde  

 været en sådan aktivitet i selskabet, som kunne begrunde en  

 lønudbetaling til hovedaktionæren, og at  

 hovedaktionærens stilling som direktør i et andet selskab ikke  

 levnede megen plads til yderligere arbejde i øvrigt.
Vedrørende  

 spørgsmålet om berettiget forventning anførtes det bl.a.,  

at selskabet ikke havde disponeret i tillid til en  

 forhåndstilkendegivelse fra myndighederne, og at de stedlige  

 skattemyndigheders ansættelser under alle omstændigheder ikke  

 kunne danne grundlag for en berettiget forventning.
 Landsskatteretten udtalte:
 Retten fandt ikke, at der som følge af de stedlige  

 skattemyndigheders ansættelser for selskabet og hovedaktionæren  

 for tidligere indkomst- og skatteår var bibragt selskabet en for  

 skattemyndighederne bindende berettiget forventning om, at der ikke for de i  

 sagen omhandlede år kunne foretages en forhøjelse af selskabets  

 skatteansættelser vedrørende lejefiksering og ikke godkendt  

 lønfradrag.
 Retten fandt, at statsskattelovens § 4 b i et  

 tilfælde som det foreliggende indeholdt hjemmel til beskatning af en  

 skønsmæssigt fastsat fikseret leje, jf. herved U 83.16 H.
Vedrørende skatteåret 1995/96 måtte  

 retten imidlertid nære betænkelighed ved at fastsætte  

 lejeværdien til mere end den af hovedaktionæren selvangivne  

 værdi af fri bolig, 60.000 kr.
Vedrørende indkomståret  

 1996 fandt retten, at lejeværdien passende kunne ansættes til 8 %  

 af den offentlige vurdering pr. 1. januar 1996, svarende til 204.000 kr. for  

 hele året.
Henset til det oplyste om selskabets aktiviteter fandt  

 retten videre, at selskabet var berettiget til et vist lønfradrag for  

 skatteåret 1995/96 og indkomståret 1996, jf. statsskattelovens §  

 6 a.
Retten fandt videre, at dette skønsmæssigt kunne  

 ansættes til 60.000 kr. for skatteåret 1995/96 og 180.000 kr. for  

 indkomståret 1996.
 Den påklagede ansættelse for skatteåret  

 1995/96, 96.000 kr., blev nedsat til 0, idet selskabet ansås for  

 skattepligtig af en fikseret lejeindtægt på 60.000 kr., jf.  

 statsskattelovens § 4 b, og idet selskabet ansås berettiget til et  

 skønsmæssigt fastsat fradrag for yderligere løn til  

 hovedaktionæren, 60.000 kr.
 Den påklagede ansættelse for  

 indkomståret 1996, 288.000 kr., blev nedsat til 24.000 kr., idet  

 selskabet ansås for skattepligtig af en fikseret lejeindtægt  

 på 204.000 kr., jf. statsskattelovens § 4b, og idet selskabet  

 ansås berettiget til et skønsmæssigt fastsat fradrag for  

 yderligere løn til hovedaktionæren, 180.000 kr.
