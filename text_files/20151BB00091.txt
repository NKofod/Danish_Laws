Fremsat den 16. marts 2016 af Holger K.
Nielsen (SF) og Jonas Dahl (SF) Forslag til folketingsbeslutning om fleksibilitet i EUs budgetregler i forhold til EU-medlemslandenes merudgifter til håndtering af flygtningekrisen Folketinget pålægger regeringen i alle relevante sammenhænge at arbejde for, at Det Europæiske Råd og Europa-Kommissionen beslutter, at EU-landenes merudgifter forbundet med håndteringen af den aktuelle flygtningekrise, herunder forhøjet hjælp til nærområderne og udviklingsbistanden, ikke i årene 2016-2018 vil udløse nogen form for påtale eller sanktioner i henhold til EUs budgetregler.
Bemærkninger til forslaget Håndteringen af den europæiske flygtningekrise påfører i disse år EU-landene ekstraordinære merudgifter.
Selvom merudgifterne forhåbentlig er midlertidige, kan de medføre, at der i de enkelte lande skæres ned på velfærd og udviklingsbistand.
Konsekvensen kan  foreløbig kun i teorien  også føre til skatteforhøjelser i de enkelte EU-lande.
Det skyldes ikke mindst reglerne i EUs stabilitets- og vækstpagt, som fastsætter grænser for medlemsstaterne offentlige underskud.
Mange EU-lande overskrider enten allerede grænserne for det tilladte strukturelle underskud eller ligger så tæt på grænsen, at de ikke kan forøge deres underskud yderligere.
Reglerne er dog ikke entydige, for der kan afviges fra dem i exceptionelle situationer.
Der kan bl.a. tages hensyn til exceptionelle omstændigheder, der defineres som en usædvanlig begivenhed, der ligger uden for det pågældende medlemslands kontrol, og som har afgørende indvirkning på de samlede offentlige finanser.
Der kan også udvises fleksibilitet med hensyn til særlige typer af investeringer og strukturreformer samt konjunkturforhold. (Se Rådets forordning (EF) nr. 1467/97 af 7. juli 1997 om fremskyndelse og afklaring af gennemførelsen af proceduren i forbindelse med uforholdsmæssigt store underskud og meddelelse fra Europa-Kommissionen den 13. januar 2015: Optimal udnyttelse af fleksibiliteten inden for rammerne af de gældende regler under stabilitets- og vækstpagten, KOM (2015) 0012)).
Efter forslagsstillernes opfattelse er der i forhold til flygtningesituationen i høj grad tale om exceptionelle omstændigheder i EU, og derfor bør den danske regering på kommende EU-topmøder og i andre relevante sammenhænge arbejde for, at Det Europæiske Råd og Europa-Kommissionen beslutter, at medlemsstaters ekstraudgifter forbundet med flygtninge- og migranttilstrømningen ikke vil udløse nogen form for påtale eller sanktioner i henhold til overholdelse af retningslinjerne i stabilitets- og vækstpagten.
Dette skal foreløbig gælde indtil udgangen af 2018. Hvis det skulle vise sig, at den store flygtningestrøm til Europa fortsætter i årevis, kan situationen ikke længere betragtes som exceptionel, og der vil så være brug for en budgetmæssig tilpasning.
En sådan principiel beslutning vil først og fremmest gøre det lettere at håndtere den europæiske flygtningekrise.
Situationen har ført til, at flere europæiske lande har skåret ned på udviklingsbistanden i en situation, hvor der tværtimod er brug for mere bistand som et bidrag til at mindske den fremtidige strøm af flygtninge og migranter.
Hjælpen til nærområderne er stadig utilstrækkelig, hvilket i sig selv er med til at øge antallet af flygtninge/migranter, der søger mod Europa.
En sådan beslutning på EU-plan vil også betyde, at EU-landene ikke behøver skære ned på velfærden (eller sætte skatterne op) for at håndtere udgifter til asylansøgere, flygtninge m.v.
Dette er et mål i sig selv, men beslutningen vil også være med til at forebygge en kritik af EU for at være årsag til nedskæringer eller skattestigninger.
 Beslutningsforslaget går kun på de nævnte ekstra udgifter og ændrer dermed ikke på vilkårene for lande, der i øvrigt er i konflikt med EUs budgetregler.
Skriftlig fremsættelse Holger K.
Nielsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fleksibilitet i EUs budgetregler i forhold til EU-medlemslandenes merudgifter til håndtering af flygtningekrisen.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
