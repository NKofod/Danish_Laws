Fremsat den 11. januar 2017 af beskæftigelsesministeren (Troels Lund Poulsen) Forslag til Lov om ændring af lov om europæiske samarbejdsudvalg, lov om information og høring af lønmodtagere, lov om varsling m.v. i forbindelse med afskedigelser af større omfang og lov om lønmodtageres retsstilling ved virksomhedsoverdragelse1 (Implementering af direktiv om ændring af visse direktiver på det arbejds- og ansættelsesretlige område for så vidt angår søfarende m.v.) § 1 I lov om europæiske samarbejdsudvalg, jf. lovbekendtgørelse nr. 1018 af 27. oktober 2009, som ændret ved lov nr. 281 af 6. april 2011, foretages følgende ændringer:
1. I fodnoten til lovens titel indsættes efter Rådets direktiv 2009/38/EF af 6. maj 2009,, EU-Tidende 2009, nr.
L 122, side 28-44: ,samt dele af Europa-Parlamentets og Rådets direktiv 2015/1794/EU af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF af 23. marts 2002 samt Rådets direktiv 98/59/EF og 2001/23/EF, for så vidt angår søfarende, EU-Tidende 2015, nr.
L 263, side 1-5.  2. I § 14 indsættes som stk. 2:
»Stk. 2. I tilknytning til møder med den centrale ledelse har det særlige forhandlingsorgan lov til at holde møde, uden at ledelsen er til stede, og det skal i den forbindelse råde over de nødvendige kommunikationsmidler.« 3. § 34, stk. 1, affattes således:
»§ 34. Et medlem af et særligt forhandlingsorgan eller af et europæisk samarbejdsudvalg eller et sådant medlems suppleant, som er medlem af besætningen på et søgående skib, har ret til at deltage i et møde i det særlige forhandlingsorgan, i det europæiske samarbejdsudvalg eller i ethvert andet møde i medfør af informations- og høringsprocedurer, der er indgået aftale om i henhold til § 13, stk. 1, hvis dette medlem eller dennes suppleant ikke er på havet eller i en havn i et andet land end det, hvor rederiet har hjemsted, når mødet finder sted.
Mødet skal, når det er praktisk muligt, være planlagt med henblik på at lette deltagelse af medlemmer eller suppleanter, som er medlem af besætningen på søgående skibe.
I tilfælde, hvor et medlem af et særligt forhandlingsorgan eller af et europæisk samarbejdsudvalg eller et sådant medlems suppleant, som er medlem af besætningen på et søgående skib, ikke er i stand til at deltage i et møde, skal det overvejes at anvende nye informations- og kommunikationsteknologier, når det er muligt.« § 2 I lov nr. 303 af 2. maj 2005 om information og høring af lønmodtagere foretages følgende ændringer:
1. I fodnoten til lovens titel indsættes efter Direktivet er optrykt som bilag til loven. : Loven gennemfører endvidere dele af Europa-Parlamentets og Rådets direktiv 2015/1794/EU af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende, EU-Tidende 2015, nr.
L 263, side 1-5.  2. § 2, stk. 3, ophæves.
§ 3 I lov om varsling m.v. i forbindelse med afskedigelser af større omfang, jf. lovbekendtgørelse nr. 291 af 22. marts 2010, som ændret ved § 5 i lov nr. 1612 af 26. december 2013 og § 63 i lov nr. 1482 af 23. december 2014, foretages følgende ændringer:
1. I fodnoten til lovens titel indsættes efter Rådets direktiv 75/129, EF-Tidende 1975 L 48 s. 29, som ændret ved Rådets direktiv nr. 92/56, EF-Tidende 1992 L 245 s. 3: j,og dele af Europa-Parlamentets og Rådets direktiv 2015/1794/EU af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende, EU-Tidende 2015, nr.
L 263, side 1-5." 2. § 1, stk. 4, affattes således:
»Stk. 4. Loven finder ikke anvendelse på afskedigelser foretaget inden for rammerne af arbejdsaftaler, der er indgået for et bestemt tidsrum eller med henblik på en bestemt arbejdsopgave, medmindre disse afskedigelser foretages, før disse aftaler er udløbet eller opfyldt.« § 4 I lov om lønmodtageres retsstilling ved virksomhedsoverdragelse, jf. lovbekendtgørelse nr. 710 af 20. august 2002, foretages følgende ændringer:
1. I fodnoten til lovens titel indsættes efter Rådets direktiv 98/50/EF af 29. juni 1998 om ændring af direktiv 77/187/EØF om tilnærmelse af medlemsstaternes lovgivning om varetagelse af arbejdstagernes rettigheder i forbindelse med overførsel af virksomheder, bedrifter eller dele af bedrifter (EFT. 1988 nr. 201, L, s. 88). : Loven indeholder endvidere bestemmelser, der gennemfører dele af Europa-Parlamentets og Rådets direktiv 2015/1794/EU af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende, EU-Tidende 2015, nr.
L 263, side 1-5.  2. § 1, stk. 4, affattes således:
»Stk. 4. Loven finder anvendelse på overførsel af et søgående skib, der indgår i en overdragelse af en virksomhed eller en del heraf, jf. stk. 1-3, forudsat at erhververen er beliggende på det område, eller den virksomhed eller del heraf, som overdrages, forbliver inden for det område, der er nævnt i stk. 1. Loven finder ikke anvendelse, hvis overdragelsen udelukkende vedrører et eller flere søgående skibe.« § 5 Loven træder i kraft den 10. oktober 2017.
§ 6 Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning og baggrund Europa-Parlamentets og Rådets direktiv (EU) 2015/1794 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende, blev vedtaget den 6. oktober 2015.
 Direktiv 2015/1794 skal være gennemført i dansk ret senest den 10. oktober 2017.
Direktiv 2015/1794 indeholder bestemmelser om ændring af en række direktiver på det arbejds- og ansættelsesretlige område, idet bestemmelser om, at søfarende er undtaget fra disse direktivers anvendelsesområde, ophæves eller ændres.
En del af baggrunden for, at søfarende lønmodtagere i medfør af direktiv 2015/1794 får forbedret deres rettigheder i relation til information og høring, i forhold til varsling af afskedigelser i større omfang samt i forbindelse med virksomhedsoverdragelse, fremgår af direktivets præambelbetragtning 12, hvori der henvises til den teknologiske udvikling i de senere år, navnlig inden for kommunikationsteknologi.
Af direktivets præambelbetragtning nr. 9 og 10 fremgår, at arbejdsmarkedets parter på EU-plan har været konsulteret i overensstemmelse med TEUF artikel 154, stk. 2, og at parterne i søfartssektoren er nået frem til en fælles forståelse af væsentlig betydning for direktivet.
Der er således tale om et direktiv, hvor såvel behovet for at forbedre søfarendes arbejdsvilkår som behovet for at tage behørigt hensyn til sektorens særlige forhold er tilgodeset.
Ud over implementering af direktiv 2015/1794 har en enkelt af de med lovforslaget foreslåede ændringer  den i § 1, nr. 2, foreslåede tilføjelse af et stk. 2 til § 14 i lov om europæiske samarbejdsudvalg, jf. lovbekendtgørelse nr. 1018 af 27. oktober 2009 med senere ændring  baggrund i en ufuldstændig implementering af det for den lov tilgrundliggende direktiv.
Denne ændring angår det særlige forhandlingsorgans adgang til at holde møde, uden at ledelsen er til stede.
Implementeringen af direktivet om søfarende har i lighed med sædvanlig praksis på det arbejdsretlige område været drøftet i Beskæftigelsesministeriets Implementeringsudvalg.
En arbejdsgruppe under Implementeringsudvalget har drøftet den nærmere udmøntning af lovforslaget.
Implementeringsudvalget tilslutter sig lovforslaget som det foreligger.
2. Lovforslagets hovedpunkter 2.1. Lovforslaget Lovforslaget gennemfører de dele af direktiv 2015/1794, der kræver lovgivning.
Med lovforslaget lægges der op til ændring af lov om europæiske samarbejdsudvalg, jf. lovbekendtgørelse nr. 1018 af 27. oktober 2009 med senere ændring, lov nr. 303 af 2. maj 2005 om information og høring af lønmodtagere, lov om varsling m.v. i forbindelse med afskedigelser af større omfang, jf. lovbekendtgørelse nr. 291 af 22. marts 2010 med senere ændringer samt lov om lønmodtagers retsstilling ved virksomhedsoverdragelse, jf. lovbekendtgørelse nr. 710 af 20. august 2002.
 De nedenfor nævnte love, der med dette lovforslag foreslås ændret, indeholder alle en bestemmelse om, at loven helt eller delvist ikke finder anvendelse på søfarende, eller, at der kan fastsættes særlige regler for søfarende.
2.2. Ændring af lov om europæiske samarbejdsudvalg 2.2.1. Gældende ret Lov om europæiske samarbejdsudvalg indeholder i § 34 en bestemmelse om, at besætningsmedlemmer på handelsskibe ikke kan vælges som medlemmer af det særlige forhandlingsorgan eller det europæiske samarbejdsudvalg. § 34, stk. 2, indeholder en bemyndigelse for beskæftigelsesministeren til at fastsætte særlige regler for besætningsmedlemmer på handelsskibe.
Denne bemyndigelse er ikke udnyttet.
2.2.2. Beskæftigelsesministeriets overvejelser og den foreslåede ordning Det foreslås i lovforslagets § 1, nr. 2, at § 14 i lov om europæiske samarbejdsudvalg tilføjes et stk. 2, hvorefter det særlige forhandlingsorgan i tilknytning til møder med ledelsen har ret til at holde møde, uden at ledelsen er til stede.
Dette foreslåede stk. 2 udspringer ikke af direktiv 2015/1794, men af artikel 5, stk. 4, 2. afsnit i Rådets direktiv nr. 2009/38/EF af 6. maj 2009 om indførelse af europæiske samarbejdsudvalg eller en procedure i fællesskabsvirksomheder og fællesskabskoncerner med henblik på at informere og høre arbejdstagerne.
Det foreslås i lovforslagets § 1, nr. 3, at § 34, stk. 1, i lov om europæiske samarbejdsudvalg affattes i overensstemmelse med direktivets artikel 2, nr. 2. Herved sikres det, at medlemmer og suppleanter, som er medlemmer af besætningen på et søgående skib, har ret til at deltage i møder i det europæiske samarbejdsudvalg eller det særlige forhandlingsorgan, når pågældende ikke er til søs eller i en udenlandsk havn på mødetidspunktet.
Det fastsættes endvidere, at når det er praktisk muligt, skal møder være planlagt med henblik på at lette deltagelse af medlemmer og suppleanter, der er en del af besætningen på søgående skibe.
Endelig fastsættes det, at det skal overvejes at anvende nye informations- og kommunikationsteknologier, når det er muligt, i tilfælde, hvor et medlem af et særligt forhandlingsorgan eller af et europæisk samarbejdsudvalg eller dennes suppleant, som er medlem af besætningen på et søgående skib, ikke kan deltage i et møde.
Med den foreslåede affattelse af § 34, stk. 1, sikres det, at besætningsmedlemmer på søgående skibe har samme mulighed for deltagelse i informations- og høringsprocesser som andre lønmodtagere med de indskrænkninger, der nødvendigvis følger direkte af det forhold, at de er en del af besætningen på et søgående skib.
Selvom søfarendes deltagelse i informations- og høringsprocesser således reguleres nærmere, kan det ikke afvises, at der kan blive brug for at udnytte den bemyndigelse, der hidtil har været i § 34, stk. 2, og der sker ikke nogen ændring i forhold til denne bemyndigelsesbestemmelse.
2.3. Ændring af lov om information og høring af lønmodtagere 2.3.1. Gældende ret Lov om information og høring af lønmodtagere indeholder i § 2, stk. 3, en bemyndigelse, hvorefter økonomi- og erhvervsministeren kan fastsætte særlige regler for information og høring af besætningsmedlemmer på handelsskibe.
Denne bemyndigelse er udnyttet ved bekendtgørelse nr. 952 af 12. oktober 2005 om information og høring af søfarende.
Af bekendtgørelsen fremgår det, at i virksomheder med mindst 35 ansatte har ledelsen pligt til at tilrettelægge møder om information og høring af lønmodtagere på en sådan måde, at lønmodtagerrepræsentanter, der gør tjeneste om bord i handelsskibe, eller suppleanter for de pågældende lønmodtagerrepræsentanter, har mulighed for at deltage.
2.3.2. Beskæftigelsesministeriets overvejelser og den foreslåede ordning Det foreslås i lovforslagets § 2, nr. 2, at § 2, stk. 3, i lov om information og høring af lønmodtagere ophæves.
Herved bliver søfarende i overensstemmelse med det i direktivets artikel 3 forudsatte omfattet af de almindelige regler i loven og bekendtgørelsen, der har haft hjemmel i den gældende § 2, stk. 3, bliver ophævet sammen med denne bemyndigelsesbestemmelse.
Ophævelse af lovens § 2, stk. 3, medfører, at bekendtgørelsen bortfalder med vedtagelse og ikrafttræden af nærværende lovforslag.
2.4. Ændring af lov om varsling m.v. i forbindelse med afskedigelser af større omfang 2.4.1. Gældende ret Lov om varsling m.v. i forbindelse med afskedigelser af større omfang fastsætter, at loven finder ikke anvendelse på afskedigelser af besætningen på søgående skibe.
Dette fremgår af § 1, stk. 4.
2.4.2. Beskæftigelsesministeriets overvejelser og den foreslåede ordning Det foreslås i lovforslagets § 3, nr. 2, at § 1, stk. 4, nr. 2, i lov om varsling m.v. i forbindelse med afskedigelser af større omfang nyaffattes.
Den foreslåede ophævelse af § 1, stk. 4, nr. 2, hvorefter afskedigelser af besætninger på søgående skibe hidtil har været undtaget fra lovens anvendelsesområde, indebærer, at besætninger på søgående skibe omfattes af lovens bestemmelser.
Arbejdsgiveren for besætningen på søgående skibe skal således varsle det regionale arbejdsmarkedsråd (RAR) ved afskedigelser af større omfang, hvilket er defineret i lovens § 1, stk. 1. Arbejdsgiveren skal endvidere i henhold til lovens kapitel 2 forhandle med lønmodtagerne eller disses repræsentanter, hvis arbejdsgiveren agter at foretage afskedigelser i større omfang.
2.5. Ændring af lov om lønmodtageres retsstilling ved virksomhedsoverdragelse 2.5.1. Gældende ret Den gældende virksomhedsoverdragelseslov fastsætter, at loven finder ikke anvendelse på søgående skibe.
Dette fremgår af § 1, stk. 4.
2.5.2. Beskæftigelsesministeriets overvejelser og den foreslåede ordning Det foreslås i lovforslagets § 4, nr. 2, at virksomhedsoverdragelseslovens § 1, stk. 4, affattes, så loven finder anvendelse på overførsel af et søgående skib, der indgår i en overdragelse i henhold til stk. 1-3, under forudsætning af, at erhververen er beliggende på eller den virksomhed eller del heraf, som overdrages, forbliver inden for det i stk. 1 nævnte område.
Det vil sige det område, hvor traktaten om oprettelse af Det europæiske økonomiske Fællesskab finder anvendelse.
Loven finder dog ikke anvendelse, hvis overdragelsen udelukkende vedrører et eller flere søgående skibe.
Hvis et eller flere søgående skibe indgår i en overdragelse af en landbaseret virksomhed eller en del heraf, vil besætningen på sådanne skibe fremover have samme retsstilling, som lønmodtagere i øvrigt har ved virksomhedsoverdragelse.
De vil således efter forslaget bevare deres retsstilling med hensyn til løn- og ansættelsesvilkår m.v. i overensstemmelse med virksomhedsoverdragelseslovens § 2. På tilsvarende vis vil også eksempelvis bestemmelserne om lønmodtagerrepræsentanters retsstilling og funktion, om overenskomstforhold og om underretning af lønmodtagerrepræsentanter finde anvendelse i relation til besætningen på søgående skibe.
Det vil fortsat være en konkret vurdering ud fra det i § 1 anførte, om loven finder anvendelse i den enkelte situation, og det er ikke hensigten med den foreslåede ændring af § 1, stk. 4, som er udformet i overensstemmelse med direktivets artikel 5, at ændre på de generelle principper og kriterier for, om der er tale om en virksomhedsoverdragelse eller ej, der har udviklet sig i domspraksis.
Den foreslåede udvidelse af lovens anvendelsesområde er således af personel og sektoriel karakter.
2.6. Forholdet til anden lovgivning Lovforslaget vurderes ikke at have betydning for anden lovgivning end den, der foreslås ændret med lovforslaget.
Det er således ikke hensigten med lovforslaget, at § 14 i lov om søfarendes ansættelsesforhold m.v., jf. lovbekendtgørelse nr. 73 af 17. januar 2014 med senere ændringer, berøres af nærværende lovforslag, jf. i øvrigt bemærkningerne til lovforslagets § 4.
3. Økonomiske og administrative konsekvenser for det offentlige Vedtagelse af lovforslaget vurderes at have meget begrænsede økonomiske og administrative konsekvenser for det offentlige.
 4. Økonomiske og administrative konsekvenser for erhvervslivet m.v.
 Vedtagelse af lovforslaget vurderes at have begrænsede økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget implementerer dele af Europa-Parlamentets og Rådets direktiv (EU) 2015/1794 af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF for så vidt angår søfarende.
Endvidere implementeres artikel 5, stk. 4, 2. afsnit i Rådets direktiv nr. 2009/38/EF af 6. maj 2009 med lovforslagets § 1, nr. 2.
I tråd med sædvanlig praksis på det arbejdsretlige område er implementeringen af direktiv 2015/1794 baseret på et princip om en minimumstilgang.
Implementeringen af direktivets artikel 2, 3, 4, og 5 kræver ændring af lovgivningen.
Direktivets artikel 1 samt de afsluttende artikler kræver derimod ikke ændringer.
 8. Hørte myndigheder og organisationer m.v.
 Et udkast til lovforslag har i perioden fra den 21. november 2016 til den 12. december 2016 været sendt i høring hos følgende myndigheder og organisationer m.v.:
 Advokatrådet, Akademikerne (AC), Beskæftigelsesrådet (BER), Centralorganisationernes Fællesudvalg (CFU), Dansk Arbejdsgiverforening (DA), Danske Regioner, Den Danske Dommerforening, Finanssektorens Arbejdsgiverforening (FA), Funktionærernes og Tjenestemændenes Fællesråd (FTF), KL, Kommunale Tjenestemænd og Overenskomstansatte (KTO), Kristelig Arbejdsgiverforening (KA), Kristelig Fagbevægelse (KRIFA), Landsorganisationen i Danmark (LO), Lederne, Færøernes Hjemmestyre, Grønlands Selvstyre, Assuranceforeningen SKULD, Bilfærgernes Rederiforening, Brancheforeningen for Dykkermateriel, CO-SEA, Dansk Byggeri, Dansk Erhverv, Danmarks Fiskeriforening, Danmarks Rederiforening, Danmarks Skibskredit A/S, Danske Maritime, Dansk Navigatørforening, Dansk Industri, Dansk Metals Maritime Afdeling, Dansk Rib Charterforening, Danske Advokater, Dansk Sejlunion, Danmarks Fritidssejlerunion, Danske Havne, Danske Lodser, Dykkerfirmaernes Brancheforening, Energi- og Olieforum, Fag og Arbejde (FOA), Fagligt Fælles Forbund (3F), 3F Sømændene, Foreningen Danske Olieberedskabslagre, Finansrådet, Fiskeriets Arbejdsmiljøråd, Fiskernes Forbund, Forbrugerrådet, Foreningen af Småøernes Færgeselskaber, Forsikring & Pension, Færgesekretariatet, HORESTA, Lønmodtagernes Garantifond, Maskinmestrenes Forening, Offentligt Ansattes Organisationer, Oil Gas Denmark, Radiotelegrafistforeningen af 1917, Rederiforeningen af 2010, Sammenslutningen af Mindre Erhvervsfartøjer, Skibsmæglerforeningen, Småøernes Færgeselskaber, Statstjenestemændenes Centralorganisation II, Søfartens Arbejdsmiljøråd, Søfartens Ledere, Søværnets Dykkerskole, Dansk Navigatørforening og Træskibssammenslutningen.
Bemærkninger til lovforslagets enkelte bestemmelser Til § 1 Til nr. 1 Det foreslås, at fodnoten til lovens titel ændres, således at der indsættes en henvisning til, at loven gennemfører dele af Europa-Parlamentets og Rådets direktiv (EU) 2015/1794 af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende.
Til nr. 2 Der er ikke i den gældende lov om europæiske samarbejdsudvalg en bestemmelse om, at det særlige forhandlingsorgan har lov til at holde møde, uden at ledelsen er til stede.
Det foreslås at § 14 i lov om europæiske samarbejdsudvalg tilføjes et stk. 2, således at det fremgår, at det særlige forhandlingsorgan i tilknytning til møder med ledelsen har ret til at holde møde, uden at ledelsen er til stede.
Dette foreslåede stk. 2 har ikke med direktiv 2015/1794 at gøre, men foreslås tilføjet lovens § 14, da artikel 5, stk. 4, 2. afsnit, i Rådets direktiv nr. 2009/38/EF af 6. maj 2009 om indførelse af europæiske samarbejdsudvalg eller en procedure i fællesskabsvirksomheder og fællesskabskoncerner med henblik på at informere og høre arbejdstagerne, ikke blev implementeret i forbindelse med den seneste ændring af lov om europæiske samarbejdsudvalg.
Formuleringen af det foreslåede stk. 2 er næsten svarende til formuleringen af lovens § 25, som også vedrører lønmodtagersidens adgang til at holde møde uden at ledelsen er til stede.
Det er dog tilføjet, at det særlige forhandlingsorgan i den forbindelse skal råde over de nødvendige kommunikationsmidler.
Det er ledelsen, der skal stille disse kommunikationsmidler til rådighed.
Til nr. 3 Efter den gældende § 34, stk. 1, i lov om europæiske samarbejdsudvalg kan besætningsmedlemmer på handelsskibe ikke vælges som medlemmer af det særlige forhandlingsorgan og det europæiske samarbejdsudvalg.
Det foreslås, at § 34, stk. 1, i lov om europæiske samarbejdsudvalg affattes i overensstemmelse med det i direktivets artikel 2, nr. 2, anførte.
Med denne ændring sikres det, at medlemmer og suppleanter, som er en del af besætningen på et søgående skib, har adgang til at deltage i møder i det europæiske samarbejdsudvalg eller i det særlige forhandlingsorgan, når medlemmet eller suppleanten enten ikke er til søs eller befinder sig i en udenlandsk havn på mødetidspunktet.
Desuden fastsættes, at når det er praktisk muligt, skal møder være planlagt med henblik på, at medlemmer og suppleanter, der er en del af besætningen på søgående skibe, ikke har unødige vanskeligheder ved at deltage heri.
Det fastsættes også, at det skal overvejes om muligt at anvende nye informations- og kommunikationsteknologier i tilfælde, hvor et medlem af et særligt forhandlingsorgan eller af et europæisk samarbejdsudvalg eller dennes suppleant, som er medlem af besætningen på et søgående skib, ikke er i stand til at deltage i et møde.
Til § 2 Til nr. 1 Det foreslås, at fodnoten til lovens titel ændres, således at der indsættes en henvisning til, at loven gennemfører dele af Europa-Parlamentets og Rådets direktiv (EU) 2015/1794 af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende.
Til nr. 2 Efter den gældende § 2, stk. 3, i lov om information og høring af lønmodtagere kan økonomi- og erhvervsministeren fastsætte særlige regler for information og høring af besætningsmedlemmer på handelsskibe.
Det foreslås, at § 2, stk. 3, i lov om information og høring af lønmodtagere, ophæves.
Det vil indebære, at søfarende bliver omfattet af de almindelige regler i loven, og at disse træder i stedet for bekendtgørelsen, der har haft hjemmel i den gældende § 2, stk. 3.
Det bemærkes om de almindelige regler i loven, at de udgør en ramme, indenfor hvilken den konkrete informations- og høringsproces tilrettelægges.
Det bemærkes således om tilrettelæggelsen af høring i henhold til lovens § 4, stk. 4, at møder ikke nødvendigvis og i ethvert tilfælde skal holdes på en måde, hvor mødedeltagerne er fysisk til stede i samme lokale, men at møder også efter omstændighederne vil kunne holdes ved hjælp af ny teknologi, hvor nogle mødedeltagere eksempelvis befinder sig ombord på et søgående skib.
Det afgørende er, at lønmodtagerrepræsentanterne får mulighed for at give udtryk for deres mening om påtænkte foranstaltninger og komme med forslag, som inddrages i den videre beslutningsproces, på baggrund af de oplysninger, der er nævnt i lovens § 4, stk. 1. På tilsvarende vis vil det også for søgående skibe være en konkret vurdering i den konkrete situation, hvilket ledelsesniveau der vil være det relevante.
Til § 3 Til nr. 1 Det foreslås, at fodnoten til lovens titel ændres, således at der indsættes en henvisning til, at loven gennemfører dele af Europa-Parlamentets og Rådets direktiv (EU) 2015/1794 af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende.
Til nr. 2 Efter den gældende lov om varsling m.v. i forbindelse med afskedigelser af større omfang § 1, stk. 4, nr. 2, er afskedigelser af besætninger på søgående skibe undtaget fra lovens anvendelsesområde.
Det foreslås, at § 1, stk. 4, nr. 2, i lov om varsling m.v. i forbindelse med afskedigelser af større omfang, ophæves.
Som konsekvens heraf foreslås § 1, stk. 4, affattet med den tekst, der fremgår af den gældende § 1, stk. 4, nr. 1. Den foreslåede ophævelse af § 1, stk. 4, nr. 2, hvorefter afskedigelser af besætninger på søgående skibe hidtil har været undtaget fra lovens anvendelsesområde, vil betyde, at besætninger på søgående skibe omfattes af lovens bestemmelser.
Arbejdsgiveren for besætningen på søgående skibe skal varsle det regionale arbejdsmarkedsråd (RAR) ved afskedigelser af større omfang, hvilket er defineret i lovens § 1, stk. 1, og skal endvidere i henhold til lovens kapitel 2 forhandle med lønmodtagerne eller disses repræsentanter, hvis arbejdsgiveren agter at foretage sådanne afskedigelser.
 Det fremgår af lov om organisering og understøttelse af beskæftigelsesindsatsen m.v., jf. lov nr. 1482 af 23. december 2014 med senere ændringer, at det regionale arbejdsmarkedsråd (RAR) inden for rammerne af en særlig statslig bevilling (varslingspuljen) kan iværksætte initiativer til at sikre en hurtig og aktiv indsats i forbindelse med større virksomhedslukninger eller større afskedigelser af stor betydning for et lokalområde.
Med hensyn til lovens territoriale anvendelsesområde bemærkes, at loven vil være gældende for skibe, der fører dansk flag.
Dette er i overensstemmelse med almindelige principper om lovgivningens territoriale anvendelse.
For skibe, der er danskejede, men som sejler under et andet lands flag, vil loven ikke finde anvendelse, selvom besætningen er danske statsborgere.
 Det RAR, der skal varsles, jf. lovens § 7, vil være RAR i den region, hvor rederiet har sit hovedsæde, og i tilfælde, hvor rederiet har sit hovedsæde udenfor Danmark, vil det være det RAR i den region, hvor rederiets filial eller der, hvor den i Danmark bosatte repræsentant har adresse.
Til § 4 Til nr. 1 Det foreslås, at fodnoten til lovens titel ændres, således at der indsættes en henvisning til, at loven gennemfører dele af Europa-Parlamentets og Rådets direktiv (EU) 2015/1794 af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF, for så vidt angår søfarende.
Til nr. 2 Efter den gældende virksomhedsoverdragelseslov § 1, stk. 4,  finder loven ikke anvendelse på søgående skibe.
Det foreslås, at virksomhedsoverdragelseslovens § 1, stk. 4, affattes, så loven finder anvendelse på overførsel af et søgående skib, der indgår i en overdragelse i henhold til stk. 1-3, idet det forudsættes, at den virksomhed eller del heraf, som overdrages, forbliver inden for det i stk. 1 nævnte område, eller at erhververen er beliggende på dette område.
Det foreslås endvidere, at loven ikke finder anvendelse, hvis overdragelsen alene vedrører et eller flere søgående skibe.
I forhold til lovens anvendelsesområde kan det således anføres, at overdragelsen ikke kan anses for alene at vedrøre et søgående skib, hvis overdragelsen indbefatter landbaseret virksomhed.
Særligt vedrørende det territoriale anvendelsesområde understreges, at betingelsen i lovens § 1, stk. 1, om, at loven finder anvendelse, hvis den overdragne virksomhed eller del heraf er beliggende i EU/EØS, under alle omstændigheder skal være opfyldt.
Loven vil således ikke finde anvendelse, hvis et dansk rederi eksempelvis erhverver et rederi med tilhørende skibe, hvis dette rederi er beliggende i Singapore, da betingelsen i virksomhedsoverdragelseslovens § 1, stk. 1, ikke er opfyldt.
Som forudsætning for at virksomhedsoverdragelsesloven kan finde anvendelse ved overførsel af søgående skibe, foreslås det desuden fastsat i § 1, stk. 4, at erhververen skal være beliggende på eller den overførte virksomhed eller del heraf skal forblive i EU/EØS-området.
Loven vil ikke kunne finde anvendelse, hvis et rederi, der eksempelvis er beliggende i Egypten, erhverver et rederi beliggende inden for EU/EØS og i forbindelse med overdragelsen nedlægger det i EU/EØS baserede rederi og overtager de pågældende skibe, da ingen af betingelserne i den foreslåede § 1, stk. 4, så vil være opfyldt.
Hvis det erhvervede rederi fortsætter som en selvstændig virksomhed eller som en filial med base i EU/EØS, vil loven derimod kunne finde anvendelse, da de pågældende lønmodtagere fortsat vil være ansat inden for traktatens territoriale anvendelsesområde.
For så vidt angår forholdet til anden lovgivning bemærkes, at det ikke er hensigten, at § 14 i lov om søfarendes ansættelsesforhold m.v., jf. lovbekendtgørelse nr. 73 af 17. januar 2014 med senere ændringer, berøres.
Søfarende kan således fortsat kræve sig afskediget i de situationer, der er beskrevet i den nævnte § 14, stk. 1 og 2.
 Med vedtagelse af den foreslåede nr. 2 implementeres direktivets artikel 5.
Til § 5 Det foreslås, at loven træder i kraft den 10. oktober 2017, hvilket er direktivets implementeringsfrist.
Til § 6 Det foreslås, at loven ikke skal gælde for Færøerne og Grønland.
Bilag Lovforslaget sammenholdt med gældende lov 1 Loven indeholder bestemmelser, der gennemfører dele af Europa-Parlamentets og Rådets direktiv 2015/1794/EU af 6. oktober 2015 om ændring af Europa-Parlamentets og Rådets direktiv 2008/94/EF, 2009/38/EF og 2002/14/EF samt Rådets direktiv 98/59/EF og 2001/23/EF for så vidt angår søfarende, EU-Tidende 2015, nr.
L 263, side 1-5. Endvidere gennemføres der med loven dele af Rådets direktiv nr. 2009/38/EF af 6. maj 2009 om indførelse af europæiske samarbejdsudvalg eller en procedure i fællesskabsvirksomheder og fællesskabskoncerner med henblik på at informere og høre arbejdstagerne (omarbejdning), EU-Tidende 2009, nr.
L 122, side 28-44.
