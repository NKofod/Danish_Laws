 Det fremgår af et svar fra miljøministeren til socialministeren, at  

 det er kommunalbestyrelsen, der inden for detailforhandlingsbekendtgørelsens  

 rammer afgør, hvilke krav der skal stilles til køkkener i dag- og  

 døgninstitutionerne, at der er forskellige muligheder for at tilgodese  

 bekendtgørelsens krav, og at kommunalbestyrelsen i en række tilfælde vil  

 kunne dispensere fra bekendtgørelsens krav.
 MEDDELELSE OM AFGØRELSEN:
 Foranlediget af en række henvendelser har socialministeriet rettet  

 henvendelse til miljøministeriet om levnedmiddellovgivningens krav til  

 køkkener, især i dag- og døgninstitutioner for børn og unge.
Miljøministeren har i et svar til socialministeren fremhævet, at det efter  

 levnedsmiddelloven er kommunalbestyrelsen, der påser, at loven og de med  

 hjemmel i loven fastsatte regler overholdes.
Selv om kommunalbestyrelsen har  

 benyttet sig af adgang i levnedsmiddelloven til at bemyndige vedkommende  

 levnedsmiddelkontrolenhed til helt eller delvis at varetage de opgaver, der  

 påhviler kommunalbestyrelsen, sker dette på kommunalbestyrelsens vegne, og  

 det er således kommunalbestyrelsen, der inden for  

 detailforhandlingsbekendtgørelsens rammer afgør, hvilke krav, der skal  

 stilles til køkkener i dag- og døgninstitutionerne.
 Der foreligger efter miljøministeriets bekendtgørelse nr. 121 af 28. marts  

 1980 om detailforhandling af levnedmidler en klar hjemmel og pligt for  

 kommunalbestyrelsen til at godkende køkkener i børnehaver, vuggestuer og  

 døgninstitutioner samt føre tilsyn med disse køkkener.
 Miljøministeren har samtidig peget på, at der er forskellige muligheder  

 for at tilgodese detailforhandlingsbekendtgørelsens krav til køkkener.
Det nævnes eksempelvis, at såfremt der i køkkenet tilberedes let  

 fordærvelige og let forurenbare levnedsmidler, som f.eks. fersk kød,  

 indeholder bekendtgørelsen krav om en hård, glat og holdbar overflade, i en  

 højde af mindst 2 meter, f.eks. ved beklædning med glasserede fliser.
En  

 vægmaling vil kunne opfylde bekendtgørelsens krav, såfremt væggene i øvrigt  

 er jævne og så holdbare, som belastningen (brugen af lokalet) nødvendiggør.
Det nævnes videre, at bekendtgørelsens § 25, stk. 3, alene indeholder krav  

 om, at bordplader skal være beklædt med hårdt, glat og fugefrit materiale,  

 der er ikke absorberende og korrosionsbestandigt.
Et sådant materiale kan  

 f.eks. være en formicaplade og behøver således ikke at være rustfrit stål.
Der peges på, at bekendtgørelsen indeholder krav om, at stationære borde  

 skal holdes fri af væg eller andet inventar (5 cm), og at bordene skal være  

 forsynet med åbne aftagelige underhylder, men at kommunalbestyrelsen selv vil  

 kunne dispensere fra disse krav, såfremt omfanget og arten af tilvirkningen i  

 køkkenet ikke gør det hygiejnisk uforsvarligt.
Endvidere anføres, at såfremt  

 der ikke konstateres hygiejniske ulemper ved eksisterende skabe med bagvæg,  

 bør den lokale tilsynsmyndighed efter veterinærdirektoratets opfattelse ikke  

 kræve sådanne skabe udskiftet med skabe uden bagvæg, men bør alene stille  

 krav om noget sådant i forbindelse med nybygninger eller nyindretninger af  

 køkkener i de omhandlede institutioner.
 Det nævnes endvidere, at der ikke i bekendtgørelsen er noget forbud mod,  

 at børnene i institutioner kommer i køkkenet.
 Det hedder endelig i miljøministerens konklusion, at såfremt der måtte  

 opstå uenighed mellem den kommunale/amtskommunale socialforvaltning og den  

 kommunale sundhedsforvaltning om de pædagogiske og levnedsmiddelhygiejniske  

 aspekter i forbindelse med indretningen af køkkener i de nævnte  

 institutioner, må det være kommunalbestyrelsen, der som øverste myndighed for  

 disse områder søger at skaffe en tilfredsstillende løsning for begge  

 forvaltningsgrene.
