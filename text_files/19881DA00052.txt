Nr BTB 52 Betænkning over Forslag til folketingsbeslutning om Danmarks ratifikation  

 af traktat mellem Danmark og Den Tyske Demokratiske Republik om afgrænsningen  

 af kontinentalsoklen og fiskerizonerne undertegnet i Berlin den 14. september  

 1988   

 Nr B 52 1988-89, 1. samling Afgivet af Udenrigsudvalget Afgivet: 19890510 Udvalget har behandlet beslutningsforslaget i en række møder og har herunder stillet spørgsmål til udenrigsministeren og fiskeriministeren, som disse har besvaret dels skriftligt, dels i samråd.
 En række af spørgsmålene og besvarelserne heraf er optrykt som bilag til  

 betænkningen.
 Herefter indstiller et flertal  (udvalget med undtagelse af  

 Fremskridtspartiets medlem) forslaget til vedtagelse uændret.
Socialdemokratiets og Socialistisk Folkepartis medlemmer af udvalget  

 tilføjer, at de tilslutter sig beslutningsforslaget, men ønsker at påtale, - at man over for fiskerne, inden Folketingets samtykke til aftalens  

 indgåelse var givet, jf. grundlovens § 19, har fastlagt den ny grænse og  

 derved har pålagt dem ikke at fiske på blandt andet Adler Grund og samtidig  

 tilladt fremmed myndighedsudøvelse på dansk område, hvilket er i strid med  

 loven om Danmarks Riges fiskeriterritorium, lov nr. 597 af 17. december 1976, - at ministrenes oplysninger med hensyn til fiskeriforholdene på det  

 afgivne område har været mangelfulde, og - at udenrigsministeren ikke til udvalget har villet sende alle  

 optegnelser vedrørende ministerens redegørelser i Det Udenrigspolitiske Nævn,  

 men kun de af ministeren udvalgte.
 Under hensyn til, at aftalen er undertegnet af statsministeren og DDR's  

 statschef, finder man det imidlertid vanskeligt at forestille sig en  

 genoptagelse af forhandlingerne med et for Danmark gunstigere resultat.
 Socialdemokratiet og Socialistisk Folkeparti indstiller derfor forslaget  

 til vedtagelse på trods af ovenstående bemærkninger.
Et mindretal (Fremskridtspartiets medlem af udvalget) indstiller forslaget  

 til forkastelse  ved 2. (sidste) behandling.
Fischer (KF) fmd.  

Connie Hedegaard (KF) Per Stig Møller (KF) Bjørn Elmquist (V) Steenholdt  

 (Grønl.) Annette Just (FP) Jørgen Estrup (RV)  nfmd.
Duetoft (CD)  

 Glønborg (KRF) Helle Degn (S) Graversen (S) Kelm-Hansen (S) Lykketoft (S) Ole  

 Espersen (S) Erik B.
Smith (S) Riishøj (SF) Ebba Strange (SF) Bilag Nogle af udvalget stillede spørgsmål til udenrigsministeren og dennes  

 besvarelse heraf Spørgsmål 1:
 Vil ministeren indhente udtalelser fra Justitsministeriets lovafdeling  

 vedrørende følgende:
a.
Kan grænser med gyldighed for enkeltpersoner fastsættes, uden at det  

 sker i lov eller i anordninger med hjemmel i lov eller grundlov, og således  

 at gyldigheden indtræder før loven eller anordningen er kundgjort i  

 Lovtidende? b.
Kan der med hjemmel i en endnu ikke ratificeret traktat, som efter sin  

 ordlyd kræver ratifikation, i en mellem statschefer afgivet fælleserklæring  

 eller erklæring om fælles forståelse udfærdiges forskrifter med gyldighed for  

 enkeltpersoner? c.
Medfører artikel 18 i FN's traktatkonvention, som citeret på side 6 i  

 notat af 13. februar 1989, nogen forpligtelse eller nogen i henhold til  

 folkeretten berettiget forventning om, at en væsentlig del af traktaten de  

 facto og med virkning for enkeltpersoner sættes i kraft, før traktaten efter  

 sin ordlyd træder i kraft? d.
Ville den endnu ikke ikrafttrådte traktat blive »berøvet dens  

 formål og hensigt«, jf. traktatkonventionens artikel 18, såfremt den  

 ikke blev sat i kraft med omgående virkning i stedet for at afvente dens egen  

 ikrafttrædelsesbestemmelse? Svar:
 Der henvises til Justitsministeriets vedlagte skrivelse af 9. marts 1989,  

 hvortil Udenrigsministeriet kan henholde sig.
JUSTITSMINISTERIETKøbenhavn, den 9. marts 1989 Lovafdelingen Udenrigsministeriet Ved skrivelse af 23. februar 1989 - j.nr.
R.H.46.D.34  

 - har Udenrigsministeriet anmodet Justitsministeriet om en udtalelse til brug  

 ved besvarelsen af spørgsmål 1 fra Folketingets Udenrigsudvalg vedrørende  

 forslag til folketingsbeslutning om Danmarks ratifikation af traktat mellem  

 Danmark og Den Tyske Demokratiske Republik om afgrænsningen af  

 kontinentalsoklen og fiskerizonerne undertegnet i Berlin den 14. september  

 1988 (B 52 - bilag 3).
 Spørgsmålet har følgende ordlyd:
 »Vil ministeren indhente udtalelser fra Justitsministeriets  

 lovafdeling vedrørende følgende:
a.
Kan grænser med gyldighed for enkeltpersoner fastsættes, uden at det  

 sker i lov eller i anordninger med hjemmel i lov eller grundlov, og således  

 at gyldigheden indtræder før loven eller anordningen er kundgjort i  

 Lovtidende? b.
Kan der med hjemmel i en endnu ikke ratificeret traktat, som efter sin  

 ordlyd kræver ratifikation, i en mellem statschefer afgivet fælleserklæring  

 eller erklæring om fælles forståelse udfærdiges forskrifter med gyldighed for  

 enkeltpersoner? c.
Medfører artikel 18 i FN's traktatkonvention, som citeret på side 6 i  

 notat af 13. februar 1989, nogen forpligtelse eller nogen i henhold til  

 folkeretten berettiget forventning om, at en væsentlig del af traktaten de  

 facto og med virkning for enkeltpersoner sættes i kraft, før traktaten efter  

 sin ordlyd træder i kraft? d.
Ville den endnu ikke ikrafttrådte traktat blive »berøvet dens  

 formål og hensigt«, jf. traktatkonventionens artikel 18, såfremt den  

 ikke blev sat i kraft med omgående virkning i stedet for at afvente dens egen  

 ikrafttrædelsesbestemmelse?» I den anledning skal Justitsministeriet udtale følgende:
Ad spørgsmål 1 a og 1 b Det følger af det almindelige princip om lovmæssig forvaltning, at  

 myndighederne ikke uden hjemmel kan pålægge borgerne pligter.
En traktat, der  

 hverken er ratificeret eller kundgjort, kan ikke udgøre en sådan hjemmel.  

 Danmarks fiskeriterritoriums udstrækning er fastsat ved bekendtgørelse nr.  

 386 af 23. august 1985 med hjemmel i lov nr. 597 af 17. december 1976. Efter  

 disse regler fastsættes fiskeriterritoriets grænse i Østersøen ved aftale.  

 Indtil en aftale foreligger, er fiskerigrænsen den linje, der overalt ligger  

 lige langt fra de nærmeste punkter på basislinjen ved de respektive staters  

 kyster (midtlinjen).
 Justitsministeriet finder imidlertid ikke, at der ved selve  

 afgrænsningsaftalen eller fælleserklæringen er fastsat regler, der indebærer  

 selvstændige pligter for borgerne.
I udenrigsministerens redegørelse af 13. februar 1989 til Folketingets  

 Udenrigsudvalg anføres side 6, at et element i forståelsen mellem den danske  

 og østtyske forhandlingsdelegation er, at Danmark og DDR i perioden frem til  

 ratifikationen af afgrænsningstraktaten holder sin fiskeriinspektion inden  

 for den nye grænselinje.
Der er således opnået en forståelse om udstrækningen  

 af de respektive myndigheders håndhævelse af den aftalte grænselinje, uanset  

 at ratifikation endnu ikke har fundet sted.
Den fælles forståelse indebærer, at danske fiskere allerede nu har  

 mulighed for at fiske i den sydøstlige del af grænseområdet uden som hidtil  

 at udsætte sig for en risiko for at blive opbragt af østtyske  

 fiskeriinspektionsfartøjer.
Tilsvarende vil østtyske fiskere få mulighed for  

 at fiske i området omkring Adlergrund uden risiko for, at danske  

 fiskeriinspektionsfartøjer vil opbringe dem.
Danske fiskere løber endvidere  

 ikke retligt set nogen større risiko end hidtil for at blive opbragt af  

 østtyske inspektionsfartøjer ved fiskeri på Adlergrund, idet DDR heller ikke  

 forud for afgrænsningsaftalen folkeretligt har accepteret, at dette område  

 var dansk fiskeriterritorium.
 Det er Justitsministeriets opfattelse, at der ikke ud fra en retlig  

 vurdering er noget til hinder for, at regeringen udsteder tjenestebefalinger  

 til de danske fiskeriinspektionsmyndigheder om håndhævelse af  

 grænsedragningen DDR/Danmark efter de nævnte retningslinjer også i perioden  

 frem til ratifikation af traktaten.
Ad spørgsmål 1 c Artikel 18 i traktatretskonventionen forpligter ikke til at sætte en del  

 af de materielle bestemmelser i en traktat i kraft forud for det tidspunkt,  

 hvor traktaten i øvrigt træder i kraft.
Artikel 18 forpligter derimod til ikke at foretage handlinger, der ville  

 berøve en undertegnet traktat dens formål og hensigt forud for dens  

 ikrafttræden.
Denne forpligtelse indebærer, at staterne i perioden indtil  

 traktatens ikrafttræden må afholde sig fra skridt, som kunne vanskeliggøre  

 eller umuliggøre, at traktaten træder i kraft som forudset og som indiceret  

 gennem parternes undertegnelse.
Det vil naturligvis afhænge af den enkelte  

 aftales indhold og situationen i øvrigt, hvorledes staterne opfylder denne  

 forpligtelse til at udvise tilbageholdenhed i den nævnte periode.
Ad spørgsmål 1 d Traktaten er efter Justitsministeriets opfattelse ikke sat i kraft, men  

 forståelsen (bilag 2 til beslutningsforslaget) må ses som udtryk for et ønske  

 om i perioden indtil traktatens ikrafttræden at sikre en foreløbig anvendelse  

 af afgrænsningslinjen for så vidt angår udøvelsen af fiskerijurisdiktion, jf.  

 besvarelsen af spørgsmål 1 a og 1 b.
Justitsministeriet har forstået, at  

 Udenrigsministeriet vil redegøre for traktatretskonventionen i besvarelse af  

 udvalgets spørgsmål 18.
H.
P.
Clausen K.
Hagel-Sørensen Spørgsmål 5:
 Kan Danmark og DDR efter de gældende EF-regler påtage sig en forpligtelse  

 til, at EF påtager sig snarest at indgå fiskeriaftaler vedrørende de  

 omhandlede fiskeriområder, og har EF tilsluttet sig påtagelsen af en sådan  

 forpligtelse? Der henvises til fælleserklæringen samt side 4 foroven i  

 notatet af 13. februar 1989.
 Svar:
 Fælleserklæringen undertegnet af de to regeringschefer indebærer en  

 politisk forpligtelse for de to parter til at medvirke til indgåelse af en  

 fiskeriaftale mellem EF og DDR, jf. besvarelse af spørgsmål 18.
 EF-Kommissionen er løbende blevet holdt underrettet om forløbet af  

 forhandlingerne med DDR om en afgrænsningsaftale og har bl.a. aktivt  

 medvirket ved udformningen af en erklæring om indgåelse af en fiskeriaftale.  

 Reelt har EF således påtaget sig en betydelig politisk forpligtelse til at  

 føre forhandlinger med DDR med henblik på indgåelse af en fiskeriaftale.
 Spørgsmål 8:
Hvornår starter forhandlingerne om en fiskeriaftale med DDR, og er det  

 muligt at sige noget om, hvornår de afsluttes? Svar:
EF-Kommissionen og DDR har i efteråret 1988 gennemført drøftelser om de  

 fremtidige fiskerirelationer mellem de to parter.
I grundlaget for disse  

 drøftelser har bl.a. indgået den forpligtelse, som DDR har påtaget sig ved  

 fælleserklæringen af 14. september 1988.
Fra DDR's side er der blevet fremlagt et forslag til en rammeaftale, der i  

 øjeblikket overvejes i EF.
Parterne har aftalt at indlede egentlige  

 forhandlinger så hurtigt, som det er praktisk muligt.
 Spørgsmål 11:
 I anledning af, at ministeren på side 7 i notatet fra 13. februar 1989  

 giver udtryk for frygt for, at Folketingets behandling kan medføre  

 »trænering« af sagen, bedes det oplyst, hvorfor traktaten først den  

 25. januar 1989 blev forelagt til godkendelse i Folketinget, skønt den blev  

 indgået den 14. september 1988.
 Svar:
 Beslutningsforslagets fremsættelse den 25. januar d.å. har alene sin  

 begrundelse i stramme ressourcer i Udenrigsministeriet kombineret med  

 trykketid og korrekturlæsning.
 Spørgsmål 13:
Vil ministeren overlade udvalget skrivelser fra Fiskeriministeriet til  

 fiskeriets organisationer om, fra hvornår traktatens grænsedragning efter  

 Fiskeriministeriets opfattelse trådte i kraft? Svar:
 De pågældende skrivelser dateret hhv. den 9. juni 1988 og den 26. august  

 1988 vedlægges.
Fiskeriministeriets meddelelser til fiskeriorganisationerne om  

 grænsedragningen skal ses som en foreløbig praktisk foranstaltning til  

 sikring af, at ingen af parterne udøver fiskerijurisdiktion på den anden side  

 af den forhandlede grænse.
Dette element var især af dansk interesse, idet  

 usikkerhed om grænsens forløb i 1988 medførte flere episoder mellem østtyske  

 kontrolfartøjer og danske fiskerfartøjer, der fiskede i grænseområderne.  

 Flere incidenter fandt sted på positioner, der i forhold til den forhandlede  

 grænselinie kommer til at ligge på dansk område.
FISKERIMINISTERIET Den 9. juni 1988 Sendt til:
Dansk Fiskeriforening Danmarks Havfiskeriforening Danmarks Fiskeindustri- og Eksportforening Specialarbejderforbundet i Danmark Vedlagt fremsendes til orientering kopi  

 af traktaten mellem Danmark og DDR om afgrænsningen af kontinentalsoklen og  

 fiskerizonerne.
 Fiskerigrænsen beskrevet i artikel 1 vil for så vidt angår udøvelse af  

 fiskeri blive anvendt fra datoen for underskrivelse af traktaten, det vil  

 sige før traktaten formelt er trådt i kraft efter udveksling af  

 ratifikationsinstrumenter.
 Fiskeriministeriet vil så snart som muligt underrette foreningen om datoen  

 for underskrivelse og dermed den nye grænses ikrafttrædelse.
 Der vedlægges endvidere en kopi af en fælles erklæring, der vil blive  

 undertegnet samtidig med traktaten, om indgåelse af en tillægsaftale mellem  

 EF og DDR om fiskeri.
Med venlig hilsen sign.
Ole Poulsen FISKERIMINISTERIET Den 26. august 1988 Dansk Fiskeriforening Danmarks Havfiskeriforening Danmarks Fiskeindustri- og Eksportforening Med henvisning til  

 Fiskeriministeriets brev af 9. juni 1988, der orienterede om traktaten mellem  

 Danmark og DDR om afgrænsningen af kontinentalsoklen og fiskerizonerne, skal  

 ministeriet hermed oplyse, at den formelle underskrivelse af traktaten finder  

 sted i Berlin den 13. og 14. september i år.
Underskrivelsen sker i  

 forbindelse med statsminister Poul Schluters officielle besøg i DDR.
 Underskrivelsen af traktaten er ensbetydende med, at den nye grænse træder  

 i kraft fra og med den 15. september 1988.
Med venlig hilsen sign.
Gorm Rye Olsen fm.
 Spørgsmål 14:
 I anledning af, at ministeren til udvalget har fremsendt uddrag af  

 »regeringens notater fra møderne i Udenrigspolitisk Nævn«, bedes  

 følgende oplyst:
a.
Vil ministeren overlade udvalget samtlige regeringsnotater fra møder i  

 Nævnet vedrørende grænsedragningen i forhold til DDR? b.
Hvad dækker begrebet »notater«? Er der tale om sammendrag,  

 eventuelt redigerede sammendrag, eller stenografiske referater? c.
Hvem har ansvaret for udarbejdelsen og godkendelsen af notaterne?  

 Godkendes disse af Nævnet eller eventuelt af nævnsformanden? d.
Vil ministeren i fremtiden, såfremt dette udvalg eller Det  

 Udenrigspolitiske Nævn måtte føle behov herfor, overlade ministeriets notater  

 om diskussioner i de to organer til disse, såfremt medlemmer måtte have behov  

 herfor? Svar:
Som det fremgår af min skrivelse af 13. februar 1989 til udvalgsformanden,  

 er der citeret fra Udenrigsministeriets optegnelser fra de relevante  

 nævnsmøder.
Der er tale om optegnelser udarbejdet af nævnssekretæren på  

 dennes eget ansvar.
Optegnelserne har karakter af et fyldigt referat, men  

 ikke status som sådant, og de godkendes ikke.
De tager i første række sigte  

 på en intern orientering i Udenrigsministeriet.
Til optegnelsernes uformelle karakter føjer sig, at de gengiver forløbet  

 af møder i et forum pålagt særlig tavshedspligt, og de er derfor fortrolige.  

 Det er fast praksis, at det enkelte medlem udadtil kan redegøre for egne  

 synspunkter tilkendegivet i Det Udenrigspolitiske Nævn, men ikke i øvrigt  

 citere fra møder i nævnet.
I den ovenfor nævnte skrivelse er derfor alene  

 gengivet regeringsmedlemmers egne udtalelser (på basis af  

 nævnsoptegnelserne).
 På hele den ovenanførte baggrund finder jeg ikke at kunne overlade  

 optegnelser fra Det Udenrigspolitiske Nævns møder til Udenrigsudvalget.  

 Medlemmer af Det Udenrigspolitiske Nævn vil, som det har været tilfældet ved  

 enkelte tidligere lejligheder, kunne få adgang til at gennemse optegnelserne  

 fra møder, hvori de har deltaget.
 Spørgsmål 15:
 Ministeren bedes oplyse, om fiskeriorganisationerne er hørt vedrørende  

 afgrænsningen af kontinentsoklen og fiskerizonerne.
 I bekræftende fald bedes høringssvarene tilsendt udvalget.
 Svar:
Fiskeriorganisationerne er løbende blevet holdt underrettet om  

 grænseforhandlingerne, og grænseliniens endelige forløb er i stor udstrækning  

 fastlagt på grundlag af oplysninger fra fiskeriorganisationerne om  

 fiskepladsernes geografiske placering.
Det er således i høj grad den praktisk  

 baserede rådgivning, der har været afgørende for Danmark i  

 grænseforhandlingerne med DDR.
Rådgivningen har primært været af mundtlig  

 karakter i tilknytning til kortmateriale udarbejdet af  

 fiskeriorganisationerne.
Fiskeriorganisationerne har ikke haft egentlige  

 indvendinger mod den forhandlede grænselinie.
Spørgsmål 16: (delvis) Idet der henvises til ministerens udtalelser under 1. behandling om, at  

 det »fremgår af fiskeriministerens oplysninger, at det, der er tale om,  

 er en årlig fangstmulighed på 30 t, som forsvinder« bedes det, såfremt  

 denne oplysning ikke fremgår af fiskeriorganisationernes høringssvar, jf.  

 ovennævnte spørgsmål, oplyst, hvorfra den kommer.
 Svar:
 Som et supplement til de oplysninger, der blev afgivet af  

 fiskeriorganisationerne om fiskepladsernes beliggenhed, har  

 Fiskeriministeriet foretaget en beregning af danske nettofangsttab.  

 Beregningen, der er behæftet med en vis usikkerhed, tager udgangspunkt i de  

 samlede danske fangster indberettet fra det pågældende ICES-kvadrat  

 (statistisk enhed på ca. 3.000 km2). I denne statistiske enhed blev der i  

 årene 1984 til 1987 rapporteret fangst af ca. 2.300 t fisk om året.
 Efter de foreliggende oplysninger er der i øvrigt på Adler Grund tale om  

 et mindre fiskeri end gennemsnittet af området som helhed.
 Spørgsmål 17:
 Det bedes oplyst, om fiskerfartøjer, der sejler med last fra et  

 fiskeområde nær Bornholm til f.eks. frysehuse på Falster eller Møn mellem  

 punkterne 7 og 8 i bilaget til traktaten, jf. beslutningsforslagets s. 6,  

 skal gennem svensk eller østtysk fiskerifarvand.
 Svar:
Ja, et sådant skib vil skulle gennemsejle enten østtysk eller svensk  

 fiskerizone.
Dette er en konsekvens af afgrænsningsaftalen mellem Sverige og  

 DDR, som har delt deres tilstødende havområder i overensstemmelse med de nye  

 havretlige regler om etablering af økonomiske zoner/fiskerizoner.
De nye  

 havretlige regler indebærer ikke desto mindre, at de pågældende zoner uden  

 for en søterritorial grænse på maksimalt 12 sømil i sejladsmæssig henseende  

 fortsat betragtes som åbent hav.
Der kan således ikke af hverken Sverige  

 eller DDR lægges hindringer i vejen for bornholmske fiskerfartøjers ret til  

 at sejle deres last til frysehuse på Falster eller Møn.
Spørgsmål 18: (delvis) Idet der henvises til henholdsvis bilag 1 og 2 til beslutningsforslaget,  

 bedes det oplyst, hvad forskellen er på en »fælleserklæring« og en  

 »forståelse«.
 Svar:
 Man kan anskue »traktaten«, »fælleserklæringen« og  

 »forståelsen« som en tretrins raket i juridisk forstand.
 Traktaten repræsenterer det for staterne folkeretligt bindende dokument.
 Fælleserklæringen, som er undertegnet af de to regeringschefer, indeholder  

 en betydelig politisk forpligtelse til opfyldelse efter sit indhold (på  

 lignende måde som Helsingfors-slutakten og det seneste slutdokument fra  

 Madrid, der ligeledes er undertegnet af de deltagende regeringers  

 repræsentanter, men ikke formelt udgør en folkeretlig traktat).
 Forståelsen, som ikke er undertegnet, er at betragte som en - juridisk  

 uforpligtende - venskabelig ordning mellem de to landes administrationer med  

 henblik på at fremme afgrænsningstraktatens opfyldelse i god tro.
Dette konfliktforebyggende princip er i dag nedfældet i  

traktatretskonventionens  bestemmelse (art. 18) om ikke efter  

 undertegnelsen af en traktat at foretage handlinger, som vil berøve  

 traktatens dens hensigt og formål.
I FN's havretskonvention  fra 1982  

 ligger lignende synspunkter bag art. 74 og art. 83 (om afgrænsning af  

 henholdsvis økonomiske zoner og kontinentalsoklen), hvori det hedder, at  

 parterne, indtil en afgrænsningsaftale foreligger, »i forståelsens og samarbejdets ånd (skal) bestræbe sig mest muligt  

 på at aftale foreløbige ordninger af praktisk art samt på i denne  

 overgangsperiode ikke at hindre eller bringe opnåelsen af den endelige aftale  

 i fare«.
 Som følge af tidligere opbringelser fra DDR's side af bornholmske  

 fiskerfartøjer på den danske side af den nu forhandlede grænselinie er den  

 venskabelige forståelse i klar dansk interesse.
 Forståelsen, der rummer en række andre elementer vedrørende den videre  

 procedure for indgåelsen af afgrænsningstraktaten og de relaterede aftaler om  

 ral og fiskeri, er medtaget som bilag til Beslutningsforslaget for  

 fuldstændighedens skyld og som et udtryk for den fordragelige ånd, som har  

 kendetegnet afgrænsningsforhandlingerne, og som også gerne skulle give sig  

 udslag i forhandlingerne om de relaterede aftaler.
 Spørgsmål 24:
Kan fiskeriministeren bestemme, at østtysk fiskerijurisdiktion udøves på  

 den danske side af midterlinien, uden at dette kommer i strid med  

 lovgivningen om fiskeriterritoriet eller gældende stats- og  

 forvaltningsretlige principper? Svar:
 Der henvises til Justitsministeriets besvarelse af spørgsmål 1.
 Spørgsmål 25:
Hvem var de delegationsledere, der undertegnede »forståelsen« om  

 iværksættelsen af grænseaftalen før dennes ratifikation, og hvem havde givet  

 bemyndigelse hertil? Svar:
 Der henvises til besvarelserne af spørgsmål 18 og 19. Forståelsen blev  

 ikke undertegnet af nogen, da der jo netop kun er tale om en forståelse og  

 ikke om noget juridisk bindende dokument.
 Delegationslederne var cheferne for de to landes retsafdelinger.
 Spørgsmål 29-33:
29 Med hvilken hjemmel er det i forståelsen, jf. beslutningsforslagets bilag  

 2 og i Fiskeriministeriets skrivelser af 26. august og 9. juni 1988, pålagt  

 danske fiskere at tåle udøvelse af østtysk fiskerijurisdiktion på den danske  

 side af midterlinien allerede fra aftalens underskrivelse? 30 Hvad menes der i besvarelsen af spørgsmål 1 a og 1 b med, at danske  

 fiskere ikke »retligt set (løber) nogen større risiko end hidtil for at  

 blive opbragt af østtyske inspektionsfartøjer ved fiskeri på Adler Grund . .  

 .«, når Danmark i »forståelsen«, jf. bilag 2, har meddelt DDR,  

 at DDR's fiskerijurisdiktion fra underskivelsesdato kan udøves på den afgivne  

 del af Adler Grund? 31 I besvarelsen af spørgsmål 1 a og 1 b fastslår ministeriet følgende:
»Indtil en aftale foreligger, er fiskerigrænsen den linie, der  

 overalt ligger lige langt fra de nærmeste punkter på basislinien ved de  

 respektive staters kyster (midtlinien)».
Det bedes oplyst, om der ved  

 ordet aftale tænkes på en ratificeret og ikrafttrådt traktat, og i  

 bekræftende fald om, hvordan holdningen i den citerede sætning kan forenes  

 med Fiskeriministeriets ovennævnte skrivelser, der fastslår, at den »nye  

 grænse« træder i kraft fra og med den 15. september 1988.
32 I forlængelse af spørgsmål 1 c bedes supplerende oplyst, om artikel 18 i  

 traktatretskonventionen efter Justitsministeriets opfattelse forpligter  

 Danmark til at acceptere, at DDR's fiskerijurisdiktion udøves på den i  

 forhold til midtlinien afgivne del af Adler Grund, før traktaten er trådt i  

 kraft, og i bekræftende fald bedes der henvist til afgørelser eller  

 litteratur, der kan bekræfte dette.
33 I besvarelsen af spørgsmål 1 d oplyses det, at traktaten ikke efter  

 Justitsministeriets opfattelse er sat i kraft, men at det tilsigtes at sikre  

 en foreløbig anvendelse af afgrænsningslinien for så vidt angår udøvelsen af  

 fiskerijurisdiktion.
Det bedes i denne forbindelse supplerende oplyst, hvilke  

 dele der endnu ikke rent faktisk er trådt i kraft, og hvorfor denne ikke rent  

 faktisk ikraftsatte del ikke også burde være sat foreløbig i kraft i henhold  

 til den anlagte fortolkning af artikel 18.
 Svar:
 Der henvises til Justitsministeriets vedlagte skrivelse af 12. april 1989,  

 hvortil Udenrigsministeriet kan henholde sig.
København, den 12. april 1989 JUSTITSMINISTERIET Lovafdelingen Udenrigsministeriet Ved skrivelse af 5. april 1989 - j.nr.
R.H.46.D.34 -  

 har Udenrigsministeriet anmodes Justitsministeriet om en udtalelse til brug  

 ved besvarelsen af spørgsmål nr. 29-33 fra Folketingets Udenrigsudvalg  

 vedrørende forslag til folketingsbeslutning om Danmarks ratifikation af  

 traktat mellem Danmark og Den Tyske Demokratiske Republik om afgrænsningen af  

 kontinentalsoklen og fiskerizonerne undertegnet i Berlin den 14. september  

 1988 (B 52 - bilag 14).
 Spørgsmål 29-33 har følgende ordlyd:
» 29 Med hvilken hjemmel er det i forståelsen, jf. beslutningsforslagets bilag  

 2 og i Fiskeriministeriets skrivelser af 26. august og 9. juni 1988, pålagt  

 danske fiskere at tåle udøvelse af østtysk fiskerijurisdiktion på den danske  

 side af midterlinien allerede fra aftalens underskrivelse? 30 Hvad menes der i besvarelsen af spørgsmål 1 a og 1 b med, at danske  

 fiskere ikke »retligt set (løber) nogen større risiko end hidtil for at  

 blive opbragt af østtyske inspektionsfartøjer ved fiskeri på Adler Grund . .  

 .«, når Danmark i »forståelsen«, jf. bilag 2, har meddelt DDR,  

 at DDR's fiskerijurisdiktion fra underskrivelsesdato kan udøves på den  

 afgivne del af Adler Grund? 31 I besvarelsen af spørgsmål 1 a og 1 b fastslår ministeriet følgende:
 »Indtil en aftale foreligger, er fiskerigrænsen den linie, der  

 overalt ligger lige langt fra de nærmeste punkter på basislinien ved de  

 respektive staters kyster (midtlinien)».
 Det bedes oplyst, om der ved ordet aftale tænkes på en ratificeret og  

 ikrafttrådt traktat, og i bekræftende fald om, hvordan holdningen i den  

 citerede sætning kan forenes med Fiskeriministeriets ovennævnte skrivelser,  

 der fastslår, at den »nye grænse« træder i kraft fra og med den 15.  

 september 1988.
32 I forlængelse af spørgsmål 1 c bedes supplerende oplyst, om artikel 18 i  

 traktatretskonventionen efter Justitsministeriets opfattelse forpligter  

 Danmark til at acceptere, at DDR's fiskerijurisdiktion udøves på den i  

 forhold til midtlinien afgivne del af Adler Grund, før traktaten er trådt i  

 kraft, og i bekræftende fald bedes der henvist til afgørelser eller  

 litteratur, der kan bekræfte dette.
33 I besvarelsen af spørgsmål 1 d oplyses det, at traktaten ikke efter  

 Justitsministeriets opfattelse er sat i kraft, men at det tilsigtes at sikre  

 en foreløbig anvendelse af afgrænsningslinien for så vidt angår udøvelsen af  

 fiskerijurisdiktion.
Det bedes i denne forbindelse supplerende oplyst, hvilke  

 dele der endnu ikke rent faktisk er trådt i kraft, og hvorfor denne ikke rent  

 faktisk ikraftsatte del ikke også burde være sat foreløbig i kraft i henhold  

 til den anlagte fortolkning af artikel 18.' I den anledning skal Justitsministeriet udtale følgende:
 Ad spørgsmål 29 og 30:
I den almindelige folkeret findes hverken obligatorisk retspleje eller en  

 egentlig lovgivning.
Da der således ikke findes en autoritativ og almengyldig  

 fastsættelse af, hvad der er gældende folkeret, kan enhver stat, indtil der  

 kan indgås en aftale, f.eks. om fastlæggelse af en grænselinje i et omstridt  

 havområde, for sit eget vedkommende fastsætte regler.
Staten vil imidlertid  

 ikke kunne forvente, at disse regler accepteres af andre stater, der under  

 påberåbelse af folkeretten vil kunne fastsætte kolliderende nationale regler.
Udstrækningen af Danmarks fiskeriterritorium er fastsat ved bekendtgørelse  

 nr. 386 af 23. august 1985 med hjemmel i lov nr. 597 af 17. december 1976.  

 Det fremgår af disse regler, at fiskeriterritoriets grænse i Østersøen  

 fastsættes ved aftale.
Indtil en aftale foreligger, er fiskerigrænsen den  

 linie, der overalt ligger lige langt fra de nærmeste punkter på basislinien  

 ved de respektive staters kyster (midtlinien). Disse nationale regler er  

 udtryk for et territorialkrav, der imidlertid ikke binder fremmede stater, og  

 de udelukker ikke, at andre stater, f.eks.
Polen eller DDR, vil kunne  

 bestride Danmarks ret til et fiskeriterritorium ud til midtlinien, eller at  

 de hævder, at havområdet tilkommer disse andre stater.
 Det forhold, at Adler Grund hidtil efter dansk lovgivning henregnedes til  

 dansk fiskeriterritorium, skabte således ikke nogen retlig sikkerhed mod, at  

 danske fiskere blev opbragt af østtyske fiskeriinspektionsfartøjer, idet DDR  

 blot ville kunne erklære havområdet for tilhørende DDR's fiskeriterritorium.
 For så vidt der med spørgsmål 29 er tænkt på, at en tilbagetrækning af  

 danske fiskeriinspektionsfartøjer fra den danske side af midtlinien allerede  

 fra aftalens underskrivelse vil være i strid med den danske lovgivning om  

 udstrækningen af fiskeriterritoriet, bemærkes:
Kravet om en midtlinie som fiskerigrænse i Østersøen er som anført ovenfor  

 et forhandlingsudgangspunkt over for bl.a.
DDR.
DDR kan imidlertid også med  

 henvisning til folkeretten gøre krav på Adler Grund.
 Efter Justitsministeriets opfattelse kan fiskerigrænserne i den danske  

 lovgivning ikke opfattes som indeholdende en forpligtelse for myndighederne  

 til at håndhæve midtliniekravet i en situation, hvor dette kunne give  

 anledning til konflikt, og navnlig ikke i et tilfælde som det foreliggende.  

 Det følger af art. 18 i Wienertraktatretskonventionen og mere generelt af  

 art. 2, stk. 3, i FN-pagten, at staterne har pligt til at bilægge deres  

 mellemfolkelige tvistigheder ved fredelige midler for at undgå en konflikt,  

 herunder en konflikt mellem danske og østtyske fiskeriinspektionsfartøjer.
 Det er således Justitsministeriets opfattelse, at det utvivlsomt er  

 foreneligt med den danske lovgivning om udstrækningen af fiskeriterritoriet,  

 at regeringen i et tilfælde, hvor der er opnået et forhandlingsresultat med  

 DDR om udstrækningen af de to staters fiskeriterritorier, midlertidigt  

 indretter sin håndhævelse af territorialhøjheden i overensstemmelse med dette  

 resultat, indtil Folketinget har godkendt eller forkastet  

 folketingsbeslutningsforslaget.
 Ad spørgsmål 31:
Det er efter Justitsministeriets opfattelse klart, at en endelig  

 grænsedragning først har fundet sted, når der foreligger en ratificeret og  

 ikrafttrådt traktat.
Som anført ovenfor er dette imidlertid ikke til hinder  

 for, at danske fiskeriinspektionsfartøjer trækkes tilbage fra den relevante  

 del af Adler Grund i afventen af Folketingets godkendelse af  

 forhandlingsresultatet mellem DDR og Danmark.
Ad spørgsmål 32 Wienertraktatretskonventionens art. 18 har følgende ordlyd:
 »En stat er forpligtet til at afholde sig fra handlinger, der ville  

 berøve traktaten dens formål og hensigt, når:
(a) den har undertegnet traktaten eller udvekslet de instrumenter, der  

 udgør traktaten, under forbehold af ratifikation, accept eller godkendelse,  

 så længe den ikke klart har tilkendegivet, at det er dens hensigt ikke at  

 blive deltager i traktaten, eller (b) den har udtrykt sit samtykke til at være bundet af traktaten, så længe  

 traktaten ikke er trådt i kraft, forudsat at denne ikrafttræden ikke  

 utilbørligt forsinkes.« Art. 18 tilsigter at forebygge konflikter i perioden fra en traktats  

 undertegnelse, indtil der foreligger en endelig beslutning om ratifikation  

 eller ej.
 Som det fremgår af besvarelsen af spørgsmål 1 c, forpligter art. 18 ikke  

 staterne til at sætte de materielle bestemmelser i kraft forud for det  

 tidspunkt, hvor traktaten i øvrigt træder i kraft.
De undertegnende stater kan derimod have pligt til at afholde sig fra  

 skridt, der kan vanskeliggøre, at traktaten træder i kraft.
Selv om Danmark  

 på den baggrund ikke har pligt til at trække sine fiskeriinspektionsfartøjer  

 tilbage fra den relevante del af Adler Grund, har Danmark utvivlsomt ret  

 hertil.
 Der henvises i øvrigt til besvarelsen af spørgsmålene 29 og 30.
Ad spørgsmål 33 Justitsministeriet kan bekræfte, at det ikke kun er afgrænsningslinjen for  

 så vidt angår fiskerijurisdiktion, der anvendes foreløbigt i afventen af  

 Folketingets ratifikationssamtykke.
En handlemåde, der ikke respekterede  

 aftalen, og som ville kunne give anledning til konflikt, ville efter  

 Justitsministeriets opfattelse tilsidesætte Danmarks forpligtelse efter art.  

 18. Som eksempel kan nævnes, at danske myndigheder efter Justitsministeriets  

 opfattelse ville handle mest korrekt, hvis de undlader at tage stilling til  

 ansøgninger om koncession til at udnytte ikke-levende ressourcer som f.eks.  

 ral på den relevante del af Adler Grund, indtil Folketingets samtykke til  

 ratifikation foreligger.
H.
P.
Clausen / K.
Hagel-Sørensen Spørgsmål 38:
 Idet der henvises til besvarelsen af spørgsmål 11, bedes det oplyst, om  

 ministeren mener, at de »stramme ressourcer« i Udenrigsministeriet  

 er prioriteret korrekt, når det har varet op mod 5 måneder at få en væsentlig  

 aftale forelagt Folketinget til ratifikation.
 Det ønskes specielt oplyst, om ministeren finder prioriteringen heldig i  

 betragtning af, at regeringen har fundet det nødvendigt at sætte aftalen i  

 kraft de facto over for danske fiskere allerede fra aftalens underskrivelse.
 Svar:
 Beslutningsforslaget er fra Udenrigsministeriets side blevet fremmet så  

 hurtigt, som det har været muligt inden for de bestående ressourcemæssige  

 rammer.
 Spørgsmål 40:
I besvarelsen af spørgsmål 13 oplyser ministeren, at Fiskeriministeriets  

 breve til fiskeriorganisationerne af 9. juni og 26. august 1988 »skal  

 ses som en foreløbig praktisk foranstaltning til sikring af, at ingen af  

 parterne udøver fiskerijurisdiktion på den anden side af den forhandlede  

 grænse«.
Finder ministeren, at dette har fundet adækvat udtryk i de  

 pågældende skrivelser? Kan adressaterne få andet indtryk end, at grænsen nu er fastlagt, herunder  

 at danske fiskere ikke længere lovligt kan fiske i områder, der ligger på den  

 danske side af midtlinien, men som er afgivet til DDR? Må danske fiskere ikke få indtryk af, at østtyske fiskerimyndigheder nu  

 retligt har adgang til at udøve jurisdiktion på for eksempel den afgivne del  

 af Adler Grund? Svar:
 Skrivelserne er affattet på den måde, som Fiskeriministeriet skønnede det  

 mest hensigtsmæssigt i den foreliggende situation.
 Spørgsmål 42:
Ad besvarelsen af spørgsmål 15 bedes det oplyst, hvad der menes med, at  

 fiskeriorganisationerne ikke har haft »egentlige« indvendinger mod  

 den forhandlede grænselinie.
Kan det kortmateriale, der har ligget til grund  

 for fiskerivurderingerne, udlånes til udvalget? Svar:
 Fiskeriorganisationerne har ikke haft indvendinger mod det endelige  

 grænseforløb, som i vidt omfang netop tager hensyn til danske  

 fiskeriinteresser, jf. besvarelsen af spørgsmål 15.
 Kortmaterialet udarbejdet af fiskeriorganisationerne beror p.t. hos  

 udvalgssekretæren, hvor det vil kunne beses.
 Spørgsmål 43:
 Ad besvarelsen af spørgsmål 16 bedes det oplyst, om regeringen vil  

 bestride oplysninger fra bornholmske fiskere om, at der i det pågældende på  

 Adler Grund afgivne område årligt fiskes langt mere end 30 ton torsk om året,  

 formentlig flere hundrede ton.
 Svar:
Det anførte fangsttal er en skønsmæssig beregning på grundlag af alle  

 foreliggende oplysninger.
Beregningen er en nettoopgørelse, idet der i  

 yderområderne af grænseforløbet ved Bornholm og i den vestlige Østersø opnås  

 fangstmæssige gevinster.
Spørgsmål 44: (delvis) Ad besvarelsen af spørgsmål 18 bedes det oplyst, om FN's havretskonvention  

 er trådt i kraft, og hvorvidt der i dens artikler 74 og 83 er taget stilling  

 til, hvilke pligter en regering har med hensyn til at forelægge foreløbige  

 aftaler for de respektive parlamenter inden deres ikrafttræden.
 Svar:
FN's havretskonvention af 1982 er endnu ikke trådt i kraft, men de  

 citerede artikler antages at være udtryk for gældende folkeret bindende for  

 alle stater.
I overensstemmelse med sædvanlig traktatpraksis tager  

 havretskonventionen ikke stilling til interne nationale  

 gennemførelsesprocedurer.
 Spørgsmål 48-49:
48 Vil ministeren svare direkte på spørgsmålet om, med hvilken hjemmel det i  

 »forståelsen« er pålagt danske fiskere at tåle udøvelse af østtysk  

 fiskerijurisdiktion på den danske side af midterlinien allerede fra aftalens  

 underskrivelse? 49 Der bedes svaret direkte på, hvorvidt den indgåede »forståelse«  

 ikke må medføre, at DDR i modsætning til tidligere må føle, at Danmark har  

 givet DDR's fiskeriinspektion fuld ret til at udøve denne på Adler Grund og  

 herunder forhindre dansk fiskeri der.
 Svar:
 Der henvises til Justitsministeriets vedlagte skrivelse af 1. maj 1989,  

 hvortil Udenrigsministeriet kan henholde sig.
København, den 1. maj 1989 JUSTITSMINISTERIET Udenrigsministeriet Ved skrivelse af 26. april 1989 - j.nr.
R.H.46.D.34 -  

 har Udenrigsministeriet anmodet Justitsministeriet om en udtalelse til brug  

 ved besvarelsen af spørgsmål nr. 48-49 fra Folketingets Udenrigsudvalg  

 vedrørende forslag til folketingsbeslutning om Danmarks ratifikation af  

 traktat mellem Danmark og Den Tyske Demokratiske Republik om afgrænsningen af  

 kontinentalsoklen og fiskerizonerne undertegnet i Berlin den 14. september  

 1988 (B 52 - bilag 19).
 Spørgsmål 48-49 har følgende ordlyd:
»Ad svarene på spørgsmål 29 og 30 48 Vil ministeren svare direkte på spørgsmålet om, med hvilken hjemmel det i  

 »forståelsen« er pålagt danske fiskere at tåle udøvelse af østtysk  

 fiskerijurisdiktion på den danske side af midterlinien allerede fra aftalens  

 underskrivelse? 49 Der bedes svaret direkte på, hvorvidt den indgåede »forståelse«  

 ikke må medføre, at DDR i modsætning til tidligere må føle, at Danmark har  

 givet DDR's fiskeriinspektion fuld ret til at udøve denne på Adler Grund og  

 herunder forhindre dansk fiskeri der.' I den anledning skal Justitsministeriet udtale følgende:
 Ad spørgsmål 48:
 Efter Justitsministeriets opfattelse er det ikke ved den omtalte  

 forståelse blevet pålagt danske fiskere at tåle udøvelse af østtysk  

 fiskerijurisdiktion.
 Hvis et dansk fiskerfartøj fisker på et omstridt havområde og opbringes af  

 et udenlandsk inspektionsfartøj, risikerer fiskeren altid at måtte  

 »tåle« en dom for ulovligt fiskeri ved en domstol i det pågældende  

 land uden at kunne opnå frifindelse ved at henvise til, at havområdet i  

 henhold til dansk ret anses for dansk.
Forståelsen indebærer, at et dansk fiskeriinspektionsfartøj ikke vil søge  

 at lægge sig imellem og fysisk hindre DDR's udøvelse af fiskerijurisdiktion i  

 denne del af havområdet, ligesom man ikke fra dansk side vil søge at hindre  

 østtyske fiskeres fiskeri.
Efter Justitsministeriets opfattelse indebærer  

 dette ikke en ændring af danske fiskeres retsstilling eller et indgreb i  

 deres juridiske rettigheder.
 Ad spørgsmål 49:
Efter Justitsministeriets opfattelse har man ikke fra DDR's side grund til  

 at antage, at Danmark har givet DDR fuld ret til at udøve sin  

 fiskeriinspektion på den nævnte del af Adler Grund.
En fuld anerkendelse  

 foreligger først, når aftalen er endeligt indgået.
Indtil da er der kun tale  

 om et midlertidigt arrangement, jf. sidste afsnit i svaret på spørgsmål 29 og  

 30.
H.
P.
Clausen / K.
Hagel-Sørensen Spørgsmål 50:
Vil ministeren give en egentlig besvarelse af spørgsmål 40? Svar:
 Skrivelserne er affattet på den måde, som skønnedes mest hensigtsmæssigt i  

 lyset af den faktiske og retlige situation i det omstridte område, jf.  

 svarene på spørgsmål 48 og 49.
 Spørgsmål 51:
Skal besvarelsen af spørgsmål 43 forstås således, at man ikke fra  

 ministeriets side vil bestride de bornholmske fiskeres oplysninger om de  

 årlige fangstmængder på Adler Grund? Svar:
Beregningen af fangstmulighederne på Adler Grund er foretaget på grundlag  

 af alle foreliggende oplysninger, herunder materiale modtaget fra  

 fiskeriorganisationerne.
Beregningen er baseret på et skøn, der blandt andet  

 forudsætter en jævn fordeling af fiskeriet i hele det relevante område.
Efter  

 oplysningerne fra de bornholmske fiskeriorganisationer er der ingen grund til  

 at antage, at fiskeriet på Adler Grund skulle være større end gennemsnittet  

 af området som helhed.
 Spørgsmål 52:
Når der henvises til FN's havretskonvention af 1982 som grundlag for en  

 handlemåde, ville det da ikke have været naturligt at oplyse Folketinget om,  

 at konventionen ikke var trådt i kraft? Vil ministeren orientere Folketinget om, på hvilket grundlag konventionens  

 artikel 74 og artikel 83 »antages at være udtryk for gældende folkeret,  

 bindende for alle stater«? Svar:
 Når der henvises til artiklerne 74 og 83 i FN's havretskonvention af 1982,  

 selv om denne konvention endnu ikke er trådt i kraft, har dette sin naturlige  

 forklaring i det forhold, at de pågældende bestemmelser anses for at være  

 udtryk for gældende folkeret i dag bindende for alle stater, hvad enten de  

 har undertegnet eller ratificeret konventionen, og hvad enten denne er trådt  

 i kraft eller ej.
 De citerede bestemmelser anses for gældende derved, at  de ved  

 afslutningen af FN's 3. havretskonference (1973-1982) blev vedtaget med  

 overvældende flertal, og at  bestemmelserne har været lagt til grund  

 både i statspraksis og i international domspraksis gennem de senere år.
 Spørgsmål 53:
 Vil ministeren give en selvstændig besvarelse på, hvorfor  

 »forståelsen« ikke har været nævnt for Det Udenrigspolitiske Nævn,  

 idet henvisningen til, at der ikke er tale om et juridisk dokument, jo også  

 gælder for fælleserklæringen, som blev nævnt for Nævnet.
 Svar:
 Der er ikke noget mystisk ved den i bilag 2 til beslutningsforslaget  

 gengivne »forståelse«, således som spørgeren gerne vil give det  

 udseende af. »Forståelsen« repræsenterer en samvittighedsfuld  

 nedskrivning forhandlingsdelegationerne imellem af, hvilke dokumenter de to  

 regeringschefer på deres regeringers vegne skulle underskrive, hvorledes  

 fiskerijurisdiktionen bør udøves i overgangsperioden, hvilke vilkår der bør  

 gælde under forhandlingerne om en ralaftale samt endelig en positiv  

 tilkendegivelse om også ved forhandlingerne om de relaterede aftaler at  

 fastholde den konstruktive forhandlingsånd, som havde kendetegnet  

 afgrænsningsforhandlingerne.
 Denne »forståelse«, som især, hvad fiskeriinspektionen angår, er  

 i klar dansk interesse, rummer ikke elementer af større udenrigspolitisk  

 rækkevidde, hvilket som bekendt er kriteriet for, om det pågældende forhold  

 bør forelægges til drøftelse i Det Udenrigspolitiske Nævn.
 Undertegnelsen af »fælleserklæringen« ved de to regeringschefer  

 rummer derimod sådanne elementer af udenrigspolitisk rækkevidde, at det måtte  

 være naturligt at orientere Nævnet herom.
 Spørgsmål 54:
 Ad svaret på spørgsmål 48:
Ville man fra dansk side med føje over for de østtyske myndigheder kunne  

 protestere mod en østtysk opbringning af danske fiskerfartøjer på den afgivne  

 Adler Grund (den danske side af midterlinien) efter tilslutningen til  

 fællesholdningen? Svar:
Rent folkeretligt har forståelsen ikke medført nogen ændring, og man ville  

 derfor principielt kunne tage en opbringning som beskrevet i spørgsmålet op  

 med de østtyske myndigheder.
Det ligger i forståelsen, at begge parter skal  

 udvise tilbageholdenhed med hensyn til handlinger, som kan skade den endelige  

 vedtagelse, jf. herved også art. 18 i traktatretskonventionen.
Tilføjelse til betænkning Efter at 2. (sidste) behandling af beslutningsforslaget blev standset, og det henvistes til fornyet udvalgsbehandling, har udvalget afholdt yderligere nogle møder.
Udvalget har herunder stillet spørgsmål til justitsministeren, som denne har besvaret i samråd, og udvalget har endvidere modtaget bilagsmateriale fra udenrigsministeren.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget samt Steenholdt (Grønl.)) forslaget til  

vedtagelse uændret.
Et flertal inden for mindretallet (Det Konservative Folkepartis, Venstres  

 og Det Radikale Venstres medlemmer af udvalget) ønsker i den forbindelse at  

 udtrykke påskønnelse - af det opnåede forhandlingsresultat, som i lyset af de senere års  

 havretlige udvikling må anses for det bedst mulige, - af bestræbelserne på at forøge danske fiskeres fangstmuligheder i  

 yderområderne af grænseforløbet ved Bornholm samt i overgangsperioden mellem  

 undertegnelse og ratifikation at søge opbringning af danske fiskerfartøjer  

 undgået, - af det udførlige oplysningsmateriale om sagens baggrund og behandling,  

 som udenrigsministeren har stillet til rådighed for udvalget.
 Et andet mindretal (Socialdemokratiets og Socialistisk Folkepartis  

 medlemmer af udvalget) vil ved den fortsatte 2. (sidste) behandling redegøre  

 for sin stilling til forslaget, men ønsker at udtale følgende:
 Den af udenrigsministeren under 2. behandling påberåbte  

 justitsministerielle dokumentation for, at det skulle være lovligt at ændre  

 grænsen allerede fra underskrivelsen af traktaten, foreligger ikke og er  

 heller ikke tilvejebragt under et samråd med justitsministeren.
 Mindretallet har noteret sig, at det afgivne område efter regeringens  

 opfattelse fortsat er dansk område indtil ratifikationen.
På den baggrund er det klart lovstridigt, at man fra regeringens side 1) i august 1988 har meddelt fiskeriets organisationer, at den nye grænse  

 gælder fra underskrivelsen, og 2) at man i fællesforståelsen har tilladt østtysk myndighedsudøvelse på  

 dette danske område.
 Mindretallet beklager, at udenrigsministeren ved urigtige påstande under  

 2. behandling har søgt at dække herover.
 Et tredje mindretal (Fremskridtspartiets medlem af udvalget)  

 indstiller forslaget til forkastelse ved 2. (sidste) behandling.
