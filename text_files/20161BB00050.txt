Fremsat den 13. januar 2017 af Holger K.  Nielsen (SF), Nick Hækkerup (S), Christian Juhl (EL), Rasmus Nordqvist (ALT) og Martin Lidegaard (RV) Forslag til folketingsbeslutning om ratifikation af Kampalaændringer (aggressionsforbrydelser) Folketinget pålægger regeringen at ratificere de ændringer af Romstatutten, som blev vedtaget på Den Internationale Straffedomstols såkaldte gennemgangskonference i 2010 i Kampala  de såkaldte Kampalaændringer  som i særlig grad vedrører aggressionsforbrydelser.
Bemærkninger til forslaget Danmark har i sin udenrigspolitik altid givet høj prioritet til indsatsen for en international retsorden og har derfor aktivt støttet oprettelsen af og arbejdet i Den Internationale Straffedomstol (ICC).
ICC er reguleret af Romstatutten, som blev vedtaget i 1998. ICC kan dømme i sager, der vedrører krigsforbrydelser, folkedrab og forbrydelser imod menneskeheden.
Under forhandlingerne op til Rommødet i 1998 var der en diskussion om, hvorvidt ulovlig aggression i forhold til andre lande skulle omfattes af domstolens jurisdiktion.
På grund af uenighed blev emnet udskudt, men det blev taget op igen på en såkaldt gennemgangskonference i 2010 i Ugandas hovedstad, Kampala.
På Kampalakonferencen blev der enighed om en definition på aggressionsforbrydelser og en ændring af Romstatutten, som giver ICC mandat til at indlede krigsforbrydersager imod politiske ledere, som iværksætter ulovlig brug af magt imod en anden nation, hvor omfanget er alvorligt og indebærer en overtrædelse af FNs charter.
Med andre ord kan iværksættelse af en ulovlig krig også medføre en retssag ved ICC.
 På Kampalakonferencen blev der derudover vedtaget en ændring af Romstatutten, som betyder, at brug af kemiske våben og dum-dum-kugler kan karakteriseres som krigsforbrydelser og således er omfattet af ICCs kompetence også i interne konflikter og ikke kun i forbindelse med internationale konflikter, som det fremgår af Romstatutten fra 1998.
En række lande har ratificeret Kampalaændringerne.
Det drejer sig bl.a. om Tyskland, Estland, Slovenien, Slovakiet, Kroatien, Østrig, Belgien, Spanien, Tjekkiet, Holland, Finland og Island.
Andre lande er i gang med en ratifikationsprocedure.
De nævnte lande har indføjet Kampalaændringerne i deres nationale lovgivning, men Den Internationale Straffedomstol får først kompetence, når mindst 30 lande har ratificeret, samtidig med at der skal være mindst to tredjedelesflertal blandt ICCs medlemslande.
Kampalaændringerne kan først træde i kraft i 2017, og der kan ikke indledes sager i forhold til begivenheder, som ligger før 1. januar 2017.
 Ratifikationsprocessen er vigtig, og det kan undre, at Danmark endnu ikke har ratificeret Kampalaændringerne til Romstatutten, ikke mindst på baggrund af Danmarks løbende engagement i Den Internationale Straffedomstol.
Dette engagement bliver ikke mindre vigtig på et tidspunkt, hvor ICC er udfordret af kritik og udtræden fra flere afrikanske landes side, samtidig med at vi oplever voldsomme krigsforbrydelser i eksempelvis Syrien.
Kritikken skal selvfølgelig tages alvorligt, om end den ikke forekommer at være velbegrundet.
Under alle omstændigheder er det afgørende, at ICC fastholdes som et afgørende instrument i den internationale retsorden.
Det har ikke mindst de mange ofre for krigsforbrydelser krav på.
Danmark bør derfor hurtigst muligt følge de lande, som har ratificeret Kampalaændringerne.
Skriftlig fremsættelse Holger K.: Nielsen :(SF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ratifikation af Kampalaændringer (aggressionsforbrydelser).
(Beslutningsforslag nr.
B 50) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
