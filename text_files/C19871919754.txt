(Til de forsikringsselskaber og  

 -forbund m.fl. der er godkendt til tegning af forsikringer efter  

 arbejdsskadeforsikringsloven) Ved lov af 25. marts 1987, der træder i kraft den 1. april 1987 er der  

 foretaget visse ændringer i arbejdsskadeforsikringsloven.
Nedenfor gives en  

 kort oversigt over de væsentligste af ændringerne.
 1. Erstatningsniveauet for  

 erhvervsevnetabserstatninger forhøjes fra 3/4 til 4/5 af årslønnen, for  

 skader der indtræffer 1. april 1987 og senere.
 2. Adgangen for skadelidte, hvis mengrad fastsættes  

 til 50 pct. eller derover, til at vælge at få erstatningen udbetalt i form af  

 løbende ydelse bortfalder for afgørelser truffet 1. april 1987 eller senere.  

 De ganske få menerstatninger, der udbetales som løbende ydelse fortsætter,  

 men skadelidte kan som hidtil til enhver tid få dem kapitaliseret.
 3. Kapitalerstatninger, der fastsættes den 1. april  

 1987 eller senere beregnes som om arbejdsskaden var indtruffet på afgørelsens  

 tidspunkt, det vil sige at den hidtidige 3-års regel bortfalder.  

 Menerstatninger der afgøres efter 1. april 1987 vil således altid være  

 beregnet efter menbeløbet på 28.000 kr. og ved beregning af  

 erhvervsevnetabserstatninger som kapital udregnes grundydelsen, hvortil  

 lægges 115,5 pct. inden kapitalbeløbet beregnes.
 4. Lovens overgangsbeløb ved dødsfald 17.000 kr.  

 fordobles til 34.000 kr., reguleret til 73.500 kr. for dødsfald indtruffet  

 den 1. april 1987 eller senere.
 5. Sikringsstyrelsen skal nu træffe afgørelse i  

 skadesager inden 2 år mod tidligere 3 år.
 6. Sikringsstyrelsen får lovhjemmel til blandt andet  

 at fastsætte maksimumstaksten for brillestel (500 kr.).
 7. Sikringsstyrelsen får lovhjemmel til at bestemme,  

 at der skal ske udbetaling af forskud på erstatning.
 8. Den lempede praksis sikringsstyrelsen har indført  

 de seneste år med hensyn til kapitalisering af løbende ydelser lovhjemles.
 9. Adgangen til at se sagens akter og til at udtale  

 sig om sagen tilkommer ikke længere arbejdsgiveren.
 10. Ulykkesforsikringsforbundet for dansk Fiskeri  

 deltager ikke længere i fordeling af udgifter til erhvervssygdomsramte, for  

 hvilke arbejdsgiveren ikke med rimelig sandsynlighed kan udlægges.
 Loven og en ændret bekendtgørelse om regulering af lovens ydelser vil  

 blive udsendt, når de foreligger trykt.
