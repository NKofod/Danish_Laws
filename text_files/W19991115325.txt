Landsskatteretskendelse Arbejdsmarkedsbidrag - pensionsudbetaling - lempelse dobbeltbeskatningsoverenskomst  

 Danmark-Frankrig Reference:
AMB § 7, stk. 1, litra B A's klage til Landsskatteretten skyldtes, at klageren var  

 anset for bidragspligtig i henhold til arbejdsmarkedsfondslovens § 7, stk. 1,  

 litra b, af pension fra et uafdækket pensionstilsagn, og at  

 arbejdsmarkedsbidraget ikke var anset for en skat omfattet af artikel 1 i  

 dobbeltbeskatningsoverenskomsten af 8. februar 1957 mellem Danmark og  

 Frankrig.
Det fremgik af sagens oplysninger, at klageren havde  

 været ansat som direktør i en bank, og at han fra den 15.  

 november 1985 havde modtaget pension direkte fra banken i henhold til et  

 tidligere givet skriftligt tilsagn.
Efter påkrav fra Finanstilsynet  

 havde banken i regnskabet for 1985 udgiftsført den samlede  

 forpligtelse beregnet til 2.780.000 kr. og i status hensat beløbet  

 på en separat konto som forpligtelse overfor klageren som  

 fratrådt direktør.
 Det var endvidere oplyst, at klageren fra og med den 1.  

 januar 1995 var anset for fuld skattepligtig til og hjemmehørende i  

 Frankrig.
Banken havde fra den 1. januar 1994 indeholdt og indbetalt  

 arbejdsmarkedsbidrag af de løbende pensionsydelser.
Told- og  

 Skatteregionen havde anset klageren for bidragspligtig efter  

 arbejdsmarkedsfondslovens § 7, stk. 1, litra b, af pensionsydelserne og havde  

 opgjort bidragsgrundlaget efter lovens § 8, stk. 1, litra d.
Der var herved  

 bl.a. henset til, at klageren var begrænset skattepligtig af  

 pensionsydelserne efter kildeskattelovens § 2, stk. 1, litra b, og at det var  

 uden betydning for bidragspligten, at Frankrig i henhold til artikel 18 i  

 dobbeltbeskatningsoverenskomsten mellem Danmark og Frankrig havde  

 beskatningsretten til pensionsydelserne, idet arbejdsmarkedsbidraget ikke var  

 en skat hverken i intern dansk lovgivning eller i relation til  

 dobbeltbeskatningsoverenskomsten.
Der var herved henvist til udtalelse fra  

 Skatteministeriet, Departementet, i TfS 1994.193. Pligten til at betale  

 bidrag havde endvidere ikke sammenhæng med, om man var eller senere  

 kunne blive berettiget til en eller flere ydelser, som arbejdsmarkedsfondene  

 finansierede.
Told- og Skattestyrelsen havde tiltrådt regionens  

 afgørelse og anset klageren for pligtig til at betale  

 arbejdsmarkedsbidrag af pensionsudbetalingerne.
Der var herved henset til, at  

 arbejdsmarkedsbidraget blev opsamlet i tre arbejdsmarkedsfonde, der  

 finansierede særligt opregnede ydelser.
Arbejdsmarkedsbidraget var  

 øremærket til disse formål og blev i modsætning til  

 den skat, der var omfattet af artikel 1 i dobbeltbeskatningsoverenskomsten  

 mellem Danmark og Frankrig, beregnet af pensionistens bruttolån uanset  

 hans øvrige indkomstforhold samt eventuelt fradragsberettigede  

 udgifter.
Det var antaget i Forfatningskommissionens betænkning, at  

 selv om forbindelsen mellem ydelse (bidrag) og modydelse i generelle  

 ordninger opsamlet i fonde var løsere end i de tilfælde, hvor  

 bidraget bestemtes individuelt, måtte bidraget alligevel holdes uden  

 for skattebegrebet.
Der var således ikke tale om en skat omfattet af  

 dobbeltbeskatningsoverenskomstens artikel 1, stk. 1, litra a, eller en skat  

 af samme eller væsentlig samme art, jf. herved Departementets udtalelse  

 i TfS 994.193. Det fremgik endvidere af punkt 3 i kommentaren til artikel 2 i  

 OECD-modelkonventionen, at "Bidrag til sociale sikringsordninger, eller  

 hvilke som helst andre bidrag, skal, hvor der er en direkte forbindelse  

 mellem opkrævningen og de enkelte modtagne ydelser, ikke betragtes som  

 "skatter af de samlede lønsummer"." Det fremgik endvidere af de  

 dagældende bestemmelser i lov om arbejdsmarkedsfonde § 7, stk. 4-6, at  

 der i visse tilfælde kunne fritages for arbejdsmarkedsbidragspligten  

 efter EF-forordning 1408/71 eller anden bilateral mellemfolkelig aftale.
De  

 pågældende aftaler omhandlede regler om social sikring og gav  

 således mulighed for fritagelse for danske sociale bidrag, i den  

 udstrækning personen var omfattet af et andet lands sociale lovgivning.  

 Arbejdsmarkedsbidraget var i den sammenhæng antaget at være et  

 socialt bidrag.
 Klagerens advokat havde over for Landsskatteretten nedlagt  

 påstand om, klageren fra og med indkomståret 1995 ikke  

 ansås for pligtig at betale arbejdsmarkedsbidrag.
 Til støtte for påstanden havde advokaten  

 bl.a. gjort gældende, at hverken de faktiske omstændigheder,  

 lovgrundlaget i Danmark eller dobbeltbeskatningsoverenskomsten mellem Danmark  

 og Frankrig hjemlede Told- og Skattestyrelsens afgørelse.  

 Bidragspligten bestod således ikke, og der var ikke et bidragsgrundlag.  

 Arbejdsmarkedsbidraget var endvidere omfattet af  

 dobbeltbeskatningsoverenskomsten mellem Danmark og Frankrig.
 Vedrørende bidragspligten og bidragsgrundlaget  

 havde advokaten bl.a. anført, at klageren fratrådte sit  

 ansættelsesforhold som direktør i banken den 15. november 1985,  

 i hvilken anledning en allerede aftalt fordring efter påkrav fra  

 Finanstilsynet blev endeligt opgjort som en forfalden ydelse, der blev  

 kapitaliseret og afdækket i bankens regnskab for 1985. Den forfaldne,  

 kapitaliserede pensionsydelse kunne derfor ikke anses for omfattet af  

 arbejdsmarkedsfondsloven, dels på grund af dennes ordlyd, dels fordi  

 loven trådte i kraft længe efter aftalens retlige aktualisering i  

 1985, og pensionsydelsen var således ikke en del af det danske  

 bidragsgrundlag.
Vedrørende spørgsmålet om  

 arbejdsmarkedsbidraget var en skat omfattet af  

 dobbeltbeskatningsoverenskomsten mellem Danmark og Frankrig havde advokaten  

 bl.a. anført, at Frankrig i henhold til  

 dobbeltbeskatningsoverenskomsten havde beskatningsretten til den omhandlede  

 pensionsydelse.
Der var ikke grundlag for at anerkende, at  

 arbejdsmarkedsfondsloven, der administreredes af skattemyndighederne, ikke  

 skulle være et led i skatte- og afgiftslovgivningen i Danmark, uanset  

 hvordan lovgiver beskrev lovens forvaltning, effekt og formål.  

 Arbejdsmarkedsfondsloven var typisk et udtryk for en skatte- og  

 afgiftsomlægning i Danmark, idet loven blev vedtaget samtidig med, at  

 politikerne som kompensation for loven ændrede regler i  

 kildeskatteloven.
Det savnede herefter grundlag at hævde, dels at  

 arbejdsmarkedsbidraget ikke var en skat, dels at denne danske skat ikke  

 skulle være omfattet af dobbeltbeskatningsoverenskomsten, som antoges  

 at omfatte enhver skatte- og afgiftspligtig ydelse i Danmark, uanset  

 hvorledes disse var tænkt fiskalt anvendt.
Der var ikke grundlag for en  

 indskrænkende fortolkning af begrebet "skat", idet enhver skat, der  

 blev opkrævet ud fra et bruttoprincip, var omfattet af  

 dobbeltbeskatningsoverenskomsten.
Bidraget kunne ikke holdes uden for det  

 skattebegreb, der anvendtes af danske borgere, og som udgjorde det retlige  

 grundlag ved indgåelsen af dobbeltbeskatningsoverenskomsten med  

 Frankrig.
Politikerne omtalte almindeligvis arbejdsmarkedsbidraget som  

 bruttoskatten, og ifølge politikere var arbejdsmarkedsbidraget  

 modsvaret af en lavere bundskat.
Nationalt og internationalt blev  

 arbejdsmarkedsbidraget lagt til grund ved vurdering af skattetrykket.  

 Arbejdsmarkedsbidraget var derfor en skat såvel i dansk lovgivning som  

 i relation til dobbeltbeskatningsoverenskomsten mellem Danmark og Frankrig,  

 uanset Folketingets eventuelle "øremærkning" af midlernes  

 anvendelse fra år til år og uanset Skatteministeriets udtalelse i  

 TfS 1994.193. Det afvistes, at der bestod nogen direkte forbindelse mellem  

 bidragets opkrævning og modstående konkrete sociale ydelser,  

 hvilket ikke blev betragtet som "skatter af samlede lønsummer", da  

 visse arbejdstagere fra det europæiske fællesskab kunne fritages  

 for arbejdsmarkedsbidragspligten, uden at disse blev begrænset i  

 sociale rettigheder og sammenhænge.
Pligten til at bidrage over for  

 staten med skatter og afgifter havde ikke sammenhæng med de ydelser,  

 man modtog fra det danske samfund, herunder om man var eller senere kunne  

 blive berettiget til en eller flere af de ydelser, som skatte- og  

 afgiftslovgivningen finansierede.
Klageren var i øvrigt varigt ude af  

 arbejdsmarkedet, og ville således aldrig kunne oppebære  

 modsvarende sociale ydelser.
Forfatningskommissionens betænkning gav  

 ikke grundlag for at statuere, at arbejdsmarkedsbidraget ikke var en del af  

 klagerens samlede skattepligt.
Klageren var derfor fra og med  

 indkomståret 1995 ikke pligtig at betale arbejdsmarkedsbidrag, idet han  

 var fuld skattepligtig i Frankrig fra den 1. januar 1995 i henhold til den  

 dansk-franske dobbeltbeskatningsoverenskomst, der ikke kunne fortolkes  

 indskrænkende vedrørende skatter og afgifter.
 Landsskatterettens bemærkninger:
 Det fremgik af § 7, stk. 1, litra b, i  

 arbejdsmarkedsfondsloven, at bidragspligten påhvilede personer, der  

 modtog fratrædelsesgodtgørelser, efterbetalinger,  

 efterløns-) og pensionslignende ydelser, når disse havde  

 sammenhæng med et tidligere tjenesteforhold, lønnet tillidshverv  

 eller erhvervsforhold her i landet.
 Klageren havde løbende modtaget pension fra banken  

 i henhold til et uafdækket pensionstilsagn, og pensionstilsagnet  

 forfaldt først efterhånden som det efter den indgåede  

 aftale løbende skulle betales til klageren.
 Retten fandt herefter, at klageren var bidragspligtig til  

 Danmark af de løbende pensionsydelser fra det uafdækkede  

 pensionstilsagn i henhold til arbejdsmarkedsfondslovens § 7, stk. 1, litra  

 b.
 Bidragsgrundlaget udgjorde den pågældende  

 pensionsydelse, jf. lovens § 8, stk. 1, litra d.
 Uanset at Frankrig i henhold til enten artikel 13 eller  

 artikel 18 i dobbeltbeskatningsoverenskomsten af 8. februar 1957 mellem  

 Danmark og Frankrig måtte anses at have retten til at indkomstbeskatte  

 de pensionsudbetalinger, som klageren, der var hjemmehørende i  

 Frankrig, havde modtaget fra banken efter den 1. januar 1995, fandt retten,  

 at det omhandlede arbejdsmarkedsbidrag ikke kunne anses for en skat omfattet  

 af dobbeltbeskatningsoverenskomstens artikel 1.
 Der var herved henset til, at der måtte anses at  

 være en direkte forbindelse mellem opkrævningen af  

 arbejdsmarkedsbidrag og de ydelser, de opkrævede arbejdsmarkedsbidrag  

 skulle dække, og at bidrag til sociale sikringsordninger, herunder  

 arbejdsmarkedsbidrag, derfor ikke kunne anses for en skat omfattet af  

 dobbeltbeskatningsoverenskomstens artikel 1, stk. 1, jf. herved OECD's  

 kommentarer til Modeloverenskomstens artikel 2. Arbejdsmarkedsbidraget kunne  

 endvidere ikke anses for omfattet af generalklausulen i  

 dobbeltbeskatningsoverenskomstens artikel 1, stk. 2. Arbejdsmarkedsbidraget  

 var derfor ikke en skat i dobbeltbeskatningsoverenskomstens forstand.
 Da klageren modtog pension og ifølge advokatens  

 oplysninger varigt var ude af arbejdsmarkedet, var han ikke omfattet af  

 EF-forordning nr. 1408/71 om anvendelse af de sociale sikringsordninger  

 på arbejdstagere, selvstændige erhvervsdrivende og deres  

 familiemedlemmer, der flyttede inden for Fællesskabet, hvorfor han ikke  

 kunne fritages for betaling af arbejdsmarkedsbidrag i henhold til  

 arbejdsmarkedsfondslovens § 7, stk. 4 (nu stk. 3).
 Den påklagede afgørelse blev  

 stadfæstet.
