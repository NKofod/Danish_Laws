Fremsat den 8. oktober 2008 af miljøministeren (Troels Lund Poulsen) Forslag til Lov om infrastruktur for geografisk information 1) § 1. Loven omfatter geodatasæt, som 1) foreligger i elektronisk form, 2) vedrører et eller flere temaer fastsat af miljøministeren i medfør af stk. 2, 3) besiddes af eller på vegne af en offentlig myndighed, jf. § 2, stk. 2, og 4) vedrører Danmarks territorium, herunder søterritoriet, eller tilgrænsende havområder.
Stk. 2. Miljøministeren fastsætter de geodatatemaer, der medfører, at geodatasæt er omfattet af loven.
Bestemmelser, som omfatter andre temaer end dem, der følger af bilag I, II og III i Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab, fastsættes efter forhandling med den minister, under hvis område de berørte geodatasæt hører.
 Stk. 3. Geodatasæt, som besiddes af kommuner eller offentlige myndigheder omfattet af § 2, stk. 2, nr. 2 og 3, er kun omfattet af denne lov, hvis lovgivningen i øvrigt kræver indsamling eller udbredelse heraf.
 Stk. 4. Geodatasæt, som besiddes af andre end offentlige myndigheder, men som i øvrigt opfylder betingelserne i stk. 1, er omfattet af denne lov, hvis besidderen har fået stillet Danmarks Inspire-geoportal til rådighed efter § 5, stk. 2.
 Stk. 5. Hvis der findes flere kopier af samme geodatasæt, som besiddes af eller opbevares på vegne af flere forskellige offentlige myndigheder, omfatter loven kun den udgave, som kopierne hidrører fra.
 Stk. 6. Offentlige myndigheder kan kun træffe foranstaltninger vedrørende geodatasæt, hvortil andre har immaterielle rettigheder, med de pågældendes samtykke.
 Stk. 7. Loven omfatter endvidere geodatatjenester, som er knyttet til de geodatasæt, som loven omfatter, jf. stk. 1-5.
 § 2. I denne lov forstås ved:
 1) Infrastruktur for geografisk information: Metadata, geodatasæt og geodatatjenester, nettjenester og netteknologier, aftaler om adgang og anvendelse og om gensidigt at stille geodatasæt og geodatatjenester til rådighed, samt koordinerings- og overvågningsmekanismer, processer og procedurer, der opbygges, drives eller stilles til rådighed i medfør af denne lov.
 2) Geodata: Alle data, som rummer en direkte eller indirekte henvisning til et bestemt sted eller et geografisk område.
 3) Geodatasæt: En identificerbar samling af geodata.
 4) Geodatatjenester: Operationer, der kan udføres på de geodata, der er indeholdt i geodatasættene, eller på de dertil hørende metadata ved brug af et edb-program.
 5) Metadata: Informationer, der beskriver geodatasæt og geodatatjenester, og som gør det muligt at finde, registrere og bruge dem.
 6) Interoperabilitet: Muligheden for, at geodatasæt kan sammenstilles og geodatatjenester fungere sammen, således at resultatet uden gentagen manuel indgriben bliver sammenhængende og den ekstra værdi af datasættene og datatjenesterne forøges.
Stk. 2. I denne lov forstås ved »offentlig myndighed« 1) en statslig eller anden offentlig forvaltning, herunder offentlige rådgivende organer på nationalt, regionalt eller lokalt plan, 2) enhver fysisk eller juridisk person, der varetager offentlige forvaltningsopgaver i henhold til national ret, herunder konkrete miljørelaterede opgaver, aktiviteter og tjenesteydelser, og 3) enhver fysisk eller juridisk person, som det påhviler at varetage offentlige pligter eller opgaver eller at udføre offentlige tjenesteydelser i forbindelse med miljøet, og som er underlagt kontrol af et organ eller en person, der falder ind under nr. 1 eller 2.
§ 3. Offentlige myndigheder skal fremstille metadata for de geodatasæt eller geodatatjenester, som de besidder.
Metadata skal ajourføres, hvis der foretages væsentlige ændringer i geodatasættene og geodatatjenesterne.
 Stk. 2. Miljøministeren fastsætter bestemmelser om, hvilke oplysninger metadata skal indeholde og om ajourføring af metadata, jf. stk. 1.
 Stk. 3. Miljøministeren fastsætter endvidere bestemmelser om tekniske ordninger for interoperabilitet og harmonisering af geodatasæt og geodatatjenester.
 § 4. Miljøministeren opretter og driver følgende tjenester på internettet:
 1) Søgetjenester, der gør det muligt at søge efter geodatasæt og geodatatjenester ud fra indholdet af de tilsvarende metadata og at fremvise indholdet af metadata.
 2) Visningstjenester, der som minimum gør det muligt at vise, navigere, zoome ind og ud, panorere samt overlejre geodatasæt, der kan vises, og at vise signaturforklaringer og relevant metadataindhold.
 3) Tjenester, der gør det muligt at nedtage kopier af geodatasæt eller dele af sådanne sæt og, hvor det er muligt, at opnå direkte adgang til geodatasæt.
 4) Transformationstjenester, der gør det muligt at transformere geodatasæt med henblik på at opnå interoperabilitet.
 5) Tjenester, der gør det muligt at aktivere geodatatjenester.
 Stk. 2. De tjenester, der er nævnt i stk. 1, benævnes under et: Danmarks Inspire-geoportal.
 Stk. 3. De søgetjenester, der er nævnt i stk. 1, nr. 1, skal mindst give mulighed for at anvende følgende søgekriterier:
 1) Nøgleord.
 2) Klassificering af geodata og geodatatjenester.
 3) Kvaliteten og gyldigheden af geodata.
 4) Grad af overensstemmelse med bestemmelserne om interoperabilitet og harmonisering af geodatasæt og geodatatjenester.
 5) Geografisk placering.
 6) Betingelser for adgang til og brug af geodatasæt og geodatatjenester.
 7) Hvilke offentlige myndigheder, der er ansvarlige for etablering, forvaltning, vedligeholdelse og distribution af geodatasættene og geodatatjenesterne.
 Stk. 4. Transformationstjenesterne, jf. stk. 1, nr. 4, skal kombineres med de øvrige tjenester, som er nævnt i stk. 1, på en sådan måde, at samtlige tjenester kan drives i overensstemmelse med bestemmelserne om tekniske ordninger for interoperabilitet og harmonisering af geodatasæt og geodatatjenester.
§ 5. Offentlige myndigheder skal forbinde deres geodatasæt og geodatatjenester med Danmarks Inspire-geoportal.
Geodatasæt og geodatatjenester, som vedrører temaer som nævnt i § 1, stk. 2, 2. pkt., kan forbindes til portalen alene med deres metadata, hvis geodatasættet eller geo­da­ta­tje­ne­sten er tilgængelig andetsteds i overensstemmelse med lovens øvrige bestemmelser, regler fastsat i medfør af loven og de bestemmelser, som Kommissionen fastsætter efter Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab.
Stk. 2. Andre, hvis geodatasæt og geodatatjenester er i overensstemmelse med denne lov, regler fastsat i medfør af loven, og de bestemmelser om metadata, nettjenester og interoperabilitet, som Kommissionen fastsætter efter Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab, kan efter anmodning forbinde deres geodatasæt og geo­da­ta­tje­ne­ster til Danmarks Inspire-geoportal.
Anmodning efter 1. pkt. rettes til miljøministeren.
§ 6. Enhver har med de begrænsninger, der følger af lov om aktindsigt i miljøoplysninger, adgang via Danmarks Inspire-geoportal til geodatasæt og geodatatjenester, der vedrører miljøoplysninger eller temaer, der følger af bilag I, II eller III i Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab.
Adgangen til at søge efter geodatasæt og geodatatjenester ud fra indholdet af de tilsvarende metadata og til at få fremvist indholdet af metadata via de søgetjenester, der er nævnt i § 4, stk. 1, nr. 1, kan dog alene begrænses af hensyn til rigets internationale interesser, den offentlige sikkerhed eller rigets forsvar.
 Stk. 2. Enhver har med de begrænsninger, der følger af lov om offentlighed i forvaltningen, via Danmarks Inspire-geoportal adgang til geodatasæt og geo­da­tatje­ne­ster, der vedrører andre temaer end dem, der er nævnt i stk. 1.
 Stk. 3. Data, der stilles til rådighed via visningstjenester som nævnt i § 4, stk. 1, nr. 2, kan gives en form, der hindrer kommerciel udnyttelse.
Stk. 4. Afgørelser efter stk. 1-3 træffes af den myndighed, som besidder geodatasættet eller geo­da­ta­tje­ne­sten.
Afgørelserne kan påklages til den myndighed, der er klageinstans i forhold til afgørelsen eller behandlingen af den sag, som de pågældende oplysninger hidrører fra.
 § 7. De søge- og visningstjenester, som er nævnt i § 4, stk. 1, nr. 1 og 2, skal stilles gratis til rådighed for offentligheden, jf. dog stk. 2.
 Stk. 2. Offentlige myndigheder, der leverer visningstjenester, jf. § 4, stk. 1, nr. 2, kan dog opkræve gebyr herfor.
 Stk. 3. Offentlige myndigheder, der leverer de øvrige tjenester, som er nævnt i § 4, stk. 1, kan opkræve gebyr herfor.
Stk. 4. Det er en betingelse for opkrævning af gebyr for levering af visningstjenester, jf. § 4, stk. 1, nr. 2, tjenester, der gør det muligt at nedtage kopier af geodatasæt, jf. § 4, stk. 1, nr. 3, eller tjenester, som gør det muligt at aktivere geodatatjenester, jf. § 4, stk. 1, nr. 5, at der er adgang til at betale gebyr via e-handelstjenester.
Disse tjenester kan være omfattet af ansvarsfraskrivelse eller licens.
 Stk. 5. Miljøministeren fastsætter bestemmelser om betaling af gebyr for levering af geodatasæt og geodatatjenester, jf. stk. 2 og 4.
 § 8. En offentlig myndighed omfattet af § 2, stk. 2, nr. 1 eller 2, skal stille geodatasæt og geo­da­ta­tje­ne­ster til rådighed for andre offentlige myndigheder, der til udførelsen af deres opgaver har behov herfor.
 Stk. 2. Til udførelse af offentlige opgaver, der kan få virkning for miljøet, kan geodatasæt og geodatatjenester stilles til rådighed for EU-institutioner eller EU-organer og for andre EU-medlemslandes offentlige myndigheder omfattet af § 2, stk. 2, nr. 1 eller 2.
Stk. 3. En offentlig myndighed kan udstede licens til eller opkræve gebyr fra andre offentlige myndigheder, der i medfør af stk. 1 og 2 anvender den pågældende myndigheds geodatasæt eller geodatatjenester.
Geodatasæt og geodatatjenester, som stilles til rådighed for EU-institutioner eller EU-organer til opfyldelse af rapporteringsforpligtelser i medfør af EU-regler vedrørende miljø, kan der dog ikke opkræves gebyr for.
Stk. 4. Med henblik på udførelsen af opgaver, der kan få virkning for miljøet, kan geodatasæt og geodatatjenester stilles til rådighed for organer, der er oprettet ved internationale aftaler, som EU og EU-medlemslandene er part i.
Stk. 3, 1. pkt., finder tilsvarende anvendelse.
 Stk. 5. Når geodatasæt og geodatatjenester stilles til rådighed efter stk. 2 eller 4 for EU-institutioner eller EU-organer, for andre EU-medlemslandes offentlige myndigheder eller for organer oprettet ved internationale aftaler, kan der stilles krav efter dansk lovgivning for anvendelsen af geodatasættene eller geodatatjenesterne.
 Stk. 6. Adgangen til at stille geodatasæt og geo­da­ta­tje­ne­ster til rådighed efter stk. 1, 2 eller 4 kan begrænses af den myndighed, der besidder geodatasættet eller geodatatjenesten, af hensyn til retssagers behandling ved domstolene, rigets internationale interesser, den offentlige sikkerhed eller rigets forsvar.
 Stk. 7. Miljøministeren fastsætter bestemmelser om adgangen til og anvendelsen af geodatasæt og geodatatjenester, jf. stk. 1-2 og 4-6.
Stk. 8. Miljøministeren træffer efter forhandling med den minister, under hvis område geodatasættet eller geodatatjenesten hører, afgørelse om, hvorvidt geodatasæt eller geodatatjenester kan stilles til rådighed efter stk. 2 og stk. 4, 1. pkt., og om de nærmere betingelser herfor.
I tilfælde omfattet af stk. 1 træffes afgørelsen af den myndighed, som besidder geodatasættet eller geo­da­ta­tje­ne­sten.
 Stk. 9. Stk. 2, stk. 3, 2. pkt., og stk. 4-5 finder ikke anvendelse på geodatasæt eller geodatatjenester, som vedrører temaer omfattet af § 1, stk. 2, 2. pkt.
§ 9. Miljøministeren kan fastsætte regler om, hvilke geodatasæt der kan anvendes af den offentlige forvaltning som fælles grundlag for digital forvaltning.
Bestemmelser herom fastsættes efter forhandling med den minister, under hvis område geodatasættet hører.
 § 10. Miljøministeren nedsætter et samordningsudvalg vedrørende infrastrukturen for geografisk information.
Stk. 2. Samordningsudvalget vedrørende infrastrukturen for geografisk information afgiver indstillinger om tiltag til fremme af infrastrukturen for geografisk information i Danmark og bistår ministeren ved gennemførelsen og anvendelsen heraf.
Samordningsudvalget bistår endvidere miljøministeren ved kontakten med Kommissionen i forbindelse med Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab.
Stk. 3. Samordningsudvalget vedrørende infrastrukturen for geografisk information består af en formand og indtil 10 andre medlemmer.
Som medlemmer kan udpeges repræsentanter for de offentlige myndigheder, som besidder geodatasæt omfattet af denne lov, samt repræsentanter for andre, der har fået stillet Danmarks Inspire-geoportal til rådighed efter § 5, stk. 2. Endvidere kan personer med særligt kendskab til infrastrukturen for geografisk information udpeges til medlemmer af udvalget.
Udvalgets medlemmer beskikkes for fire år ad gangen.
Genbeskikkelse kan ske.
 Stk. 4. Brugere, producenter og udbydere af værdiforøgende tjenester vedrørende geodatasæt og geodatatjenester samt andre med interesse i infrastrukturen for geografisk information kan fremkomme med forslag til samordningsudvalget vedrørende infrastrukturen for geografisk information om tiltag til fremme af infrastrukturen for geografisk information i Danmark.
 Stk. 5. Samordningsudvalget vedrørende infrastrukturen for geografisk information fastsætter selv sin forretningsorden.
 § 11. Miljøministeren kan henlægge sine beføjelser i medfør af denne lov til en styrelse under miljøministeren.
 Stk. 2. Henlægger miljøministeren sine beføjelser efter denne lov til Kort- og Matrikelstyrelsen, kan ministeren fastsætte bestemmelser om klageadgang, herunder at afgørelser ikke skal kunne indbringes for anden administrativ myndighed.
 § 12. Miljøministeren overvåger udbygningen, anvendelsen og vedligeholdelsen af infrastrukturen for geografisk information og tilsender Kommissionen rapporter herom.
Stk. 2. Miljøministeren kan fastsætte bestemmelser om den overvågning, der skal finde sted efter stk. 1, og om dens nærmere indhold.
Miljøministeren kan endvidere fastsætte bestemmelser om, at offentlige myndigheder skal tilsende miljøministeren oplysninger til brug for udarbejdelsen af rapporter om denne overvågning.
 § 13. Loven træder i kraft den 15. maj 2009.
 § 14. I lov nr. 749 af 7. december 1988 om Kort- og Matrikelstyrelsen, som ændret ved lov nr. 313 af 5. maj 2004 og bekendtgørelse nr. 1062 af 3. november 2004, foretages følgende ændring:
 1. I § 2, stk. 1, indsættes efter nr. 2 som nyt nr.:
»3) forestå infrastrukturen for geografisk information i Danmark.« Nr. 3 bliver herefter nr. 4.
 § 15. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Lovforslaget gennemfører dele af Europa-Parlamentets og Rådets direktiv 2007/2/EF af 14. marts 2007 om opbygning af en infrastruktur for geografisk information i Det Europæiske Fællesskab (Inspire).
Lovforslaget vedrører offentlige myndigheders data og samlinger af data, som kan stedfæstes.
Myndighederne vil ved lovforslaget blive forpligtet til at gøre deres data tilgængelige for hinanden samt for offentligheden og for virksomheder.
Til det formål vil der blive etableret et net af tjenester på internettet, hvor det bliver muligt at søge efter, få vist og downloade data.
Infrastrukturen for geografisk information skaber nem adgang til geografisk information, som bliver fælles for myndigheder på alle forvaltningsniveauer.
Infrastrukturen sikrer, at data kan anvendes af mange.
Geografisk information vil blive tilgængelig ved udformning, gennemførelse og overvågning af EU's miljøpolitik.
Det bliver også muligt at sammenstille data fra flere lande til brug i forbindelse med grænseoverskridende hændelser som for eksempel forureninger.
 Loven vil medføre, at de første internetbaserede tjenester skal være til rådighed ved årsskiftet 2010-11. De data, som lovforslaget omfatter, vil blive tilgængelige i løbet af perioden 2011-19.
2. Lovforslagets baggrund og formål Lovforslaget har til formål at gennemføre dele af Europa-Parlamentets og Rådets direktiv 2007/2/EF af 14. marts 2007 om opbygning af en infrastruktur for geografisk information i Det Europæiske Fællesskab (Inspire), i det følgende betegnet: Inspire-direktivet.
Ifølge direktivets artikel 24, stk. 1, skal de love og administrative regler, der er nødvendige for at gennemføre direktivet, være sat i kraft i EU-medlemslandene senest den 15. maj 2009.
Ved geografisk information forstås data eller samlinger af data, som kan stedfæstes.
For eksempel kan oplysninger vedrørende landbrugsejendommes anvendelse eller husdyrbesætninger stedfæstes ved hjælp af oplysninger om hver ejendoms beliggenhed.
Med infrastruktur for geografisk information menes de bestemmelser og teknologier, der gør det muligt at få oplysning om, hvilke data der findes, hvor de findes, og at få adgang til data samt til at sammenstille data fra forskellige kilder uden tekniske eller organisatoriske hindringer og uden tab af informationer.
Inspire-direktivet har blandt andet til formål at tilvejebringe geografisk information til brug ved udformningen og gennemførelsen af Det Europæiske Fællesskabs politik på miljøområdet og andre områder, hvor miljøbeskyttelseskrav skal integreres.
Infrastrukturen for geografisk information i Det Europæiske Fællesskab (Inspire) bør ifølge direktivet bygge på EU-medlemslandenes infrastrukturer for sådan information.
EU-medlemslandenes infrastrukturer for geografisk information må derfor gøres forenelige efter regler, som fastsættes på fællesskabsplan.
Inspire-direktivet skaber således grundlag for at sammenstille EU-medlemslandenes data på miljøområdet og for at anvende disse data samlet på tværs af landegrænserne.
Gennemførelsen af lovforslaget vil også sikre, at en del datasamlinger, som tilhører danske offentlige myndigheder, og som indeholder data, der kan stedfæstes, kan sammenstilles med andre.
Endvidere vil lovforslaget medføre, at der etableres tjenester på Internettet, hvor det blandt andet bliver muligt at søge og vise stedbestemte data.
Disse tjenester vil være tilgængelige for danske offentlige myndigheder, EU-institutioner og EU-organer samt offentlige myndigheder i andre EU-medlemslande.
Danske offentlige myndigheder vil tilsvarende have adgang til andre landes data.
Tjenesterne vil også være tilgængelige for offentligheden.
Kort sagt vil lovforslaget således medføre, at der på internettet etableres et net med tjenester, som herefter benævnes Inspire-geoportal, for søgning, visning, transformation og download af stedbestemte data, geo­da­ta.
På denne portal vil der være oplysninger om, hvilke geodata der findes, og hvorledes og på hvilke vilkår brugeren kan få adgang til disse geodata.
Alle disse geodata vil være harmoniserede, således at de kan sammenstilles og anvendes sammen.
Forslaget vil indebære, at samme geodatasæt kun skal indsamles eller fremstilles én gang, og at geodatasættet kun skal vedligeholdes på det administrative niveau, hvor det gøres mest effektivt.
En række offentlige myndigheder og organisationer i Danmark har længe samarbejdet om anvendelsen af stedbestemte data.
På foranledning af Den Digitale Taskforce under Finansministeriet etablerede Miljøministeriet, Økonomi- og Erhvervsministeriet, Transport- og Energiministeriet, Ministeriet for Teknologi, Videnskab og Udvikling, Ministeriet for Fødevarer, Landbrug og Fiskeri, og Kommunernes Landsforening samt den daværende Amtsrådsforening i 2002 et mere formaliseret samarbejde - Servicefællesskabet for Geodata - for at fremme den samfundsmæssige udnyttelse af investeringer i digitale kort, ko­ordi­nat­fæs­te­de adresser m.m. og for at fremme digital forvaltning.
Lovforslaget vil give mulighed for, at det arbejde, som påbegyndtes i Servicefællesskabet for Geodata, kan videreføres og udbygges.
Inspire-direktivet omfatter som nævnt stedbestemte data på miljøområdet.
Af hensyn til digital forvaltning på andre områder vil det imidlertid være hensigtsmæssigt, at det geografiske grundlag for digital forvaltning på miljøområdet også kan anvendes på andre områder.
Stedbestemte data på andre områder vil så kunne anvendes på samme måde og sammen med miljødata.
Sådanne andre områder kan eksempelvis være sundheds-, landbrugs- og transportområdet samt redningsberedskab og lignende.
Det foreslås derfor, at lov om infrastruktur for geografisk information også kan bringes i anvendelse på andre områder end miljøområdet.
Efter forslaget kan miljøministeren fastsætte, hvilke data loven finder anvendelse på.
For data, som ikke er omfattet af Inspire-direktivet, fastsættes bestemmelser herom af miljøministeren efter forhandling med den minister, under hvis område de pågældende data hører.
I overensstemmelse med Inspire-direktivet foreslås loven alene at omfatte data, som besiddes af offentlige myndigheder samt af visse andre organer, som varetager offentlige opgaver, og som også er omfattet af lov om aktindsigt i miljøoplysninger.
Der henvises i øvrigt til bemærkningerne til forslagets § 2, stk. 2.
Opbygningen af en infrastruktur for geografisk information i Det Europæiske Fællesskab vil få stor værdi for og vil kunne udnytte andre fællesskabsinitiativer.
Dette gælder for eksempel satellitpositionsbestemmelsessystemet Galileo, som etableres på grundlag af Rådets forordning (EF) nr. 876/2002 om oprettelse af fællesforetagendet Galileo.
Galileos stedsreferencer vil kunne anvendes for de geodata, som Inspire-direktivet omfatter.
Endvidere kan nævnes Kopernikus (GMES), som etableres efter Kommissionens meddelelse til Europa-Parlament og Rådet: »Global miljø- og sikkerhedsovervågning (GMES): Opbygning af en GMES-kapacitet frem til 2008 - (handlingsplan 2004-2008)«.
Kopernikus (GMES) har blandt andet til formål at tilvejebringe geografiske data.
Inspire-direktivet har betydning for Kopernikus (GMES) ved at lette sammenstilling af geodata fra flere geodatasæt.
3. Inspire-direktivets indhold Inspire-direktivets kapitel I indeholder bestemmelser om, hvilke geodatasæt det omfatter.
Direktivet omfatter som hovedregel offentlige myndigheders stedbestemte data, som foreligger i elektronisk form.
Det er endvidere en betingelse for, at data er omfattet af direktivet, at de vedrører et eller flere temaer, som er anført i direktivets bilag I, II eller III.
De data, som bilag I, II og III omfatter, har forskellige egenskaber.
Data, som bilag I og II vedrører, er basale kort- og registerdata, som danner grundlag for stedfæstelsen af data omfattet af bilag III.
Bilag I og II omfatter for eksempel data vedrørende transportnet, matrikelnumre og adresser.
Data omfattet af bilag III er karakteriseret ved at have særlig betydning for planlægning, administration og overvågning af miljørelaterede forhold.
Data, der er omfattet af bilag I, forventes at blive fremstillet og være tilgængelige på et tidligere tidspunkt end data omfattet af bilag II.
Dette er grunden til, at disse data er omfattet af hvert sit bilag.
Inspire-direktivets kapitel II indeholder bestemmelser om, at der skal fremstilles metadata for geodatasæt og geodatatjenester.
Metadata indeholder en beskrivelse af geodatasættene og geodatatjenesterne og gør det muligt at finde, registrere og anvende dem.
De nærmere bestemmelser om metadata vil blive fastsat af Kommissionen efter direktivet.
Efter Inspire-direktivets kapitel III kan Kommissionen fastsætte bestemmelser om de tekniske ordninger for interoperabilitet og mellem geodatasæt og geodatatjenester.
Disse bestemmelser vil sikre, at geodatasæt kan sammenstilles, og at geodatatjenester kan fungere sammen.
Direktivets kapitel IV omhandler nettjenester.
EU-medlemslandene skal efter disse bestemmelser oprette og drive et net med tjenester vedrørende de geodatasæt og geodatatjenester, som direktivet omfatter.
Disse tjenester skal omfatte søgning, visning, download og transformation vedrørende geodatasæt.
Endvidere skal det være muligt at aktivere geodatatjenester.
Disse tjenester skal være til rådighed for offentlige myndigheder samt for offentligheden.
Offentlighedens adgang til geodatasæt og geodatatjenester kan dog begrænses efter regler, som svarer til begrænsningen i adgangen til miljøoplysninger.
Direktivet giver mulighed for, at offentlige myndigheder kan opkræve gebyr for anvendelsen af disse tjenester bortset fra søgetjenester.
Inspire-direktivets kapitel V indeholder bestemmelser om videregivelse af data.
Offentlige myndigheder skal efter disse bestemmelser stille geodatasæt og geo­da­ta­tje­ne­ster til rådighed for hinanden.
Geodatasæt og geodatatjenester skal også stilles til rådighed for EU-institutioner og EU-organer og for andre EU-medlemslandes offentlige myndigheder.
Der kan som hovedregel opkræves gebyr, når geodatasæt og geo­da­ta­tje­ne­ster stilles til rådighed efter disse bestemmelser.
Inspire-direktivets kapitel VI omhandler samordning af infrastrukturen for geografisk information såvel nationalt som på fællesskabsplan.
Direktivets kapitel VII indeholder bestemmelser om, at hvert EU-medlemsland skal overvåge udbygningen og anvendelse af sin infrastruktur for geografisk information og tilsende Kommissionen rapporter herom.
4. Lovforslagets indhold i hovedtræk 4.1. Gældende ret Offentlige myndigheder tilvejebringer i medfør af lovgivningen mange stedbestemte oplysninger, geodata.
Efter § 2 i lov om Kort- og Matrikelstyrelsen varetager styrelsen blandt andet den geodætiske opmåling og topografiske kortlægning af Danmark samt kortlægning af de omkringliggende farvande.
Også styrelsens registrering af ejendomme efter lov om udstykning og anden registrering i matriklen tilvejebringer geodata.
Vejnavne og adresser, som fastsættes i medfør af lov om bygnings- og boligregistrering, er også geodata.
Fastlæggelsen af vildtreservater efter lov om jagt og vildtforvaltning, og fastlæggelsen af områder, som er beskyttede eller fredede efter naturbeskyttelsesloven, kan også nævnes som eksempler på anvendelsen af geodata.
Den gældende lovgivning giver i meget begrænset omfang mulighed for at samordne geodata, således at de kan sammenstilles.
Efter § 3, stk. 2, i lov om Kort- og Matrikelstyrelsen kan styrelsen efter forhandling med berørte offentlige myndigheder og private organisationer fastlægge standarder og normer for gennemførelsen af offentlig kortlægning og opmåling og anden offentlig registrering af stedbestemte oplysninger.
Ifølge § 7, stk. 1, i lov om bygnings- og boligregistrering påhviler det økonomi- og erhvervsministeren at søge gennemført sådanne regler og foranstaltninger, at registreringen af oplysninger vedrørende fast ejendom og andre stedbestemte oplysninger samordnes og forenkles i videst mulige omfang.
Samordning af geodata efter disse bestemmelser har blandt andet fundet sted inden for rammerne af Servicefællesskabet for Geodata.
Lovforslaget vil medføre, at geodata i højere grad bliver tilgængelige for og kan anvendes af andre end den offentlige myndighed, som besidder dem, og at flere myndigheders data kan sammenstilles.
Lovforslaget vil dermed tilvejebringe et bedre grundlag for digital forvaltning.
Lovforslaget vil medføre, at offentligheden får adgang til geodatasæt og geodatatjenester.
Geodatasættene og geodatatjenesterne vedrører først og fremmest oplysninger på miljøområdet.
Enhver har adgang til miljøoplysninger med de begrænsninger, der følger af bestemmelserne i lov om aktindsigt i miljøoplysninger, og de vil også omfatte geodatasæt og geo­da­ta­tje­ne­ster, som vedrører miljøoplysninger.
4.2 Lovforslagets udformning 4.2.1. Anvendelsesområde Inspire-direktivet omfatter offentlige myndigheders geodatasæt, når de foreligger i elektronisk form.
Direktivet omfatter dog ikke alle sådanne data, men er begrænset til geodatasæt, som vedrører et eller flere af de temaer, der er fastsat i direktivets bilag I, II eller III.
Ved geodata forstås i lovforslaget ligesom i Inspire-direktivet data, som rummer en direkte eller indirekte henvisning til et bestemt sted eller et bestemt geografisk område.
Geodata er således data, som kan sted­fæs­tes.
Geodatasæt er en identificerbar samling af geodata.
Udover geodatasæt vil loven omfatte geodatatjenester, som er knyttet til de geodatasæt, som loven omfatter.
Definitionen af offentlig myndighed i Inspire-direktivets artikel 3, nr. 9) svarer til definitionen af offentlig myndighed i Europa-Parlamentes og Rådets direktiv 2003/4/EF af 28. januar 2003 om adgang til miljøoplysninger og om ophævelse af Rådets direktiv 90/313/EF.
Direktiv 2003/4/EF er gennemført ved lov om aktindsigt i miljøoplysninger.
Forslaget vil ligesom lov om aktindsigt i miljøoplysninger udover egentlige offentlige myndigheder omfatte organer, herunder juridiske eller fysiske personer, som det påhviler at varetage offentlige pligter eller opgaver eller at udføre offentlige tjenesteydelser i forbindelse med miljøet.
Forslaget vil således eksempelvis også omfatte offentlige forsyningsområder såsom affaldsområdet, trafikområdet, energiområdet, spildevandsområdet og vandforsyningsområdet.
Det er dog en betingelse for, at loven omfatter organer på sådanne områder, at de er underlagt offentlig kontrol.
Direktivets bestemmelser om, hvilke geodata det vedrører (d.v.s. geodata, som vedrører et eller flere temaer, som er nævnt i direktivets bilag I, II eller III), foreslås gennemført i dansk lovgivning ved, at miljøministeren bemyndiges til at fastsætte, hvilke temaer der medfører, at geodatasæt omfattes af loven.
Som nævnt i afsnit 2 foreslås det af hensyn til anvendelse af digital forvaltning, at loven tillige kan anvendes på andre områder end miljøområdet.
Dette foreslås gennemført ved, at miljøministeren efter forhandling med den minister, under hvis område det pågældende geodatasæt hører, kan fastsætte, at også andre temaer end nævnt i direktivet medfører, at geodatasæt er omfattet af loven.
Loven vil omfatte geodatasæt, som vedrører Danmarks territorium.
Som det nærmere fremgår af bemærkningerne til forslagets § 1, stk. 1, vil loven også omfatte geodatasæt, som vedrører områder, der grænser til Danmarks søterritorium, og som danske myndigheder besidder som led i varetagelse af deres opgaver.
Lovens anvendelsesområde vil være begrænset på nogle punkter.
I overensstemmelse med Inspire-direktivet skal loven, som det nærmere fremgår af bemærkningerne til § 1, stk. 3, ikke omfatte geodatasæt, som besiddes af kommuner eller offentlige myndigheder omfattet af forslagets § 2, stk. 2, nr. 2 eller 3, medmindre geodatasættet skal indsamles eller udbredes ifølge lovgivningen.
Hvis der findes flere kopier af samme geodatasæt, omfatter loven kun den udgave, det vil sige den original, som kopierne hidrører fra.
Loven vil alene omfatte eksisterende geodatasæt, og indeholder således ikke hjemmel til at foreskrive, at nye geodatasæt indsamles eller tilvejebringes.
Lovforslaget vil som nævnt i bemærkningerne til § 1, stk. 6, ikke berøre tredjeparters immaterielle rettigheder til geodatasæt.
Offentlige myndigheder kan således ikke træffe foranstaltninger efter loven, der vil berøre andres immaterielle rettigheder til de pågældende geodatasæt, medmindre rettighedshaverne giver samtykke dertil.
 Lovforslaget vil heller ikke berøre offentlige myndigheders immaterielle rettigheder eller den adgang til anvendelse, der følger af lov om videreanvendelse af den offentlige sektors informationer, som gennemfører dele af direktiv 2003/98/EF.
4.2.2. Metadata Ved metadata forstås informationer, der beskriver geodatasæt og geodatatjenester, og som gør det muligt at finde, registrere og anvende geodatasættene og geo­da­ta­tje­ne­ster­ne.
Metadata er med andre ord data om geodatasæt og geodatatjenester.
Det er en forudsætning for opbygning af infrastruktur for geografisk information, at der tilvejebringes metadata for geodatasæt og geodatatjenester, og at metadata gøres alment tilgængelige.
Herved bliver det muligt for alle at finde frem til geodatasættene og geo­da­ta­tje­ne­ster­ne og at anvende dem.
Inspire-direktivets artikel 5, stk. 1, pålægger EU-medlemslandene at sikre, at der tilvejebringes metadata for de geodatasæt og geodatatjenester, som direktivet omfatter.
Bestemmelsen foreslås gennemført ved, at det pålægges offentlige myndigheder at fremstille metadata for de geodatasæt og geodatatjenester, som de besidder.
Myndighederne vil også være forpligtet til at vedligeholde og ajourføre metadata.
4.2.3. Danmarks Inspire-geoportal Efter Inspire-direktivets artikel 11 skal EU-medlemslandene oprette og drive et net med en række tjenester, som omfatter de geodatasæt og geodatatjenester, der efter direktivet skal fremstilles metadata for.
Disse tjenester skal gøre det muligt at søge efter geodatasæt og geodatatjenester og at vise og downloade geodatasæt.
Det skal også være muligt at transformere geodatasæt for at sammenstille dem med andre.
Endelig skal det være muligt at aktivere geodatatjenester.
Disse tjenester skal være tilgængelige på internettet som en Inspire-geoportal.
Danmark vil tilslutte sig den Inspire-geoportal, der etableres på fællesskabsplan, ved at oprette et dansk net af tjenester på internettet, hvorfra geodatasæt og geodatatjenester stilles til rådighed for anvendelse i Danmark og andre EU-medlemslande.
Disse tjenester benævnes under et: Danmarks Inspire-geoportal.
Danske geodatasæt og geodatatjenester vil således være tilgængelige på Danmarks Inspire-geoportal både direkte og via fællesskabets Inspire-geoportal.
Lovforslaget fastsætter således, at der skal oprettes og drives en geoportal: Danmarks Inspire-geoportal.
Efter forslaget skal miljøministeren forestå oprettelsen og driften af geoportalen.
For at sikre, at formålet med Danmarks Inspire-geoportal opfyldes, foreslås det fastsat i loven, at alle offentlige myndigheder, som omfattes af loven, skal være forpligtet til at forbinde deres geodatasæt og geo­da­ta­tje­ne­ster til portalen.
For så vidt angår geodatasæt og geodatatjenester, som ikke er omfattet af Inspire-direktivet, men som omfattes af loven af hensyn til digital forvaltning i Danmark, vil det som nævnt i bemærkningerne til § 5, stk. 1, dog være tilstrækkeligt, at myndighederne alene forbinder metadata til Danmarks Inspire-geoportal, hvis de pågældende geodatasæt og geodatatjenester er tilgængelige på en anden portal eller lignende.
I overensstemmelse med Inspire-direktivets artikel 12 foreslås det endvidere, at andre end de myndigheder, som loven omfatter, kan forbinde deres geodatasæt og geodatatjenester til Danmarks Inspire-geoportal.
Som nævnt i bemærkningerne til § 5, stk. 2, vil det imidlertid være en betingelse herfor, at disse geodatasæt og geodatatjenester opfylder de samme krav af teknisk art som de geodatasæt og geodatatjenester, som skal forbindes til geoportalen.
Andres tilslutning af deres geodatasæt og geodatatjenester til Danmarks Inspire-geoportal vil først kunne finde sted efter forudgående anmodning herom til miljøministeren, som vil kunne påse, at betingelserne for tilslutningen er opfyldt.
Offentligheden vil have adgang til geodatasæt og geodatatjenester via Danmarks Inspire-geoportal.
Offentlighedens adgang kan dog begrænses, således at der ikke gives adgang til oplysninger, hvori der ikke skal gives aktindsigt efter bestemmelserne i lov om aktindsigt i miljøoplysninger eller - for så vidt angår andre oplysninger end miljøoplysninger - lov om offentlighed i forvaltningen.
I overensstemmelse med Inspire-direktivet foreslås det, at offentligheden skal have gratis adgang til søge- og visningstjenesterne på Danmarks Inspire-geoportal.
Offentlige myndigheder, som leverer visningstjenester, vil dog kunne opkræve gebyr herfor, når gebyret sikrer vedligeholdelsen af geodatasættene og geodatatjenesterne.
Der vil navnligt kunne blive tale om opkrævning af gebyr, når geodatasættene og geo­da­ta­tje­ne­ster­ne omfatter meget store mængder data, der ofte opdateres.
De øvrige nettjenester på Danmarks Inspire-geoportal - downloadtjenester, transformationstjenester og tjenester, der aktiver geodatatjenester - vil der kunne opkræves gebyr for.
Efter forslagets § 7, stk. 5, kan miljøministeren fastsætte regler om fastsættelse af gebyr for levering af visningstjenester og om de nærmere betingelser for opkrævning af gebyr, blandt andet om betalingsmåden.
Det er dog en betingelse for at opkræve gebyr, at de kan betales via e-handelstjenester på internettet.
Geodata, som er tilgængelige via Danmarks Inspire-geoportal, vil kunne anvendes efter reglerne i lov om videreanvendelse af den offentlige sektors informationer.
4.2.4. Videregivelse af data Efter Inspire-direktivets artikel 17 skal hvert EU-medlemsland vedtage foranstaltninger, der gør det muligt for offentlige myndigheder at stille geodatasæt og geodatatjenester til rådighed for hinanden.
Geodatasæt og geodatatjenester skal også stilles til rådighed for andre EU-medlemslandes offentlige myndigheder og for EUs institutioner og organer.
Endvidere kan geodatasæt og geodatatjenester stilles til rådighed for organer, der er oprettet ved internationale aftaler, som EU og EU-medlemslandene er part i.
Efter Inspire-direktivet skal offentlige myndigheder stille geodatasæt og geodatatjenester til rådighed for hinanden alene for at udføre offentlige opgaver, der kan få virkninger for miljøet.
Af hensyn til digital forvaltning i Danmark foreslås det imidlertid, at danske offentlige myndigheder skal stille geodatasæt og geodatatjenester til rådighed for hinanden også for at udføre andre offentlige opgaver.
For så vidt angår danske offentlige myndigheders forpligtelse til at stille geodatasæt og geodatatjenester til rådighed for EU-institutioner og EU-organer samt andre landes offentlige myndigheder foreslås forpligtelsen dog alene at omfatte geodatasæt og geodatatjenester, som er omfattet af Inspire-direktivet, og som skal anvendes til opgaver, der kan få virkning for miljøet.
Det vil ikke være rimeligt, at danske offentlige myndigheder bliver forpligtet til at stille de geodatasæt og geodatatjenester, som ikke vedrører temaer, som er omfattet af Inspire-direktivet, til rådighed for EU-institutioner og EU-organer samt andre EU-medlemslandes offentlige myndigheder.
Sådanne geodatasæt og geo­da­ta­tje­ne­ster vil være omfattet af loven efter de bestemmelser, som fastsættes i medfør af forslagets § 1, stk. 2, alene af hensyn til digital forvaltning i Danmark.
Efter forslagets § 8, stk. 9, vil disse geodatasæt være undtaget fra bestemmelserne om at stille geodatasæt til rådighed for EU-institutioner m.m.
Offentlige myndigheder som nævnt i forslagets § 2, stk. 2, kan opkræve gebyr eller udstede licens til andre, som anvender deres geodatasæt og geodatatjenester.
Geodatasæt og geodatatjenester, som stilles til rådighed for EU-institutioner eller EU-organer til opfyldelse af rapporteringsforpligtelser i medfør af EU-regler vedrørende miljø, kan der dog ikke opkræves gebyr for.
4.2.5. Interoperabilitet - gennemførelsesbestemmelser Det er en betingelse for, at geodatasæt kan sammenstilles, og at geodatatjenester kan fungere sammen, at de er opbygget på et ensartet grundlag.
Efter Inspire-direktivets artikel 7 vil Kommissionen fastsætte gennemførelsesbestemmelser, der omfatter tekniske ordninger for interoperabilitet og for harmonisering af geo­da­ta­sæt og geodatatjenester.
Det er uvist, om sådanne gennemførelsesbestemmelser vil gælde umiddelbart i Danmark eller skal gennemføres ved lovgivning.
Det foreslås derfor, at miljøministeren også kan fastsætte sådanne bestemmelser, således at de gennemførelsesbestemmelser, som Kommissionen fastsætter, om nødvendigt kan inkorporeres i dansk lovgivning.
Hertil kommer, at lovforslaget som nævnt giver mulighed for, at miljøministeren kan fastsætte, at loven omfatter geodatasæt vedrørende temaer uden for miljøområdet, som Inspire-direktivet alene omfatter, og der kan derfor også af den grund vise sig at være behov for, at miljøministeren kan fastsætte bestemmelser om tekniske ordninger for interoperabilitet og om harmonisering af geodatasæt og geodatatjenester.
Sådanne bestemmelser, kan også fastsættes af hensyn til digital forvaltning i Danmark.
Lovforslaget kan også omfatte geodatasæt, som vedrører andre områder end miljøområdet, som Inspire-direktivet omfatter.
Bestemmelserne vil så vidt muligt blive koordineret med anden standardisering på IT-området.
4.2.6. Gennemførelse af infrastrukturen for geografisk information Infrastrukturen for geografisk information vil i overensstemmelse med Inspire-direktivet blive helt udbygget i løbet af en årrække.
Direktivet omfatter som nævnt geodatasæt og geodatatjenester, der vedrører et eller flere af de temaer, der er nævnt i direktivets bilag I, II eller III.
Temaerne i hvert bilag vil trinvist blive omfattet af infrastrukturen.
Som nævnt i afsnit 2 har de data, som bilag I, II og III omfatter, forskellige egenskaber.
Data, som bilag I og II vedrører, er basale kort- og registerdata, som danner grundlag for stedfæstelsen af data omfattet af bilag III.
Bilag I og II omfatter for eksempel data vedrørende transportnet, matrikelnumre og adresser.
Data omfattet af bilag III er karakteriseret ved at have særlig betydning for planlægning, administration og overvågning af miljørelaterede forhold.
 For så vidt angår geodatasæt med temaer, som er omhandlet i bilag I og II, skal metadata være fremstillet senest to år efter Kommissionens vedtagelse af gennemførelsesbestemmelser om metadata efter direktivets artikel 5, stk. 4, hvilket forventes at ske i 2008. For geodatasæt med temaer, som er omhandlet i bilag III, er fristen fem år fra vedtagelsen af gennemførelsesbestemmelserne, det vil sige senest den 15. maj 2013.
Også interoperabiliteten mellem geodatasæt og geo­da­ta­tje­ne­ster vil blive gennemført ad to gange.
De gennemførelsesbestemmelser som Kommissionen skal fastsætte efter Inspire-direktivets artikel 7, stk. 1, skal for så vidt angår geodatasæt med temaer, som er omhandlet i bilag I, vedtages senest den 15. maj 2009. For geodatasæt med temaer, som er nævnt i bilag II eller III, er fristen den 15. maj 2012. Geodatasæt og geo­da­ta­tje­ne­ster skal efter Inspire-direktivets artikel 7, stk. 3, senest efter henholdsvis to og syv år være i overensstemmelse med gennemførelsesbestemmelserne.
4.2.7. Samordning af digital forvaltning i Danmark Oplysninger på digital form anvendes af den offentlige forvaltning ved udøvelsen af forvaltningsvirksomhed til såkaldt digital forvaltning.
Også stedbestemte oplysninger anvendes til digital forvaltning.
For eksempel registreres arealer, som er kortlagte efter jordforureningsloven, ifølge lovens § 14 i matrikelregistret.
Registreringen foretages ved digital overførsel af data fra regionsrådene til Kort- og Matrikelstyrelsen.
Når stedbestemte oplysninger anvendes ved digital forvaltning, er det af afgørende betydning, at alle oplysningerne kan sammenstilles.
For at dette kan lade sig gøre, skal oplysningerne som nævnt i bemærkningerne til forslagets § 9 være stedbestemt i forhold til samme reference eller i forhold til referencer, der kan sammenstilles.
For at sikre, at de stedbestemte oplysninger, som anvendes af den offentlige forvaltning i Danmark, kan udveksles uhindret mellem myndighederne, bør det være fastsat, hvilke samlinger af geodata en myndighed kan vælge imellem, når den skal anvende stedbestemte oplysninger, som skal kunne udveksles med andre myndigheder.
Det foreslås derfor, at miljøministeren bemyndiges til at fastsætte sådanne bestemmelser efter forhandling med den minister, under hvis område det pågældende geodatasæt hører.
4.2.8. Kontaktpunkt i Danmark og samordningsstruktur Efter Inspire-direktivets artikel 19, stk. 2, skal hvert EU-medlemsland udpege et kontaktpunkt, som er ansvarligt for kontakten med Kommissionen i forbindelse med direktivet.
Miljøministeriet, Kort- og Matrikelstyrelsen, er udpeget som Danmarks kontaktpunkt.
Efter direktivet skal dette kontaktpunkt støttes af en samordningsstruktur under hensyn til fordelingen af beføjelser og opgaver internt i EU-medlemslandene.
Efter lovforslaget bemyndiges miljøministeren i overensstemmelse hermed til at nedsætte et samordningsudvalg vedrørende infrastrukturen for geografisk information med repræsentanter for myndigheder, som besidder geodatasæt og geodatatjenester, som er omfattet af loven.
Andre, som besidder særligt kendskab til infrastrukturen for geografisk information, kan også udpeges til medlemmer af udvalget.
Udvalget kan endvidere varetage de opgaver, der er nævnt i Inspire-direktivets artikel 18 med at samordne forslag m.m. til gennemførelse af infrastrukturen for geografisk information.
Samordningsudvalget vil alene skulle bistå Miljøministeriet, Kort- og Matrikelstyrelsen, med opgaver, som følger af dette lovforslag eller af Inspire-direktivet.
Lovforslaget berører således ikke den i afsnit 4.1. nævnte samordning af stedbestemte oplysninger efter bestemmelserne i § 3, stk. 2, i lov om Kort- og Matrikelstyrelsen og i § 7, stk. 1, i lov om bygnings- og boligregistrering.
5. Lovforslagets økonomiske og administrative konsekvenser for det offentlige 5.1. Staten 5.1.1. Forvaltningsmæssige opgaver Som nævnt i afsnit 4.2.8 er Miljøministeriet, Kort- og Matrikelstyrelsen udpeget som ansvarlig for kontakten med Kommissionen i forbindelse med direktivet.
Kort- og Matrikelstyrelsen skal varetage udarbejdelse af rapporter til Kommissionen efter Inspire-direktivets artikel 21 om gennemførelsen og anvendelsen af infrastrukturen for geografisk information.
Endvidere skal Kontaktpunktet bistå med at etablere aftaler om EU-institutioners og andre EU-medlemslandes myndigheders brug af geodatasæt og geo­da­ta­tje­ne­ster.
Miljøministeriet, Kort- og Matrikelstyrelsen, er udpeget til at varetage denne opgave i Danmark.
 Forslaget vil medføre, at miljøministeren skal varetage opgaven med at give tilladelser til, at andre end dem, der er forpligtet dertil efter loven, forbinder deres geodatasæt og geodatatjenester til geoportalen, samt at træffe afgørelser om, hvorvidt betingelserne for at stille geodatasæt og geodatatjenester til rådighed er opfyldt.
 Den forvaltningsmæssige opgave indebærer også rådgivning til de offentlige myndigheder, som skal forbinde deres geodatasæt og geodatatjenester til Danmarks Inspire-geoportal.
 De samlede omkostninger ved de forvaltningsmæssige opgaver anslås at udgøre 3,5 mio. kr. i årene 2009 og 2010 og forventes derefter at være 2,0 mio. kr. årligt.
5.1.2. Danmarks Inspire-geoportal og de tilknyttede geodatasæt Lovforslaget medfører som nævnt i afsnit 4.2.3., at miljøministeren skal oprette og drive et net af tjenester, som benævnes Danmarks Inspire-geoportal.
Dette net af tjenester vil i det omfang, det er muligt, blive etableret, således at det vil kunne indgå i den igangværende udvikling af digital forvaltning i Danmark.
Omkostningerne ved oprettelsen af Danmarks Inspire-geoportal anslås til 2,5 mio. kr. i årene 2009 og 2010 og forventes derefter at falde til 1,0 mio. kr. i 2012, når loven får virkning i fuldt omfang.
Udgifterne til driften af Danmarks Inspire-geoportal anslås til 2,0 mio. kr. i 2009 og 2010 og forventes derefter at falde til 1,3 mio. kr. årligt.
 Skønnet over udgifterne til oprettelsen og driften af Danmarks Inspire-geoportal er forbundet med en vis usikkerhed, da de nærmere krav til data og teknologi først bliver fastlagt ved gennemførelsesbestemmelser, der vedtages i årene 2008-2012.
 Den enkelte myndighed, som besidder geodatasæt eller geodatatjenester, skal alene sikre, at der udarbejdes metadata for disse, og at geodatasæt og geo­da­ta­tje­ne­ster gøres tilgængelige via Danmarks Inspire-geoportal eller eventuelt andetsteds for så vidt angår geodatasæt eller geodatatjenester, som ikke er omfattet af Inspire-direktivet, men er opfattet af loven alene af hensyn til digital forvaltning i Danmark.
 De nærmere krav til metadata, harmonisering og interoperabilitet vil fremgå af de gennemførelsesbestemmelser, der fastsættes i EU-regi i perioden 2008-2012. Da danske offentlige myndigheder allerede anvender moderne metoder og teknologier på IT-området, forventes det, at myndighedernes omkostninger ved at forbinde deres geodatasæt til Danmarks Inspire-geoportal vil være af begrænset omfang.
Det anslås, at når loven får virkning i fuldt omfang i 2012, vil den vedrøre omkring 150 geodatasæt og geo­da­ta­tje­ne­ster, hvoraf 125 besiddes af statslige myndigheder, mens de øvrige besiddes af regionale eller kommunale myndigheder.
Hovedparten af disse geodatasæt og geodatatjenester skal dog først forbindes med Danmarks Inspire-geoportal i årene 2014-2019. Forslaget medfører som nævnt tidligere ikke, at der skal tilvejebringes nye data.
Gennemførelsen af lovforslaget vil medføre samfundsøkonomiske fordele i forbindelse med administration og forvaltning såvel på miljøområdet som på andre områder som for eksempel transport og landbrug.
Kommissionens konsekvensanalyse af direktivet viste, at det vil medføre en ikke uvæsentlig samfundsøkonomisk nettogevinst for EU-medlemslandene, når direktivet er fuldt implementeret.
 Det vurderes tilsvarende, at lovforslaget som følge af, at det skaber eller forbedrer grundlaget for digital forvaltning, vil indebære fordele, som fuldt ud opvejer eventuelle omkostninger, der måtte påhvile de offentlige myndigheder, som besidder geodatasæt og geodatatjenester.
Lovforslaget medfører i overensstemmelse med Inspire-direktivet ingen ændringer i gældende regler om betaling for geodatasæt og geodatatjenester.
Efter forslagets § 7, stk. 3 og 4, vil offentlige myndigheder via e-handelstjenester kunne opkræve samme gebyr for deres geodatasæt og geodatatjenester, som de allerede opkræver i dag.
Efter forslagets § 7, stk. 1, skal søgetjenester dog stilles gratis til rådighed for offentligheden.
Forslaget berører heller ikke anvendelse af lov om videreanvendelse af den offentlige sektors informationer.
På det foreliggende grundlag anslås de samlede statslige udgifter til varetagelse af de forvaltningsmæssige opgaver samt til etablering og drift af Danmarks Inspire-geoportal i årene 2009-14 at udgøre i alt 31 mio. kr.
Fra 2014 vil de samlede årlige udgifter være i størrelsesordenen 3,3 mio. kr.
5.2. Kommuner og regioner Efter forslagets § 1, stk. 3, er geodatasæt, som besiddes af kommuner, kun omfattet af loven, hvis geodatasættet skal indsamles eller udbredes efter anden lovgivning.
Denne bestemmelse vil begrænse antallet af geodatasæt og geodatatjenester, som vil blive omfattet af lovforslaget.
 Kommuner og regioner skal fremstille metadata for de geodatasæt og geodatatjenester, som omfattes af loven, ligesom de skal gøre disse geodatasæt og geodatatjenester tilgængelige på en harmoniseret form via Danmarks Inspire-geoportal.
En del geodatasæt og geodatatjenester, som besiddes af kommuner, stilles allerede i dag til rådighed for andre offentlige myndigheder og for offentligheden via portaler og lignende, som drives af offentlige myndigheder i fællesskab, for eksempel Danmarks Miljøportal.
Kommunerne vil kunne overlade deres forpligtigelser efter lovforslaget til en sådan fælles virksomhed.
 På grund af at de data, der er omfattet af lovforslaget, kan indgå i digital forvaltning og på grund af den teknologiske udvikling i kommunerne, skønnes det, at lovforslaget vil medføre fordele for kommuner og regioner, der fuldt ud opvejer de udgifter og omkostninger, som disse myndigheder måtte blive påført som følge af lovforslaget.
Som nævnt i afsnit 5.1.2. medfører lovforslaget i overensstemmelse med Inspire-direktivet ingen ændringer i gældende regler om betaling for geodatasæt og geodatatjenester.
Efter forslagets § 7, stk. 3 og 4, vil offentlige myndigheder via e-handelstjenester kunne opkræve samme gebyr for deres geodatasæt og geo­da­ta­tje­ne­ster som hidtil.
6. Lovforslagets økonomiske og administrative konsekvenser for erhvervslivet Lovforslaget vil ikke medføre forpligtelser for erhvervslivet.
Lovforslagets § 5, stk. 2, giver imidlertid andre end offentlige myndigheder mulighed for at forbinde deres geodatasæt og geodatatjenester til Danmarks Inspire-geoportal, hvis disse opfylder de samme krav som de geodatasæt og geodatatjenester, som efter forslaget skal forbindes til geoportalen.
Erhvervsvirksomheder vil således kunne gøre deres geo­da­ta­sæt og geodatatjenester tilgængelige med henblik på at sælge disse.
Erhvervslivet vil endvidere kunne have fordele ved, at store mængder offentlige oplysninger bliver let tilgængelige på internettet.
Sådanne oplysninger vil kunne benyttes af erhvervslivet efter bestemmelserne i lov om videreanvendelse af den offentlige sektors informationer.
7. Lovforslagets miljømæssige konsekvenser Lovforslaget vil fremme tilgængelighed og anvendelse af geodata til brug ved fastlæggelsen af politik og ved forvaltning på blandt andet miljøområdet såvel i Danmark som EU.
Forslaget vil også styrke dansk katastrofeberedskab ved, at geodata vil være let tilgængelige og let vil kunne sammenstilles, hvis en katastrofe opstår.
8. Lovforslagets administrative konsekvenser for borgerne Lovforslaget vil ikke medføre administrative konsekvenser for borgerne.
10. Forholdet til EU-retten Lovforslaget gennemfører dele af Europa-Parlamentets og Rådets direktiv 2007/2/EF af 14. marts 2007 om opbygning af infrastruktur for geografisk information i Det Europæiske Fællesskab (Inspire).
11. Hørte myndigheder og organisationer Atkins Danmark A/S, Banedanmark, Beredskabsstyrelsen, Blominfo A/S, Capgemini, Ciber Danmark A/S, Cowi A/S, Danmarks Fiskeriundersøgelser, Danmarks Fødevareforskning, Danmarks Meteorologiske Institut, Danmarks Miljøportal, Danmarks Statistik, Danmarks Transportforskning, Dansk Energi, Dansk Fjernvarme, Dansk Landbrugsrådgivning, Landscentret, Dansk Ledningsejerforum, Dansk Scanning, Dansk Standard, Danske Havne, Danske Regioner, Datatilsynet, Den Danske Landinspektørforening, Den digitale Taskforce, Det Kongelige Bibliotek, Det nationale Forskningscenter for Arbejdsmiljø, Det nationale Forskningscenter for Velfærd, Det Statslige Ekspropriationsvæsen, Det sundhedsvidenskabelige Fakultet, Syddansk Universitet, Det tekniske Fakultet, Syddansk Universitet, Det Økonomiske Råd, Devoteam, Domstolsstyrelsen, DONG Energy, DTU - Space, Elsparefonden, Ementor, Energi Danmark, Energinet.dk, Euman, Experian, Farvandsvæsenet, Fiskeridirektoratet, Foreningen af Vandværker i Danmark, Forsknings- og Innovationsstyrelsen, Forsvarets Efterretningstjeneste, Forsvarets Materieltjeneste, FOT Danmark, Færdselsstyrelsen, Geodata Danmark, Geoforum, Geograf A/S, Geokon EDB A/S, Geopartner, GEUS, Grontmij/Carl Bro A/S, HNG, IBM Danmark, Ingeniørforeningen i Danmark, Informi GIS A/S, Intergraph Denmark A/S, IT- og Telestyrelsen, Jesper Ishøj, JO Informatik, KL, KMD A/S, Kommunaldirektørforeningen, Kommunalteknisk Chefforening, Kommunal Vejteknisk Forening, Kystdirektoratet, Københavns Universitet - Det Biovidenskabelige Fakultet, Københavns Universitet - Institut for geografi og geologi, LandCAD A/S, Landinspektørerne Hvenegaard A/S, LE34 MapInfo Center, Lifa A/S, Nationalmuseet, Naturgas Fyn, Naturgas Midt/Nord, Niras, Nordsøenheden og Nordsøfonden, Orbicon, Pallas Informatik A/S, Pitney Bowes MapInfo A/S, Politiets Efterretningstjeneste, Rambøll Danmark, Servicefællesskabet for Geodata, Statens Arkiver, Statens Byggeforskningsinstitut - Aalborg Universitet, Statens Luftfartsvæsen, Styregruppen for Tværoffentlige Samarbejder, Sven Allan Jensen A/S, Søsportens Sikkerhedsråd, Søværnets Operative Kommando, Aalborg Universitet - Sektion for Geoinformatik og Arealforvaltning, Århus Universitet - Danmarks Jordbrugsforskning.
10. Sammenfattende skema Bemærkninger til lovforslagets enkelte bestemmelser Til § 1 I bestemmelsen, som skal sikre, at Inspire-direktivets artikel 4 gennemføres, er fastsat, hvilke geodatasæt og geodatatjenester loven omfatter.
Til stk. 1 Det foreslås, at loven alene skal omfatte geodatasæt, som foreligger i elektronisk form.
Det vil endvidere være en betingelse for, at geodatasæt er omfattet af loven, at de vedrører et eller flere temaer af en art, som er fastsat af miljøministeren i medfør af stk. 2.
Loven omfatter først og fremmest geodatasæt, som besiddes af eller på vegne af en offentlig myndighed.
Geodatasæt besiddes af en myndighed, når de enten er frembragt eller modtaget af myndigheden eller forvaltes eller ajourføres af denne og er omfattet af de offentlige opgaver.
Loven omfatter alene geodatasæt vedrørende Danmarks territorium, herunder søterritoriet.
Endvidere omfatter loven geodatasæt, som vedrører havområder, som grænser til søterritoriet, og som danske myndigheder besidder som led i varetagelsen af opgaver efter lovgivningen, for eksempel data til søkortlægningen af danske farvande, som Kort- og Matrikelstyrelsen varetager i henhold til § 4 i lov om Kort- og Matrikelstyrelsen.
Loven vil derimod ikke omfatte geodatasæt vedrørende andre staters territorium, som danske myndigheder besidder.
Til stk. 2 Ifølge Inspire-direktivets artikel 4, stk. 1, omfatter direktivet geodatasæt, som er anført i direktivets bilag I, II eller III.
Disse geodatasæt vedrører miljøområdet.
Bilag I og II omfatter kort- og registerdata, som danner grundlag for stedbestemmelsen af data omfattet af bilag III.
Data omfattet af bilag III har særlig betydning for forhold vedrørende miljøet.
Bemyndigelsen for miljøministeren i stk. 2 til at fastsætte, hvilke temaer geodatasæt skal vedrøre for at være omfattet af loven, vil således først og fremmest blive anvendt til at fastsætte, at loven omfatter geodatasæt og geo­da­ta­tje­ne­ster, der vedrører de temaer, der er nævnt i Inspire-direktivets bilag I, II og III.
Bestemmelserne vil blive fastsat i form af en bekendtgørelse, som udstedes i forbindelse med lovens ikrafttræden.
Efter Inspire-direktivets artikel 4, stk. 7, kan Kommissionen tilpasse beskrivelsen i direktivets bilag I, II eller III af de geodatasæt, som direktivet omfatter.
Sådanne tilpasninger vil også kunne gennemføres efter det foreslåede stk. 2 i tilfælde af, at Kommissionens bestemmelser herom ikke er umiddelbart bindende.
Endvidere giver bemyndigelsen miljøministeren mulighed for at fastsætte, at geodatasæt, som vedrører andre temaer, er omfattet af loven.
Bestemmelsen vil blive anvendt i tilfælde, hvor det af hensyn til digital forvaltning i Danmark på miljøområdet er hensigtsmæssigt, at geodatasæt kan anvendes sammen med de data, som Inspire-direktivet omfatter.
Også i andre tilfælde, hvor det af hensyn til digital forvaltning er hensigtsmæssigt, at geodatasæt vedrørende temaer, som ikke har forbindelse med miljøområdet, bliver omfattet af bestemmelserne om infrastruktur for geografisk information, vil miljøministeren kunne fastsætte bestemmelser herom.
Sådanne bestemmelser kan dog kun fastsættes efter forhandling med den eller de ministre, under hvis områder de berørte geodatasæt hører.
Herved sikres, at følgerne af sådanne bestemmelser klarlægges, før bestemmelserne fastsættes.
Geodatasæt, som vedrører andre temaer end dem, som Inspire-direktivet omfatter, vil efter forslagets § 8, stk. 9, ikke være omfattet af bestemmelserne i § 8 om, at geodatasæt skal stilles til rådighed for EU-institutioner eller EU-organer og andre EU-medlemslandes offentlige myndigheder.
Af hensyn til denne bestemmelse, skal det af den bekendtgørelse, som udstedes efter § 1, stk. 2, fremgå, hvilke af temaerne der følger af Inspire-direktivet.
Bestemmelsen giver alene mulighed for at fastsætte, hvilke temaer der medfører, at loven finder anvendelse.
Hverken denne bestemmelse eller andre bestemmelser i lovforslaget giver således hjemmel til at fastsætte, at der skal tilvejebringes nye geodata.
Til stk. 3 Ifølge Inspire-direktivets artikel 4, stk. 6, er geodatasæt, som tilhører offentlige myndigheder på det laveste forvaltningsniveau, kun omfattet af loven, hvis det af anden lovgivning følger, at de pågældende geodatasæt skal indsamles eller udbredes.
Bestemmelsen medfører, at geodatasæt, som kommuner indsamler på eget initiativ, ikke vil være omfattet af loven.
Definitionen af »offentlig myndighed« i lovforslagets § 2, stk. 2, omfatter som nævnt i lovforslagets afsnit 4.2.1. ligesom lov om aktindsigt i miljøoplysninger også de i § 2, stk. 2, nr. 2 og 3, nævnte juridiske eller fysiske personer, som det påhviler at varetage offentlige pligter eller opgaver eller udføre offentlige tjenesteydelser i forbindelse med miljøet, hvis disse fysiske eller juridiske personer er underlagt offentlig kontrol.
Sådanne fysiske eller juridiske personer befinder sig også på det laveste forvaltningsniveau.
I forslaget er derfor fastsat, at geodatasæt, som besiddes af sådanne fysiske eller juridiske personer, heller ikke skal være omfattet af loven, medmindre lovgivningen kræver, at de indsamles eller udbredes.
 Geodatasæt og geodatatjenester, som er omfattet af Inspire-direktivet, besiddes ikke af andre offentlige myndigheder end stat, regioner og kommuner samt offentlige myndigheder omfattet af lovforslagets § 2, stk. 2, nr. 2 og 3.
Til stk. 4 Efter forslagets § 5, stk. 2, kan alle, der har teknisk mulighed for det, forbinde deres geodatasæt og geodatatjenester med Danmarks Inspire-geoportal.
Det er dog en betingelse, at de forinden anmoder miljøministeren herom.
Herefter vil sådanne geodatasæt og geo­da­ta­tje­ne­ster være omfattet af loven og skal opfylde de heri fastsatte krav og de krav, som fastsættes i medfør af loven, samt kravene i de gennemførelsesbestemmelser, som Kommissionen fastsætter, hvis disse bestemmelser er umiddelbart bindende i EU-medlemslandene.
Til stk. 5 Det vil kunne forekomme, at flere kopier af samme geodatasæt findes eller opbevares af forskellige offentlige myndigheder.
I sådanne tilfælde vil alene den originale udgave, det vil sige den udgave, som de andre hidrører fra, være omfattet af loven.
Hvis et geodatasæt adskiller sig fra denne udgave på grund af, at den myndighed, som har geodatasættet i sin besiddelse, har ændret det eller har tilføjet data, vil det ændrede geodatasæt også være omfattet af loven.
Geodatasæt, som af historiske grunde afleveres til et offentligt arkiv, anses for en kopi.
Dette gælder, selvom den myndighed, der afleverede geodatasættet, ikke længere har en tilsvarende udgave af det, hvis geo­da­ta­sæt­tet ikke længere er anvendeligt til sit oprindelige formål.
Ved offentlige arkiver forstås i bestemmelsen arkiver som nævnt i arkivlovens kap. 2, det vil sige Statens Arkiver og arkiver, som er oprettet af kommuner eller regioner.
Til stk. 6 Til geodatasæt kan være knyttet immaterielle rettigheder.
Der vil for eksempel kunne være tale om almindelig ophavsret eller den særlige beskyttelse efter ophavsretslovens § 70 af rettigheder til fotografiske billeder eller efter lovens § 71 af rettigheder til databaser eller lignende.
Hvis andre har sådanne rettigheder til et geodatasæt, kan den myndighed, der besidder geodatasættet, kun træffe foranstaltninger efter loven med samtykke fra den pågældende berettigede.
Til stk. 7 Efter Inspire-direktivets artikel 4, nr. 3, omfatter direktivet udover geodatasæt de geodatatjenester, som er knyttet dertil.
Forslaget gennemfører denne bestemmelse.
Til § 2 Definitionerne svarer i det hele til definitionerne i Inspire-direktivets artikel 3.
Til stk. 1 Til definitionen i nr. 2 af geodata bemærkes, at data kan indeholde en indirekte henvisning til et bestemt sted, når de kan stedbestemmes ved sammenstilling med andre, stedbestemte data.
Til stk. 2 Definitionen af »offentlig myndighed« i Inspire-direktivets artikel 3, nr. 9, og i artikel 2, nr. 2, i direktiv 2003/4/EF (direktiv af 28. januar 2003 om offentlig adgang til miljøoplysninger og om ophævelse af Rådets direktiv 90/313/EØF), som er gennemført ved lov om aktindsigt i miljøoplysninger, er i det væsentlige ens i de danske oversættelser af direktiverne, men helt ens i de engelske versioner af direktiverne.
Lovforslaget hænger sammen med lov om aktindsigt i miljøoplysninger.
Efter forslagets § 6, stk. 1, har offentligheden adgang til geodatasæt og geodatatjenester via Danmarks Inspire-geoportal, som skal oprettes og drives efter forslagets § 4, med de begrænsninger, der følger af lov om offentlighed i forvaltningen og lov om aktindsigt i miljøoplysninger.
Det foreslåede stk. 2 tilsigter således af hensyn til forslagets § 6, stk. 1, 2. pkt., om begrænsning af offentlighedens adgang til metadata vedrørende geodatasæt og geodatatjenester at omfatte de samme organer m.m., som er omfattet af § 1, stk. 2, i lov om aktindsigt i miljøoplysninger.
Loven vil således ligesom lov om aktindsigt i miljøoplysninger omfatte eksempelvis offentlige forsyningsvirksomheder på affalds-, trafik-, energi-, spildevands- og vandforsyningsområdet.
Udenfor lovens område ligger domstolene og Folketinget og dertil knyttede organer.
Den elektroniske tingbog, hvis data besiddes af domstolene (Tinglysningsretten), vil eksempelvis ikke blive omfattet af loven.
Til § 3 Forslaget gennemfører Inspire-direktivets artikel 5 om metadata samt direktivets artikel 6 om fristerne for at fremstille metadata ved at give miljøministeren bemyndigelse til at fastsætte bestemmelser om, hvilke oplysninger metadata skal indeholde.
Endvidere giver forslaget mulighed for at inkorporere de gennemførelsesbestemmelser om interoperabilitet mellem geodatasæt og geodatatjenester, som Kommissionen fastsætter efter direktivets artikel 7 og 8. Forslaget giver også mulighed for at fastsætte tilsvarende bestemmelser for geodatasæt og geodatatjenester, som indeholder temaer, som ikke er omfattet af Inspire-direktivets bilag I, II eller III.
Metadata er for eksempel oplysninger om, hvad et datasæt vedrører, kvaliteten af data, hvilken myndighed der administrer data.
Til stk. 1 Det er en forudsætning for opbygning af en infrastruktur for geografisk information, at der tilvejebringes metadata for geodatasæt og geodatatjenester, og at disse metadata gøres alment tilgængelige.
Metadata beskriver geodatasæt og geodatatjenester og gør det muligt at finde, registrere og bruge geodatasættene og geodatatjenesterne.
Metadata er med andre ord data om geodatasæt og geodatatjenester.
Efter forslaget påhviler det offentlige myndigheder, som har geodata i deres besiddelse, at fremstille metadata.
Også i tilfælde, hvor andre besidder data på en offentlig myndigheds vegne, påhviler det myndigheden at sørge for, at der tilvejebringes metadata.
De fremstillede metadata skal efter forslagets § 5, stk. 1, forbindes med Danmarks Inspire-geoportal, hvor de vil være tilgængelige for offentligheden, for danske og for udenlandske offentlige myndigheder samt for Kommissionen og andre EU-institutioner.
Efter Inspire-direktivets artikel 5, stk. 1, er EU-medlemslandene forpligtet til at sikre, at metadata ajourføres.
Besiddere af geodatasæt og geodatatjenester skal derfor også være forpligtet til at ajourføre de metadata, som de har tilvejebragt.
De nærmere regler om ajourføring vil blive fastsat i de bestemmelser, som udstedes efter stk. 2.
Til stk. 2 Metadata skal indeholde oplysninger, som beskriver geodatasæts og geodatatjenesters art og indhold.
Disse oplysninger skal sikre, at det bliver muligt at finde, registrere og bruge geodatasættene og geo­da­ta­tje­ne­ster­ne via Danmarks Inspire-geoportal.
Inspire-direktivets artikel 5, stk. 2, indeholder de nærmere bestemmelser om, hvad metadata derudover skal indeholde.
Metadata skal således indeholde bestemmelser om geodatasættenes overensstemmelse med tekniske bestemmelser om interoperabilitet, om betingelser for adgang og anvendelse af geodatasæt og geodatatjenester, herunder om gebyr, om kvaliteten og gyldigheden af geodatasæt, om hvilke offentlige myndigheder, der er ansvarlige for opbygning, forvaltning, vedligeholdelse og distribution af geodatasættene og geodatatjenesterne samt om begrænsninger i offentlighedens adgang til geodatasættene og grunden dertil.
Efter direktivets artikel 5, stk. 4, vil Kommissionen fastsætte nærmere gennemførelsesbestemmelser om de nævnte forhold.
Kommissionen forventes at fastsætte disse bestemmelser om metadata i løbet af 2008 i form af en forordning, som er umiddelbart bindende i EU-medlemslandene.
Lovforslaget giver imidlertid som nævnt i bemærkningerne til § 1 mulighed for, at miljøministeren kan fastsætte, at loven omfatter geodatasæt vedrørende andre temaer på miljøområdet end dem, der er nævnt i Inspire-direktivets bilag I, II og III, eller temaer uden for miljøområdet.
Der kan derfor vise sig at være behov for, at miljøministeren også kan fastsætte bestemmelser om metadata.
Forslaget giver hjemmel dertil.
Bestemmelsen giver endvidere mulighed for, at miljøministeren af hensyn til digital forvaltning i Danmark kan fastsætte regler om de i artikel 5, stk. 2, nævnte forhold udover de regler, som Kommissionen fastsætter.
Efter Inspire-direktivets artikel 6 skal metadata være fremstillet senest to år efter Kommissionens vedtagelse af gennemførelsesbestemmelserne vedrørende metadata.
Dette gælder dog kun geodatasæt, som omfatter de temaer, der er nævnt i direktivets bilag I og II.
For geodatasæt, der omfatter temaer, der er nævnt i direktivets bilag III, er fristen fem år.
Disse frister vil blive gennemført ved den bekendtgørelse, som udstedes i medfør af det foreslåede stk. 2.
Som nævnt i bemærkningerne til stk. 1 kan miljøministeren også fastsætte bestemmelser om ajourføring af metadata.
Sådanne bestemmelser vil alene medføre, at metadata skal ajourføres, når der er foretaget væsentlige udvidelser, ændringer eller omstrukturering af det geodatasæt eller den geodatatjeneste, som metadata vedrører.
Til stk. 3 Endvidere vil Kommissionen efter direktivets artikel 7, stk. 1, fastsætte gennemførelsesbestemmelser om tekniske ordninger for interoperabilitet og harmonisering af geodatasæt og geodatatjenester.
Disse bestemmelser skal efter direktivets artikel 8 vedrøre en fælles ramme for entydig identifikation af geografiske objekter, forholdet mellem geografiske objekter, geodatas egenskaber i relation til indvirkning på miljøet samt vedrøre oplysninger om dataenes tidsdimension og om ajourføring af data.
Bestemmelserne skal sikre overensstemmelse mellem informationselementer, der henviser til samme sted, og mellem informationselementer, der henviser til samme objekt vist i forskellige målestoksforhold.
Bestemmelserne skal også sikre, at oplysninger, der hidrører fra forskellige geodatasæt, er sammenlignelige.
Det fremgår imidlertid endnu ikke, om også gennemførelsesbestemmelserne om tekniske ordninger for interoperabilitet og harmonisering af geodatasæt og geodatatjenester vil blive fastsat i en sådan form, at de er umiddelbart bindende i medlemslandene.
Det er derfor hensigtsmæssigt, at miljøministeren også bemyndiges til at fastsætte bestemmelser om interoperabilitet og harmonisering af geodatasæt og geodatatjenester.
Miljøministeren vil således om nødvendigt ved bekendtgørelse kunne inkorporere de gennemførelsesbestemmelser, som Kommissionen fastsætter.
Hertil kommer, at lovforslaget som nævnt i bemærkningerne til § 1 giver mulighed for, at miljøministeren kan fastsætte, at loven omfatter geodatasæt vedrørende andre temaer på miljøområdet end dem, der er nævnt i Inspire-direktivets bilag I, II og III, eller temaer uden for miljøområdet.
Bestemmelsen giver endvidere mulighed for, at miljøministeren af hensyn til sådanne geodatasæt og af hensyn til digital forvaltning i Danmark kan fastsætte regler om tekniske ordninger for interoperabilitet og harmonisering af geodatasæt og geodatatjenester udover de regler, som Kommissionen fastsætter.
Til § 4 Forslaget vil gennemføre Inspire-direktivets artikel 11, hvorefter EU-medlemslandene skal oprette og drive et net med tjenester for de geodatasæt og geo­da­ta­tje­ne­ster, som er omfattet af direktivet.
Via dette net skal offentligheden med de begrænsninger, der følger af direktivets artikel 13, have adgang til geodatasættene og geodatatjenesterne.
Nettet vil endvidere som fastsat i direktivets artikel 17 gøre det muligt for offentlige myndigheder at udveksle og anvende geodatasæt og geodatatjenester for at udføre offentlige opgaver, der kan få virkning for miljøet.
Nettet vil også være tilgængeligt for Kommissionen, som efter direktivets artikel 15 vil oprette og drive en Inspire-geoportal på fællesskabsplan.
Endelig vil nettet være til rådighed for EUs institutioner og organer samt offentlige myndigheder i andre EU-medlemslande.
Tjenesterne vil gøre det muligt at stille geodatasæts og geodatatjenesters funktionalitet til rådighed for brugerne.
En tjeneste kan for eksempel ud fra metadata hente data fra en datasamling og vise dem på en skærm eller hente data for et bestemt geografisk område fra flere datasamlinger, sammenstille dem og vise resultatet som ét billede.
Danmarks forpligtelse til at oprette og drive et sådant net foreslås opfyldt ved, at der etableres en portal på internettet: Danmarks Inspire-geoportal.
Efter forslaget påhviler det miljøministeren at oprette og sikre driften af de tjenester, som Danmarks Inspire-geoportal omfatter.
 Efter Inspire-direktivets artikel 16 vil Kommissionen fastsætte gennemførelsesbestemmelser for de tjenester, der er nævnt i direktivets artikel 11.
Til stk. 1 og 2 Forslaget gennemfører direktivets artikel 11, stk. 1, som fastsætter, hvilke tjenester eller hvilke funktioner der skal være til rådighed ved anvendelse af geodatasæt og geodatatjenester.
I direktivet er endvidere fastsat, at disse tjenester skal tage hensyn til relevante brugerkrav, være lette at anvende, være til rådighed for offentligheden og tilgængelige via internettet eller andre egnede telekommunikationsmidler.
Tjenesterne benævnes Danmarks Inspire-geoportal.
Til stk. 3 Bestemmelsen svarer til Inspire-direktivets artikel 11, stk. 2, om, hvilke søgekriterier der skal kunne anvendes ved brug af den nettjeneste, som direktivet foreskriver.
Bestemmelsen fastsætter minimumskravene, og Danmarks Inspire-geoportal vil derfor tillige kunne indeholde andre søgekriterier, hvis det viser sig hensigtsmæssigt.
Bestemmelserne om interoperabilitet og harmonisering af geodatasæt og geodatatjenester, som er nævnt i forslaget under nr. 4, kan være fastsat af Kommissionen efter Inspire-direktivets artikel 7 og 8 og være umiddelbart bindende i EU-medlemslandene.
Sådanne bestemmelser kan ellers være fastsat i medfør af bestemmelsen i forslagets § 3, stk. 3.
Til stk. 4 Den foreslåede bestemmelse gennemfører Inspire-direktivets artikel 11, stk. 3, om, at transformationstjenester, som er nævnt i forslagets stk. 1, nr. 4, skal kunne kombineres med de øvrige tjenester, som er nævnt i stk. 1, således at de alle kan drives i overensstemmelse med bestemmelserne om interoperabilitet og harmonisering.
Disse bestemmelser kan være fastsat af Kommissionen efter Inspire-direktivets artikel 7 og 8 og være umiddelbart bindende i EU-medlemslandene.
Sådanne bestemmelser kan ellers være fastsat i medfør af bestemmelsen i forslagets § 3, stk. 3.
Til § 5 Forslaget gennemfører Inspire-direktivets artikel 12.
Til stk. 1 Efter direktivets artikel 12 skal EU-medlemslandene sikre, at offentlige myndigheder har mulighed for at forbinde deres geodatasæt og geodatatjenester med den samlede nettjeneste, som skal oprettes efter direktivet, og som efter forslaget etableres som Danmarks Inspire-geoportal.
Det foreslås derfor, at offentlige myndigheder skal være forpligtet til at forbinde deres geodatasæt og geodatatjenester med Danmarks Inspire-geoportal.
Det er en forudsætning for, at geodatasæt og geodatatjenester kan forbindes med Danmarks Inspire-geoportal, at der er fremstillet metadata for disse.
Som nævnt i bemærkningerne til § 3, stk. 2, skal metadata være fremstillet senest to år efter Kommissionens vedtagelse af gennemførelsesbestemmelserne vedrørende metadata.
Dette gælder dog kun geodatasæt, som omfatter de temaer, der er nævnt i direktivets bilag I og II.
For geodatasæt, der omfatter temaer, der er nævnt i direktivets bilag III er fristen fem år.
Disse frister vil blive gennemført ved bekendtgørelse i medfør af forslagets § 3, stk. 2. Geodatasæt og geodatatjenester vil således først kunne forbindes med Danmarks Inspire-geoportal, når disse gennemførelsesbestemmelser er trådt i kraft.
Den fulde anvendelse af Danmarks Inspire-geoportal forudsætter, at også bestemmelser om tekniske ordninger for interoperabilitet og harmonisering af geo­da­ta­sæt og geodatatjenester er trådt i kraft.
Efter Inspire-direktivets artikel 9 skal sådanne gennemførelsesbestemmelser være fastsat af Kommissionen senest den 15. maj 2009 for så vidt angår geodatasæt, som indeholder de temaer, der er fastsat i direktivets bilag I.
For geodatasæt med temaer som nævnt i direktivets bilag II og III er fristen den 15. maj 2012.
For så vidt angår geodatasæt og geodatatjenester, som vedrører temaer, som ikke er omfattet af Inspire-direktivet, men omfattes af loven i medfør af de bestemmelser, som miljøministeren fastsætter efter § 1, stk. 2, af hensyn til digital forvaltning i Danmark, kan offentlige myndigheder, som besidder disse geodatasæt eller geodatatjenester vælge alene at forbinde metadata med Danmarks Inspire-geoportal.
Det er dog en betingelse herfor, at geodatasættet eller geodatatjenesten er tilgængelig på internettet i overensstemmelse med lovens øvrige bestemmelser samt de bestemmelser, som er fastsat i medfør af loven og de gennemførelsesbestemmelser som Kommissionen fastsætter efter Inspire-direktivet.
Når metadata forbindes med Danmarks Inspire-geoportal, kan de pågældende geodatasæt og geodatatjenester findes på portalen og vil herefter være tilgængelige på den portal eller hjemmeside eller lignende, hvor de i øvrigt er.
En del danske geodatasæt findes allerede på portaler, for eksempel Miljøportalen, og det vil være tilstrækkeligt, at de kan findes frem via Danmarks Inspire-geoportal, hvis de i øvrigt opfylder lovens krav.
Til stk. 2 Efter Inspire-direktivets artikel 12 skal det efter anmodning også være muligt for tredjeparter - det vil sige andre end de i forslagets § 2, stk. 2, nævnte offentlige myndigheder - at forbinde deres geodatasæt og geodatatjenester til den samlede nettjeneste, som skal oprettes efter direktivet.
Den foreslåede bestemmelse giver mulighed herfor.
Efter forslaget skal anmodningen herom rettes til miljøministeren.
Andre, som herefter forbinder deres geodatasæt og geo­da­ta­tje­ne­ster med Danmarks Inspire-geoportal, vil herefter være omfattet af denne lovs bestemmelser og af de gennemførelsesbestemmelser, som Kommissionen fastsætter efter Inspire-direktivet, hvis disse er umiddelbart bindende i Danmark.
Hvis bestemmelserne ikke overholdes, vil følgen være, at den pågældendes forbindelse til Danmarks Inspire-geoportal må ophøre.
Der er således ikke grund til at fastsætte sanktioner for tilfælde, hvor betingelserne for at forbinde geodatasæt og geodatatjenester med Danmarks Inspire-geoportal ikke overholdes.
Til § 6 Inspire-direktivets artikel 11, stk. 1, indebærer, at offentligheden skal have adgang til de geodatasæt og geodatatjenester, som er forbundet til de nettjenester, som skal oprettes efter direktivet, det vil sige den foreslåede Danmarks Inspire-geoportal.
Offentlighedens adgang kan dog begrænses af de grunde, som er nævnt i direktivets artikel 13, stk. 1. Forslaget gennemfører disse bestemmelser samt direktivets artikel 14, stk. 3, om, at data, der stilles til rådighed via visningstjenester, kan gives en form, som hindrer, at de senere udnyttes kommercielt.
Til stk. 1 Offentligheden har som hovedregel adgang til geodatasæt og geodatatjenester via Danmarks Inspire-geoportal.
Bestemmelsen omfatter også metadata vedrørende geodatasæt og geodatatjenester.
Lov om aktindsigt i miljøoplysninger blev ændret ved lov nr. 310 af 2. maj 2005, som gennemførte dele af Europa-Parlamentets og Rådets direktiv 2003/4/EF af 28. januar 2003 om offentlig adgang til miljøoplysninger og om ophævelse af Rådets direktiv 90/313/EØF.
Efter dette direktivs artikel 4, stk. 2, kan EU-medlemslandene fastsætte, at anmodning om aktindsigt kan afslås i en række nærmere angivne tilfælde.
Disse tilfælde svarer i det hele til de tilfælde, hvor adgang til geodatasæt og geodatatjenester kan begrænses efter Inspire-direktivets artikel 13, stk. 1. Offentlighedens adgang til de i lovforslagets § 5, stk. 1, nævnte søgetjenester kan dog alene begrænses af hensyn til rigets internationale interesser, den offentlige sikkerhed eller det nationale forsvar.
Endvidere svarer bestemmelserne i Inspire-direktivets artikel 13, stk. 2, om restriktiv fortolkning af bestemmelserne om begrænsning af adgangen til geodatasæt og geodatatjenester og om, at adgangen til oplysninger om emissioner til miljøet ikke må begrænses, til bestemmelserne i artikel 4, stk. 2, i direktiv 2003/4/EF.
Inspire-direktivets artikel 13, stk. 2, giver dog mulighed for, at adgangen til geodatasæt og geodatatjenester kan gøres betinget i stedet for at være begrænset helt.
Også bestemmelsen i Inspire-direktivets artikel 13, stk. 3, om overholdelse af bestemmelserne om beskyttelse af personoplysninger findes i direktiv 2003/4/EF.
Inspire-direktivets artikel 13, stk. 1, om begrænsning af offentlighedens adgang til geodatasæt og geodatatjenester bør derfor - for så vidt angår geodatasæt og geodatatjenester, som er omfattet af Inspire-direktivet - gennemføres ved, at det fastsættes, at denne adgang kan begrænses efter bestemmelserne i lov om aktindsigt i miljøoplysninger.
Herved undgås konflikter mellem de to love.
Også andre geodatasæt og geodatatjenester, som vedrører miljøoplysninger, men ikke er omfattet af Inspire-direktivet, bør der være adgang til med de begrænsninger, der følger af lov om aktindsigt i miljøoplysninger.
Bestemmelsen i stk. 1, 2. pkt., om, at offentlighedens adgang til geodatasæt og geodatatjenester kan begrænses, indebærer, at i tilfælde, hvor et geodatasæt indeholder oplysninger, som medfører, at offentligheden ikke har adgang dertil, kan de øvrige oplysninger i geodatasættet gøres tilgængelige for offentligheden.
Dette forudsætter naturligvis, at det i teknisk henseende er muligt at adskille oplysningerne.
Hensynet til, at offentligheden ikke får adgang til visse oplysninger, kan eventuelt tilgodeses ved, at geodatasættet gøres tilgængeligt i en mindre opløsningsgrad.
Det vil kunne forekomme, at geodatasæt indeholder sådanne informationer, at der er mulighed for, at de ved sammenstilling med andre data kan vise oplysninger, som af hensyn til den offentlige sikkerhed eller det nationale forsvar ikke bør være frit tilgængelige.
Sådanne geodatasæt vil være omfattet af bestemmelserne om begrænsning af offentlighedens adgang dertil, selvom de informationer, som er afgørende herfor, ikke umiddelbart fremgår.
Inspire-direktivets artikel 13, stk. 2, giver som nævnt mulighed for, at adgangen til geodatasæt og geo­da­ta­tje­ne­ster kan gøres betinget i stedet for at være begrænset helt.
I overensstemmelse hermed giver forslagets stk. 1, 2. pkt., mulighed for, at adgangen til geo­da­ta­sæt og geodatatjenester gøres betinget i stedet for, at adgangen begrænses helt.
Spørgsmålet om, hvorvidt adgangen skal gøres betinget, afgøres efter en afvejning af de interesser, der varetages ved udlevering af oplysninger, over for de interesser, der varetages ved at begrænse adgangen eller gøre den betinget.
Den særlige regel i Inspire-direktivets artikel 13, stk. 1, 1. pkt., om videregående adgang til metadata via søgetjenester gennemføres i stk. 1, 2. pkt.
Bestemmelsen om, at offentlighedens adgang til metadata kan begrænses af hensyn til rigets internationale interesser, den offentlige sikkerhed eller rigets forsvar, omfatter de muligheder for begrænsning af offentlighedens adgang til data som er nævnt i offentlighedslovens § 13, stk. 1, nr. 1-3, som også finder anvendelse på miljøoplysninger efter denne lovs § 2, stk. 3.
Afgørelser om begrænsning af offentlighedens adgang til geodatasæt og geodatatjenester træffes efter forslagets stk. 4 af den myndighed, som besidder geodatasættet eller geodatatjenesten.
Afgørelserne kan påklages til den myndighed, der i øvrigt er klageinstans for myndigheden.
Til stk. 2 For så vidt angår geodatasæt og geodatatjenester, som indeholder andre oplysninger end miljøoplysninger, må offentlighedens adgang dertil begrænses efter de almindelige regler om aktindsigt.
Adgangen dertil kan således begrænses, når geodatasæt og geodatatjenester indeholder oplysninger, hvori der ikke skal gives aktindsigt efter reglerne i lov om offentlighed i forvaltningen.
 Afgørelser efter stk. 2 om begrænsning af offentlighedens adgang til geodatasæt og geodatatjenester træffes ligesom afgørelser efter stk. 1 af den myndighed, som besidder geodatasættet eller geodatatjenesten, jf. stk. 4. Afgørelserne kan ligeledes påklages til den myndighed, der i øvrigt er klageinstans for myndigheden.
Til stk. 3 Forslaget gennemfører Inspire-direktivets artikel 14, stk. 3, som giver mulighed for, at data, der stilles til rådighed for offentligheden via visningstjenester som nævnt i direktivets artikel 11, stk. 1, litra b, som svarer til lovforslagets § 4, stk. 1, nr. 2, kan gives en form, for eksempel et digitalt vandmærke, som hindrer, at de udnyttes kommercielt.
Med kommerciel udnyttelse menes forretningsmæssig udnyttelse, det vil sige udnyttelse med henblik på at opnå fortjeneste.
Den offentlige myndighed, der besidder det pågældende geodatasæt eller den pågældende geodatatjeneste, træffer selv afgørelse herom og iværksætter selv de nødvendige foranstaltninger.
Iværksættelse af sådanne foranstaltninger forudsætter, at myndigheden efter andre bestemmelser i lovgivningen eller på grund af immaterielle rettigheder til geodatasæt eller geodatatjenester kan hindre kommerciel udnyttelse af disse.
Inspire-direktivet berører ifølge direktivets artikel 2, stk. 1, ikke direktiv 2003/98/EF om videreanvendelse af den offentlige sektors informationer, som blev gennemført i dansk ret ved lov nr. 596 af 24. juni 2005 om videreanvendelse af den offentlige sektors informationer.
Spørgsmål om videreanvendelse, herunder kommerciel anvendelse af data, afgøres således fortsat alene efter denne lov.
Til stk. 4 Afgørelser efter stk. 1 og 2 om begrænsning af offentlighedens adgang til geodatasæt og geodatatjenester og efter stk. 3 om hindringer for kommerciel udnyttelse træffes af den myndighed, som besidder det pågældende geodatasæt eller den pågældende geodatatjeneste.
Det foreslås, at sådanne afgørelser kan påklages til den myndighed, der er klageinstans i forhold til afgørelsen eller behandlingen af den sag, som de pågældende oplysninger hidrører fra.
Dette er i overensstemmelse med bestemmelserne i lov om offentlighed i forvaltningen og lov om aktindsigt i miljøoplysninger om påklage af afgørelser om aktindsigt.
Til § 7 Forslaget gennemfører Inspire-direktivets artikel 14, stk. 1, 2 og 4, om mulighederne for opkrævning af gebyr for offentlighedens anvendelse af geodatasæt og geodatatjenester via Danmarks Inspire-geoportal.
Til stk. 1 Søge- og visningstjenester som nævnt i forslagets § 4, stk. 1, nr. 1 og 2, skal efter Inspire-direktivets artikel 14, stk. 1, som hovedregel stilles gratis til rådighed for offentligheden.
Til stk. 2 Efter Inspire-direktivet kan offentlige myndigheder i visse tilfælde opkræve gebyr for levering af visningstjenester, hvis gebyret sikrer vedligeholdelsen af geodatasættene eller geodatatjenesterne.
Gebyr vil navnligt kunne opkræves i tilfælde, der omfatter meget store mængder data, der ofte opdateres.
Gebyret skal fastsættes således, at det i det væsentlige dækker omkostningerne ved levering af de pågældende geodatasæt eller geodatatjenester.
Bestemmelsen giver således offentlige myndigheder hjemmel til at fastsætte gebyr for anvendelsen af deres visningstjenester.
Gebyr skal efter forslagets stk. 4 kunne betales via e-handelstjenester.
Miljøministeren kan efter forslagets § 7, stk. 5, fastsætte bestemmelser om, hvorledes gebyr skal fastsættes af myndighederne.
Til stk. 3 Offentlige myndigheder, som leverer de øvrige tjenester, som er nævnt i § 4, stk. 1, kan opkræve gebyr for brugen.
Bestemmelsen giver således hjemmel til at fastsætte gebyr for anvendelsen af disse tjenester.
Myndigheder, som allerede har hjemmel til at levere geodatasæt eller geodatatjenester mod betaling, vil kunne fortsætte hermed efter de hidtidige takster.
Til stk. 4 For visse tjenester gælder, at gebyr skal kunne betales via e-handelstjenester.
Dette gælder efter Inspire-direktivets artikel 14, stk. 4, for visningstjenester, downloadtjenester og tjenester, som gør det muligt at aktivere geodatatjenester, som er nævnt henholdsvis i forslagets § 4, stk. 1, nr. 2, 3 og 5. Direktivet giver endvidere mulighed for, at disse tjenester kan være omfattet af ansvarsfraskrivelse, kliklicens eller om nødvendigt licens.
Ved kliklicens forstås, at der betales licens i forbindelse med, at det pågældende billede vises eller downloades.
Bestemmelsen giver således offentlige myndigheder hjemmel til at fastsætte sådanne bestemmelser for levering af tjenester af de nævnte arter.
Til stk. 5 Som nævnt i bemærkningerne til stk. 2 og 4 indeholder Inspire-direktivet en række begrænsninger for fastsættelse af gebyr og betingelser for at opkræve gebyr.
Miljøministeren bør derfor kunne fastsætte bestemmelser om, hvorledes gebyr for visningstjenester, som omfattes af stk. 2, fastsættes, og om hvorledes betingelserne efter stk. 4 overholdes.
Med forslagets stk. 5 bemyndiges miljøministeren til at fastsætte bestemmelser herom.
Som nævnt i bemærkningerne til stk. 2 vil gebyr for visningstjenester navnligt kunne opkræves i tilfælde, der omfatter meget store mængder data, der ofte opdateres.
Gebyret skal fastsættes således, at de i det væsentlige dækker omkostningerne ved levering af de pågældende geodatasæt eller geodatatjenester.
 I tilfælde, hvor geodatasæt videreanvendes, gælder bestemmelserne om videreanvendelse af den offentlige sektors informationer.
Til § 8 Forslaget gennemfører Inspire-direktivets artikel 17 om, at geodatasæt og geodatatjenester gensidigt skal stilles til rådighed for andre offentlige myndigheder og for andre landes offentlige myndigheder.
Geodatasæt og geodatatjenester skal endvidere stilles til rådighed for EUs institutioner eller organer og kan også stilles til rådighed for organer, som er oprettet ved internationale aftaler, som EU og EU-medlemslandene er part i.
Til stk. 1 Efter Inspire-direktivets artikel 17, stk. 1, skal hvert EU-medlemsland vedtage foranstaltninger, der gør det muligt for dets offentlige myndigheder at stille geo­da­ta­sæt og geodatatjenester til rådighed for hinanden.
Disse foranstaltninger skal sætte myndighederne i stand til at få adgang til geodatasæt og geodatatjenester og at anvende og udveksle disse for at udføre offentlige opgaver, der kan få virkning for miljøet.
Bestemmelsen om, at geodatasæt og geodatatjenester gensidigt skal stilles til rådighed, omfatter offentlige myndigheder som nævnt i forslagets § 2, stk. 2, nr. 1 og 2. Bestemmelsen omfatter derimod ikke fysiske eller juridiske personer som nævnt i forslagets § 2, stk. 2, nr. 3, som det påhviler at varetage andre offentlige pligter eller opgaver eller at udføre offentlige tjenesteydelser i forbindelse med miljøet.
Bestemmelsen omfatter således eksempelvis ikke offentlige forsyningsvirksomheder på affalds-, trafik-, energi-, spildevands- og vandforsyningsområdet, medmindre de også varetager offentlige forvaltningsopgaver.
Forslaget fastsætter, at offentlige myndigheder skal stille geodatasæt og geodatatjenester til rådighed for hinanden for at udføre offentlige opgaver.
Bestemmelsen, som alene omfatter danske offentlige myndigheder, er ikke som Inspire-direktivets bestemmelse begrænset til offentlige opgaver, der kan få virkning for miljøet, men kan også omfatte andre opgaver.
Bestemmelsen omfatter udover geodatasæt og geo­da­ta­tje­ne­ster, som indeholder temaer, som er omfattet af Inspire-direktivet, geodatasæt og geodatatjenester, som indeholder andre temaer, som efter miljøministerens bestemmelse efter forslagets § 1, stk. 2, er omfattet af loven.
For at sikre, at det bliver muligt at stille geodatasæt og geodatatjenester til rådighed, må der fastsættes de fornødne bestemmelser om vilkårene herfor.
Sådanne gennemførelsesbestemmelser vil blive fastsat af Kommissionen efter Inspire-direktivets artikel 17, stk. 8. Endvidere kan miljøministeren fastsætte sådanne tekniske bestemmelser efter stk. 7. Miljøministeren vil således om nødvendigt kunne inkorporere de gennemførelsesbestemmelser, som Kommissionen fastsætter, samt fastsætte bestemmelser, som forholdene i Danmark tilsiger som følge af, at bestemmelsen ikke er begrænset til miljøområdet.
Til stk. 2 Efter Inspire-direktivets artikel 17, stk. 4, skal ordningen for gensidig tilrådighedsstillelse af geodatasæt og geodatatjenester også være åben for EU-institutioner eller EU-organer og for andre EU-medlemslandes offentlige myndigheder med henblik på udførelse af offentlige opgaver, der kan få virkninger for miljøet.
Forslaget gennemfører direktivets bestemmelser.
Forslaget omfatter ikke offentlige myndigheder som nævnt i forslagets § 2, stk. 2, nr. 3.
Til stk. 3 Inspire-direktivets artikel 17, stk. 3, giver mulighed for, at offentlige myndigheder, som stiller geodatasæt og geodatatjenester til rådighed for andre, kan udstede licens og opkræve gebyr fra de offentlige myndigheder, herunder offentlige myndigheder i andre EU-medlemslande eller EU-institutioner, som anvender deres geodatasæt eller geodatatjenester.
Forslaget gennemfører denne bestemmelse.
Efter forslaget vil offentlige myndigheder have hjemmel til at udstede licens til og opkræve gebyr af andre offentlige myndigheder, som anvender deres geodatasæt eller geodatatjenester.
Af Inspire-direktivets artikel 17, stk. 3, 2. pkt., følger, at ethvert gebyr og enhver licens skal være i fuld overensstemmelse med det generelle mål at fremme udvekslingen af geo­da­ta­sæt og geodatatjenester mellem offentlige myndigheder.
Af direktivets nævnte bestemmelse følger endvidere, at gebyret skal begrænses til, hvad der er nødvendigt for at sikre den nødvendige kvalitet og levering af geodatasæt og geodatatjenester samt en rimelig forrentning af investeringen, idet der i givet fald tages hensyn til kravene om selvfinansiering for de offentlige myndigheder, der leverer geodatasæt og geodatatjenester.
Myndigheder, som allerede har hjemmel til at opkræve gebyr for anvendelsen af deres geo­da­ta­sæt eller geodatatjenester, vil kunne fortsætte hermed, hvis gebyret er i overensstemmelse med disse betingelser.
 Bestemmelsen om, at der ikke kan opkræves gebyr for geodatasæt og geodatatjenester, som stilles til rådighed for EUs institutioner eller organer til opfyldelse af rapporteringsforpligtelser i medfør af EU-bestemmelser vedrørende miljø, gennemfører Inspire-direktivets artikel 17, stk. 3, sidste pkt.
Til stk. 4 Organer, der er oprettet ved internationale aftaler, som EU og EU-medlemslandene er part i, kan efter Inspire-direktivets artikel 17, stk. 5, også deltage i ordningerne for gensidigt at stille geodatasæt og geodatatjenester til rådighed med henblik på opgaver, der kan få virkninger for miljøet.
Forslaget gennemfører denne bestemmelse.
Det er en betingelse for, at geodatasæt og geodatatjenester kan stilles til rådighed efter forslaget, at dette sker på et gensidigt og ligeligt grundlag.
Afgørelse om, hvorvidt denne betingelse er opfyldt, træffes efter stk. 8 af miljøministeren efter forhandling med den minister, under hvis område geo­da­ta­sæt­tet eller geodatatjenesten hører.
 Bestemmelsen i stk. 3, 1. pkt., om, at de offentlige myndigheder, der stiller geodatasæt og geodatatjenester til rådighed, kan udstede licens og opkræve gebyr, gælder også i de tilfælde, som stk. 4 omfatter.
Til stk. 5 Inspire-direktivets artikel 17, stk. 6, giver mulighed for, at krav efter national lovgivning for anvendelse af geodatasæt og geodatatjenester kan opretholdes, når geodatasæt og geodatatjenester stilles til rådighed for EU-institutioner eller organer, andre EU-medlemslandes offentlige myndigheder eller organer, der er oprettet ved internationale aftaler.
Forslaget gennemfører denne bestemmelse.
Afgørelser om fastsættelse af krav efter dansk lovgivning træffes af miljøministeren efter stk. 8.
Til stk. 6 Forslaget gennemfører Inspire-direktivets artikel 17, stk. 7, om, at adgangen til gensidigt at stille geodatasæt og geodatatjenester til rådighed kan begrænses af hensyn til retssagers behandling ved domstolene, rigets internationale interesser, den offentlige sikkerhed eller rigets forsvar.
Afgørelser herom træffes af den myndighed, som besidder det pågældende geodatasæt eller den pågældende geodatatjeneste.
Til stk. 7 Efter Inspire-direktivets artikel 17, stk. 8, skal EU-medlemslandene give EUs institutioner og organer adgang til geodatasæt og geodatatjenester på harmoniserede vilkår.
Bestemmelser herom vil blive fastsat af Kommissionen.
Forslaget giver mulighed for at gennemføre de bestemmelser, som Kommissionen fastsætter, hvis disse ikke er umiddelbart bindende i Danmark.
Hertil kommer, at lovforslaget som nævnt i bemærkningerne til stk. 1 i modsætning til Inspire-direktivet ikke er begrænset til miljøområdet, og miljøministeren bør derfor også have beføjelse at fastsætte bestemmelser af teknisk art, der er nødvendige af hensyn til bestemmelsen i stk. 1 om, at offentlige myndigheder skal stille geodatasæt og geodatatjenester til rådighed for hinanden.
 De bestemmelser, som fastsættes efter bestemmelsen, skal i overensstemmelse med Inspire-direktivets artikel 17, stk. 2, udelukke enhver restriktion, der vil kunne skabe praktiske hindringer for gensidig tilrådighedsstillelse af geodatasæt og geodatatjenester.
Til stk. 8 Afgørelser om, hvorvidt bestemmelserne om gensidigt at stille geodatasæt og geodatatjenester til rådighed er opfyldt, træffes i de tilfælde, som er nævnt i stk. 2 og 4, af miljøministeren.
I disse tilfælde, hvor geodatasæt og geodatatjenester stilles til rådighed for EU-institutioner eller EU-organer, andre EU-medlemslandes offentlige myndigheder eller organer, der er oprettet ved internationale aftaler, er det mest hensigtsmæssigt, at afgørelsen herom træffes af miljøministeren, som også varetager opgaven efter Inspire-direktivets artikel 19, stk. 2, med kontakten med Kommissionen.
Det foreslås dog, at miljøministeren skal træffe afgørelse efter forhandling med den minister, under hvis område det pågældende geodatasæt eller den pågældende geodatatjeneste hører.
I andre tilfælde, det vil sige tilfælde omfattet af stk. 1, træffes afgørelse om at stille geodatasæt og geodatatjenester til rådighed og om eventuelle vilkår herfor af den myndighed, som besidder det pågældende geodatasæt eller den pågældende geodatatjeneste.
Sådanne afgørelser kan påklages til den myndighed, der i øvrigt er klageinstans for myndigheden, som besidder geodatasættet eller geodatatjenesten.
 Forpligtelsen for danske offentlige myndigheder til at stille geodatasæt og geodatatjenester til rådighed for hinanden følger direkte af stk. 1, og miljøministeren vil derfor ikke skulle træffe afgørelser herom.
Til stk. 9 Forslaget omfatter de geodatasæt og geodatatjenester, som vedrører temaer, som ikke er omfattet af Inspire-direktivet.
Sådanne geodatasæt og geodatatjenester vil være omfattet af loven efter de bestemmelser, som fastsættes i medfør af forslagets § 1, stk. 2, alene af hensyn til digital forvaltning i Danmark.
Efter forslaget vil disse geodatasæt være undtaget fra bestemmelserne om at stille geodatasæt til rådighed for EU-institutioner m.m.
Til § 9 Når stedbestemte oplysninger anvendes ved digital forvaltning, er det af afgørende betydning, at alle oplysningerne kan sammenstilles.
Oplysningerne skal derfor være stedbestemt i forhold til samme reference, det vil for eksempel sige samme koordinatsystem, eller i forhold til andre geodata, der henviser til et sted eller et geografisk område.
For at sikre, at de stedbestemte oplysninger, som anvendes af den offentlige forvaltning i Danmark, kan udveksles uhindret mellem myndighederne, bør det fastsættes, hvilke samlinger af geodata en myndighed kan vælge imellem, når den skal anvende stedbestemte oplysninger, som skal kunne udveksles med andre myndigheder.
Det foreslås derfor, at miljøministeren bemyndiges til at fastsætte, hvilke geodatasæt der kan anvendes af den offentlige forvaltning som fælles grundlag for digital forvaltning.
Bestemmelsen hindrer ikke, at offentlige myndigheder anvender andre geodatasæt.
Bestemmelsen er ikke begrænset til de samlinger af geodata, som forslaget i øvrigt omfatter.
Bestemmelsen vil således kunne anvendes for andre geodatasæt, som indeholder andre temaer end dem, der efter bestemmelser fastsat i medfør af forslagets § 1, stk. 2.
Ved udvælgelsen af geodatasæt, som kan anvendes af den offentlige forvaltning som fælles grundlag for digital forvaltning, skal det tillægges vægt, at geodatasættet allerede er almindeligt anvendt af den offentlige forvaltning, at geodatasættet kan anvendes af et væsentligt antal offentlige myndigheder, og at geodatasættet er standardiseret, ajourført og enkelt at sammenstille med andre geodatasæt.
Det vil ikke være af afgørende betydning, hvilken myndighed der har tilvejebragt geo­da­ta­sæt­tet.
 Bestemmelser om, at geodatasæt bør anvendes som grundlag for digital forvaltning, fastsættes af miljøministeren efter forhandling med den minister, under hvis område geodatasættet hører.
Til § 10 Efter Inspire-direktivets artikel 18 skal EU-medlemslandene sikre, at der på alle forvaltningsniveauer udpeges passende strukturer og mekanismer til samordning af bidragene fra alle, der har en interesse i landets infrastruktur for geografisk information.
Efter Inspire-direktivets artikel 19, stk. 2, skal hvert EU-medlemsland udpege et kontaktpunkt, som er ansvarligt for kontakten med Kommissionen i forbindelse med direktivet.
Miljøministeriet, Kort- og Matrikelstyrelsen, er udpeget som Danmarks kontaktpunkt.
Efter direktivet skal dette kontaktpunkt støttes af en samordningsstruktur under hensyn til fordelingen af beføjelser og opgaver internt i EU-medlemslandene.
Forslaget gennemfører disse bestemmelser.
Til stk. 1 Samordningsstrukturen foreslås udformet således, at der nedsættes et samordningsudvalg vedrørende infrastrukturen for geografisk information, som består af repræsentanter for de offentlige myndigheder og andre, som besidder geodata, som er omfattet af loven.
Som nævnt i bemærkningerne til stk. 3 kan enkeltpersoner med særligt kendskab til infrastrukturen for geo­gra­fisk information også udpeges til medlemmer af udvalget.
Til stk. 2 Samordningsudvalget kan på eget initiativ eller efter miljøministerens anmodning fremkomme med indstillinger om initiativer og tiltag til fremme af infrastrukturen i Danmark.
Endvidere kan andre med interesse i infrastrukturen for geografisk information efter det foreslåede stk. 4 fremkomme med forslag til udvalget, som herefter kan behandle disse og lade forslagene indgå i sine indstillinger til miljøministeren.
Udvalget kan også bistå ministeren ved kontakten med Kommissionen for eksempel ved at tilvejebringe oplysninger om anvendelsen af infrastrukturen for geo­gra­fisk information.
Tiltag til fremme af infrastrukturen for geografisk information omfatter blandt andet foranstaltninger, som tilgodeser brugernes behov, oplysninger om eksisterende praksis ved anvendelsen af geodata samt bidrag til identifikation af de geodatasæt, som loven omfatter.
Tilvejebringelse af oplysninger om, hvordan infrastrukturen for geografisk information anvendes og fungerer, tjener også til at fremme infrastrukturen.
Endvidere er sådanne oplysninger af væsentlig betydning for kontakten med Kommissionen i forbindelse med Inspire-direktivet.
Samordningsudvalget kan derfor også varetage opgaven efter direktivets artikel 19, stk. 2, med at bistå det i bestemmelsen nævnte kontaktpunkt - det vil som nævnt sige Miljøministeriet, Kort- og Matrikelstyrelsen - med kontakten med Kommissionen.
Til stk. 3 Samordningsudvalget vedrørende infrastrukturen for geografisk information foreslås sammensat af repræsentanter for de offentlige myndigheder, som besidder geodatasæt, der er omfattet af lovforslaget, samt repræsentanter for andre, som har fået stillet Danmarks Inspire-geoportal til rådighed efter § 5, stk. 2. Det foreslås endvidere, at enkeltpersoner med særligt kendskab til infrastrukturen for geografisk information udpeges til medlemmer af udvalget, selvom de ikke repræsenterer offentlige myndigheder eller andre, der besidder geodatasæt.
Sådanne andre kan for eksempel være personer med tilknytning til universiteter eller andre undervisningsinstitutioner eller til virksomheder, som medvirker til fremstilling af geodata.
Efter lovforslaget skal udvalget bestå af en formand og indtil 10 andre medlemmer.
Herved tilgodeses hensyn til, at en passende del af de offentlige myndigheder, som besidder geodatasæt, vil blive repræsenteret i udvalget.
Brugere og andre med interesse i infrastrukturen for geografisk information vil således ikke blive repræsenteret i samordningsudvalget, men vil have mulighed for at øve indflydelse ved at fremkomme med forslag til udvalget efter det foreslåede stk. 4. Herved kan udvalgets størrelse begrænses, således at det kan fungere mere effektivt.
På den anden side har enhver med interesse i infrastrukturen for geografisk information mulighed for at give sine synspunkter til kende overfor udvalget.
Det foreslås, at samordningsudvalget vedrørende infrastrukturen for geografisk information sammensættes af en formand og indtil 10 andre medlemmer, som beskikkes for fire år.
Et medlem kan beskikkes i flere funktionsperioder.
Til stk. 4 Som nævnt i bemærkningerne til stk. 3 kan enhver med interesse i infrastrukturen for geografisk information fremkomme med forslag til samordningsudvalget vedrørende infrastrukturen for geografisk information om tiltag til fremme af infrastrukturen for geografisk information i Danmark.
Bestemmelsen omfatter eksempelvis brugere, producenter og udbydere af værdiforøgende tjenester vedrørende geodatasæt og geodatatjenester.
Med udbydere af værdiforøgede tjenester menes personer eller virksomheder, som aftager geodatasæt eller geodatatjenester og tilfører disse yderligere informationer eller funktionalitet, hvorefter de udbydes til salg.
Til stk. 5 Da samordningsudvalget vedrørende infrastrukturen for geografisk information alene har rådgivende funktioner, anses det ikke for nødvendigt at fastsætte en forretningsorden for udvalget ved lovgivning.
Til § 11 Til stk. 1 Det er hensigtsmæssigt, at miljøministerens beføjelser efter denne lov kan delegeres til en styrelse eller tilsvarende institution under ministeriet, og at der kan fastsættes regler om adgangen til at påklage afgørelser, der er truffet i henhold til delegationen.
Efter Inspire-direktivets artikel 19, stk. 2, skal hvert EU-medlemsland udpege et kontaktpunkt som ansvarlig for kontakten med Kommissionen i forbindelse med direktivet.
Miljøministeriet, Kort- og Matrikelstyrelsen, er som nævnt udpeget som Danmarks kontaktpunkt.
Miljøministerens beføjelser efter dette forslag vil også blive delegeret til styrelsen.
Til stk. 2 Det er hensigtsmæssigt, at miljøministeren kan fastsætte, at Kort- og Matrikelstyrelsens afgørelser ikke kan påklages til anden administrativ myndighed.
Til § 12 Forslaget gennemfører Inspire-direktivets artikel 21.
Til stk. 1 Det følger af Inspiredirektivets artikel 21, at EU-medlemslandene skal overvåge gennemførelsen og anvendelse af infrastrukturen for geografisk information.
Endvidere skal EU-medlemslandene senest den 15. maj 2010 og derefter hvert tredje år tilsende Kommissionen en rapport om gennemførelsen og anvendelse af deres infrastrukturer for geografisk information.
Disse rapporter skal efter direktivets artikel 21, stk. 2, indeholde beskrivelser af:
a) hvordan samordningen mellem leverandører og brugere af geodatasæt og geodatatjenester samt formidlende organer varetages, af forholdet til tredjeparter og organiseringen af kvalitetssikringen, b) hvordan offentlige myndigheder og tredjeparter bidrager til at få infrastrukturen for geografisk information til at fungere og til at samordne den, c) oplysninger om brugen af infrastrukturen for geo­gra­fisk information, d) aftalerne mellem offentlige myndigheder om at stille data til rådighed for hinanden og e) omkostninger og udbytte ved gennemførelse af Inspire-direktivet.
 Disse bestemmelser gennemføres ved forslagets § 12, stk. 1.
 Den overvågning af udbygningen, anvendelsen og vedligeholdelsen af infrastrukturen for geografisk information, som miljøministeren skal foretage efter forslaget, giver også grundlag for at opfylde forpligtelsen til at udarbejde rapporter til Kommissionen.
Til stk. 2 Det foreslås, at miljøministeren bemyndiges til at fastsætte bestemmelser om overvågningen og dens nærmere indhold.
Det foreslås endvidere, at miljøministeren bemyndiges til at fastsætte bestemmelser om, at berørte myndigheder skal give de oplysninger, som er nødvendige for at udarbejde rapporterne om overvågningen af gennemførelsen og anvendelsen af infrastrukturen for geografisk information.
Til § 13 Efter Inspire-direktivets artikel 24, stk. 1, skal EU-medlemslandene sætte de love og administrative bestemmelser, der er nødvendige for at gennemføre direktivet, i kraft senest den 15. maj 2009. Det foreslås derfor, at loven træder i kraft den 15. maj 2009.
Til § 14 Til nr. 1 En betydelig del af de geodatasæt, som er omfattet af Inspire-direktivets bilag I og II, er tilvejebragt af og vedligeholdes af Kort- og Matrikelstyrelsen.
Endvidere er styrelsens geodatasæt grundlag for næsten alle de temaer, som er nævnt i direktivets bilag III.
Hertil kommer, at styrelsen allerede efter § 3 i lov om Kort- og Matrikelstyrelsen varetager koordinationen af offentlig opmåling og kortlægning og af anden offentlig registrering af stedbestemte oplysninger i Danmark.
På denne baggrund bør Kort- og Matrikelstyrelsen også forestå infrastrukturen for geografisk information i Danmark.
Efter Inspire-direktivets artikel 19, stk. 2, skal hvert EU-medlemsland udpege et kontaktpunkt, som er ansvarligt for kontakten med kommissionen i forbindelse med direktivet.
Miljøministeriet, Kort- og Matrikelstyrelsen, er udpeget som Danmarks kontaktpunkt.
Endvidere foreslås en del af miljøministerens beføjelser efter forslaget til lov om infrastruktur for geografisk information delegeret til styrelsen efter forslagets § 11.
Til § 15 Loven gælder ikke for Færøerne og Grønland.
Bilag 1 Lovforslaget sammenholdt med gældende lov Bilag 2 Europa-Parlamentets og Rådets direktiv 2007/2/EF af 14. marts 2007 om opbygning af en infrastruktur for geografisk information i Det Europæiske Fællesskab (Inspire) EUROPA-PARLAMENTET OG RÅDET FOR DEN EUROPÆISKE UNION HAR  under henvisning til traktaten om oprettelse af Det Europæiske Fællesskab, særlig artikel 175, stk. 1, under henvisning til forslag fra Kommissionen, under henvisning til udtalelse fra Det Europæiske Økonomiske og Sociale Udvalg, 1) efter høring af Regionsudvalget, efter proceduren i traktatens artikel 251, 2)på grundlag af Forligsudvalgets fælles udkast af 17. januar 2007 og ud fra følgende betragtninger:
(1) Fællesskabets politik på miljøområdet skal tage sigte på et højt beskyttelsesniveau under hensyntagen til de forskelligartede forhold, der gør sig gældende i de forskellige områder i Fællesskabet.
Desuden er der brug for information, også geografisk information, når der skal udformes og gennemføres en sådan politik og andre fællesskabspolitikker, hvor miljøbeskyttelseskrav skal integreres, jf. traktatens artikel 6. For at tilvejebringe en sådan integration er det nødvendigt at etablere en vis samordning mellem brugere og leverandører af informationer, så det bliver muligt at sammenstille informationer og viden fra forskellige sektorer.
(2) Det sjette miljøhandlingsprogram, som blev vedtaget ved Europa-Parlamentets og Rådets afgørelse nr. 1600/2002/EF 3)kræver, at alt sættes ind på at sikre, at Fællesskabets miljøpolitik udformes på en integreret måde under hensyn til regionale og lokale forskelle.
Der er en række problemer med eksistensen, kvaliteten, organiseringen, tilgængeligheden og den gensidige tilrådighedsstillelse af de geografiske informationer, der er brug for, hvis målene for det sjette miljøhandlingsprogram skal nås.
(3) Disse problemer med eksistensen, kvaliteten, organiseringen, tilgængeligheden og den gensidige tilrådighedsstillelse af geografiske informationer er fælles for mange politiske og informationsmæssige temaer og findes inden for offentlige instanser på alle niveauer.
Til løsning af disse problemer er der behov for foranstaltninger, der tager fat om udveksling og gensidig tilrådighedsstillelse af, adgang til og brug af interoperable geodata og geodatatjenester mellem offentlige instanser på alle niveauer og mellem forskellige sektorer.
Derfor bør der opbygges en infrastruktur for geografisk information i Fællesskabet.
 (4) En infrastruktur for geografisk information i Fællesskabet (Inspire), bør lette politikudformningen i forbindelse med politikker og aktiviteter, der kan få direkte eller indirekte virkninger for miljøet.
(5) Inspire bør bygge på de infrastrukturer for geografisk information, der opbygges i medlemsstaterne, idet de gøres forenelige med fælles gennemførelsesregler og suppleres med foranstaltninger på fællesskabsplan.
Disse foranstaltninger bør sikre, at medlemsstaternes infrastrukturer for geografisk information er kompatible og anvendelige i fællesskabssammenhæng og på tværs af grænserne.
 (6) Medlemsstaternes infrastrukturer for geografisk information bør udformes, så det sikres, at geodata lagres, stilles til rådighed og vedligeholdes på det mest hensigtsmæssige niveau, at det er muligt, at geodata fra forskellige kilder i hele Fællesskabet kan sammenstilles på en meningsfuld måde og stå til rådighed for flere brugere og applikationer, at det er muligt, at geodata, der indsamles af en offentlig instans på ét niveau, kan stå til rådighed for andre offentlige instanser, at geodata stilles til rådighed på vilkår, der ikke ubehørigt hæmmer udstrakt brug af dem, og at det er let at finde frem til tilgængelige geodata, bedømme deres egnethed til ens formål og få kendskab til betingelserne for deres anvendelse.
 (7) De geografiske informationer, der er omhandlet i dette direktiv, falder i et vist omfang sammen med de oplysninger, der er omfattet af Europa-Parlamentets og Rådets direktiv 2003/4/EF af 28. januar 2003 om offentlig adgang til miljøoplysninger. 4)Nærværende direktiv bør ikke berøre anvendelsen af direktiv 2003/4/EF.
 (8) Nærværende direktiv bør ikke berøre anvendelsen af Europa-Parlamentets og Rådets direktiv 2003/98/EF af 17. november 2003 om videreanvendelse af den offentlige sektors informationer, 5)hvis formål er komplementært i forhold til nærværende direktivs formål.
 (9) Dette direktiv bør ikke berøre eksistensen af eller ejendomsretten til offentlige myndigheders intellektuelle ejendomsrettigheder.
(10) Opbygningen af Inspire vil få stor værdi for  og også drage nytte af  andre fællesskabsinitiativer, f.eks.
Rådets forordning (EF) nr. 876/2002 af 21. maj 2002 om oprettelse af fællesforetagendet Galileo 6)og Kommissionens meddelelse til Europa-Parlamentet og Rådet: »Global miljø- og sikkerhedsovervågning (GMES): Opbygning af en GMES-kapacitet frem til 2008  (handlingsplan 2004-2008)«.
Medlemsstaterne bør overveje at anvende de data og tjenester, som Galileo og GMES resulterer i, efterhånden som de fremkommer, ikke mindst dem, der er knyttet til Galileos tids- og stedsreferencer.
(11) Både i medlemsstaterne og på fællesskabsplan tages der mange initiativer for at indsamle eller harmonisere geografiske informationer eller tilrettelægge udbredelsen eller anvendelsen af dem.
De kan være vedtaget ved EF-retsakter, såsom Kommissionens beslutning 2000/479/EF af 17. juli 2000 om indførelse af en Europæisk Oversigt over Forurenende Emissioner (EPER) i henhold til artikel 15 i Rådets direktiv 96/61/EF om integreret forebyggelse og bekæmpelse af forurening (IPPC) 7)eller Europa-Parlamentets og Rådets forordning (EF) nr. 2152/2003 af 17. november 2003 om overvågning af skovene og af miljøvekselvirkninger i Fællesskabet (Forest Focus); 8)de kan være vedtaget som led i EF-finansierede programmer (f.eks.
Corine om arealdække eller det europæiske transportpolitiske informationssystem), eller de kan udspringe af initiativer på nationalt eller regionalt plan.
Ikke blot vil dette direktiv supplere sådanne initiativer ved at tilbyde en ramme, inden for hvilken de kan fungere sammen, det vil også bygge videre på tidligere erfaringer og initiativer i stedet for at gentage, hvad der allerede er udført.
(12) Dette direktiv bør finde anvendelse på geo­data, som er i offentlige instansers besiddelse eller opbevares på vegne af offentlige instanser, og på offentlige instansers udnyttelse af geodata som led i udførelsen af deres offentlige opgaver.
På visse betingelser bør det imidlertid også finde anvendelse på geodata, som andre fysiske eller juridiske personer end offentlige instanser er i besiddelse af, hvis disse fysiske eller juridiske personer anmoder om det.
 (13) Dette direktiv bør ikke stille krav til indsamling af nye data eller indberetning af sådanne data til Kommissionen, da disse forhold er reguleret i andre miljøretsakter.
(14) Opbygningen af de nationale infrastrukturer bør ske gradvis, og derfor bør der prioriteres mellem de forskellige geodatatemaer, som dette direktiv omfatter.
Opbygningen bør foregå under hensyntagen til, hvor stort behovet er for geo­data med mange forskellige anvendelsesformål på forskellige politikområder, til hvor høj en prioritering der tildeles foranstaltninger under Fællesskabets politikker, hvor der er brug for harmoniserede geodata, og til de fremskridt, der allerede er gjort med harmonisering i medlemsstaterne.
(15) En afgørende hindring for den fulde udnyttelse af de foreliggende geodata udgøres af det spild af tid og ressourcer, der skyldes søgning efter, hvad der findes af data, og afklaring af, om de må bruges til et givet formål.
Medlemsstaterne bør derfor stille beskrivelser af eksisterende geodatasæt og -tjenester til rådighed i form af metadata.
(16) De mange forskellige formater og strukturer, der benyttes til at organisere og få adgang til geodata i Fællesskabet, hæmmer effektiv formulering, gennemførelse, overvågning og evaluering af fællesskabsbestemmelser, der direkte eller indirekte har betydning for miljøet; derfor bør der fastsættes gennemførelsesforanstaltninger, der kan lette anvendelsen af geodata fra forskellige kilder på tværs af medlemsstater.
Sådanne foranstaltninger bør udformes, så de gør geodatasæt interoperable, og medlemsstaterne bør sikre, at data eller oplysninger, som er nødvendige for at opnå interoperabilitet, er til rådighed på betingelser, der ikke begrænser deres brug til dette formål.
Gennemførelsesbestemmelser bør om muligt baseres på internationale standarder og bør ikke medføre uforholdsmæssigt store udgifter for medlemsstaterne.
(17) Netbaserede tjenester er nødvendige, hvis geodata skal kunne stilles til rådighed for de forskellige niveauer af offentlige instanser i Fællesskabet.
Sådanne nettjenester bør gøre det muligt at finde, transformere, vise og nedtage geodata, og at aktivere geodatatjenester og nethandelstjenester.
Nettjenesterne bør fungere i overensstemmelse med almindeligt accepterede specifikationer og minimumskriterier for ydeevnen, således at de infrastrukturer, som medlemsstaterne opbygger, kan fungere sammen.
Nettet af tjenester bør desuden omfatte teknisk mulighed for, at de offentlige instanser kan gøre deres geodatasæt og -tjenester tilgængelige.
(18) Visse geodatasæt og tjenester, der har relevans for fællesskabspolitikker med direkte eller indirekte virkninger for miljøet, indehaves og drives af tredjeparter.
Medlemsstaterne bør derfor tilbyde tredjeparter mulighed for at bidrage til de nationale infrastrukturer, forudsat at dette ikke svækker sammenhængen i og brugervenligheden af de geodata og geodatatjenester, der er omfattet af disse infrastrukturer.
(19) Erfaringer i medlemsstaterne har vist, at det er vigtigt, at offentligheden har gratis adgang til et vist minimum af tjenester, hvis indførelsen af en infrastruktur for geografisk information skal blive vellykket.
Medlemsstaterne bør derfor som minimum stille de tjenester gratis til rådighed, der gør, at man kan søge efter og på visse specifikke betingelser vise geodatasæt.
 (20) For at lette integrationen af de nationale infrastrukturer i Inspire bør medlemsstaterne give adgang til deres infrastruktur gennem en EU-geoportal, der drives af Kommissionen, i tillæg til de adgangsportaler, de selv måtte vælge at drive.
 (21) Med det formål at stille oplysninger fra forskellige forvaltningsniveauer til rådighed, bør medlemsstaterne afvikle praktiske hindringer for, at offentlige instanser på nationalt, regionalt og lokalt plan gør sådanne oplysninger tilgængelige, når de varetager offentlige opgaver, der kan få direkte eller indirekte virkninger for miljøet.
(22) Det er nødvendigt, at de offentlige myndigheder har uhindret adgang til relevante geodatasæt og -tjenester i forbindelse med udførelsen af deres offentlige opgaver.
Denne adgang kan blive hæmmet, hvis den er afhængig af særskilte ad hoc-forhandlinger mellem myndighederne, hver gang der er brug for adgang.
Medlemsstaterne bør træffe de nødvendige foranstaltninger for at undgå sådanne praktiske hindringer for gensidig tilrådighedsstillelse af data, f.eks. i form af forhåndsaftaler mellem de offentlige myndigheder.
(23) Når en offentlig myndighed stiller geodatsæt og -tjenester til rådighed for en anden offentlig myndighed i samme medlemsstat til opfyldelse af rapporteringsforpligtelser i henhold til fællesskabslovgivningen vedrørende miljø, bør den pågældende medlemsstat kunne beslutte, at der ikke opkræves gebyrer for sådanne geo­da­ta­sæt og -tjenester.
Mekanismerne for gensidig tilrådighedsstillelse af geodatasæt og -tjenester mellem statslige og andre offentlige forvaltninger og fysiske eller juridiske personer, der udfører offentlige administrative funktioner i henhold til den nationale lovgivning, bør tage hensyn til behovet for at beskytte den finansielle levedygtighed for offentlige myndigheder, særligt dem, der har pligt til generere indtægter.
De opkrævede gebyrer bør under alle omstændigheder ikke overstige omkostningerne ved indsamling, produktion, reproduktion og formidling samt en rimelig forrentning af investeringerne.
(24) Tilrådighedsstillelse af nettjenester, bør gennemføres i fuld overensstemmelse med principperne om beskyttelse af personoplysninger i henhold til Europa-Parlamentets og Rådets direktiv 95/46/EF af 24. oktober 1995 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger. 9) (25) Rammestrukturer for videregivelse af geo­data mellem offentlige instanser, som direktivet pålægger pligt hertil, bør være neutrale, ikke blot i forholdet mellem sådanne instanser i en medlemsstat, men også over for sådanne offentlige instanser i andre medlemsstater og Fællesskabets institutioner.
Eftersom Fællesskabets institutioner og organer ofte har brug for at integrere og vurdere geografiske oplysninger fra alle medlemsstaterne, bør de kunne få adgang til og udnytte geodata og geodatatjenester på harmoniserede vilkår.
 (26) For at stimulere tredjeparter til at udvikle værdiforøgende tjenester til gavn for både de offentlige instanser og offentligheden, er det nødvendigt at gøre det lettere at understøtte adgang til geodata, der går på tværs af administrative eller nationale grænser.
(27) En effektiv udbygning af infrastrukturer for geografisk information forudsætter, at alle, der har interesse i udbygningen af sådanne infrastrukturer, samordner deres indsats, hvad enten de er bidragydere eller brugere.
Derfor bør der oprettes samordningsstrukturer, der omfatter de forskellige forvaltningsniveauer og tager højde for fordelingen af beføjelser og opgaver internt i medlemsstaterne.
(28) Med henblik på at drage nytte af den nyeste udvikling og faktiske erfaringer inden for informationsinfrastrukturerne bør de foranstaltninger, der er nødvendige for at gennemføre dette direktiv, understøttes af internationale standarder og standarder, der vedtages af europæiske standardiseringsorganer efter proceduren i Europa-Parlamentets og Rådets direktiv 98/34/EF af 22. juni 1998 om en informationsprocedure med hensyn til tekniske standarder og forskrifter samt forskrifter for informationssamfundets tjenester. 10) (29) Det Europæiske miljøagentur, der er oprettet ved Rådets forordning (EØF) nr. 1210/90 af 7. maj 1990 om oprettelse af Det Europæiske Miljøagentur og Det Europæiske Miljøoplysnings- og Miljøovervågningsnet, 11)har til opgave at forsyne Fællesskabet med objektive, pålidelige og sammenlignelige oplysninger på fællesskabsplan og sigter bl.a. mod at forbedre udvekslingen af informationer med relevans for den førte politik mellem medlemsstaterne og Fællesskabets institutioner, hvorfor det bør bidrage aktivt til gennemførelsen af dette direktiv.
 (30) I overensstemmelse med punkt 34 i den interinstitutionelle aftale om bedre lovgivning 12)tilskyndes medlemsstaterne til, i egen og Fællesskabets interesse, at udarbejde og offentliggøre deres egne oversigter, der så vidt muligt viser overensstemmelsen mellem dette direktiv og gennemførelsesforanstaltningerne.
(31) De nødvendige foranstaltninger til gennemførelse af dette direktiv bør vedtages i overensstemmelse med Rådets afgørelse 1999/468/EF af 28. juni 1999 om fastsættelse af de nærmere vilkår for udøvelsen af de gennemførelsesbeføjelser, der tillægges Kommissionen. 13) (32) Kommissionen bør navnlig tillægges beføjelser til at tilpasse beskrivelsen af de eksisterende datatemaer, der er henvist til i bilag I, II og III.
Da der er tale om generelle foranstaltninger, der har til formål at ændre ikke-væsentlige bestemmelser i dette direktiv, bør foranstaltningerne vedtages efter forskriftsproceduren med kontrol i artikel 5a i afgørelse 1999/468/EF.
(33) Kommissionen bør også tillægges beføjelser til at vedtage gennemførelsesbestemmelser om tekniske ordninger for interoperabilitet og harmonisering af geodatasæt og -tjenester, bestemmelser om betingelserne for adgang til sådanne sæt og tjenester og bestemmelser vedrørende netværkstjenesters tekniske specifikationer og forpligtelser.
Da der er tale om generelle foranstaltninger, der har til formål at supplere dette direktiv med nye ikke-væsentlige bestemmelser, bør foranstaltningerne vedtages efter forskriftsproceduren med kontrol i artikel 5a i afgørelse 1999/468/EF.
 (34) Forberedelsen af afgørelser om gennemførelsen af dette direktiv og af den fremtidige udvikling af Inspire kræver, at direktivets gennemførelse overvåges, og at der foretages jævnlig indberetning.
(35) Målet for dette direktiv, nemlig at oprette Inspire, kan på grund af dets tværnationale aspekter og det generelle behov for at samordne vilkårene for adgang til samt udveksling og gensidig tilrådighedsstillelse af geografiske informationer i Fællesskabet ikke i tilstrækkelig grad opfyldes af medlemsstaterne og kan derfor bedre gennemføres på fællesskabsplan; Fællesskabet kan derfor træffe foranstaltninger i overensstemmelse med subsidiaritetsprincippet, jf. traktatens artikel 5. I overensstemmelse med proportionalitetsprincippet, jf. nævnte artikel, går direktivet ikke ud over, hvad der er nødvendigt for at nå dette mål  UDSTEDT FØLGENDE DIREKTIV:
KAPITEL I ALMINDEL IGE BESTEMMELSER Artikel 1 1. Formålet med dette direktiv er at fastsætte de generelle regler med henblik på at opbygge en infrastruktur for geografisk information i Det Europæiske Fællesskab (i det følgende benævnt »Inspire«) til brug for Fællesskabets miljøpolitik og for politikker eller aktiviteter, der kan få virkninger for miljøet.
 2. Inspire bygger på infrastrukturer for geografisk information, der er oprettet og drives af medlemsstaterne.
Artikel 2 1. Dette direktiv berører ikke anvendelsen af direktiv 2003/4/EF og 2003/98/EF.
 2. Dette direktiv berører ikke eksistensen af eller ejendomsretten til offentlige myndigheders intellektuelle ejendomsrettigheder.
Artikel 3 I dette direktiv forstås ved:
1) »infrastruktur for geografisk information«: metadata, geodatasæt og geodatatjenester, nettjenester og netteknologier, aftaler om gensidig tilrådighedsstillelse, adgang og anvendelse, samt koordinerings- og overvågningsmekanismer, processer og procedurer, der opbygges, drives eller stilles til rådighed i medfør af dette direktiv 2) »geodata«: alle data, som rummer en direkte eller indirekte henvisning til et bestemt sted eller geografisk område 3) »geodatasæt«: en identificerbar samling af geodata 4) »geodatatjenester«: operationer, der kan udføres på de geodata, der er indeholdt i geodatasættene, eller på de dertil hørende metadata ved brug af et edb-program 5) »geografisk objekt«: en abstrakt repræsentation af et fænomen i den virkelige verden, som er knyttet til et bestemt sted eller geografisk område 6) »metadata«: informationer, der beskriver geodatasæt og geodatatjenester, og som gør det muligt at finde, registrere og bruge dem 7) »interoperabilitet«: muligheden for, at geodatasæt kan sammenstilles og geodatatjenester fungere sammen, således at resultatet uden gentagen manuel indgriben bliver sammenhængende og den ekstra værdi af datasættene og -tjenesterne forøges 8) »Inspire-geoportal«: et internetsted eller tilsvarende, der giver adgang til de tjenester, der er nævnt i artikel 11, stk. 1 9) »offentlig myndighed«:
a) en statslig eller anden offentlig forvaltning, herunder offentlige rådgivende organer på nationalt, regionalt eller lokalt plan b) enhver fysisk eller juridisk person, der varetager offentlige forvaltningsopgaver i henhold til national ret, herunder konkrete miljørelaterede opgaver, aktiviteter og tjenesteydelser, og c) enhver fysisk eller juridisk person, som det påhviler at varetage offentlige pligter eller opgaver eller at udføre offentlige tjenesteydelser i forbindelse med miljøet, og som er underlagt kontrol af et organ eller en person, der falder ind under litra a) eller b).
 Medlemsstaterne kan bestemme, at organer eller institutioner ikke skal anses for at være en offentlig myndighed i dette direktivs forstand, når de handler som dømmende eller lovgivende myndigheder.
 10) »tredjepart«: enhver fysisk eller juridisk person, der ikke er en offentlig myndighed.
Artikel 4 1. Direktivet omfatter geodatasæt, som opfylder følgende betingelser:
a) de vedrører et område, hvor en medlemsstat har og/eller udøver jurisdiktionelle rettigheder b) de foreligger i elektronisk form c) de besiddes af eller på vegne af:
i) enten en offentlig myndighed, idet de enten er frembragt eller modtaget af en offentlig myndighed eller forvaltes eller ajourføres af denne og er omfattet af de offentlige opgaver ii) eller en tredjepart, der har fået netværket stillet til rådighed i overensstemmelse med artikel 12 d) de vedrører et eller flere af de temaer, der er anført i bilag I, II eller III.
 2. Hvis der findes flere ens kopier af samme geodatasæt som besiddes af eller opbevares på vegne af flere forskellige offentlige myndigheder, finder dette direktiv kun anvendelse på den referenceudgave, som de forskellige kopier hidrører fra.
 3. Foruden de geodatasæt, der er omhandlet i stk. 1, omfatter dette direktiv også geodatatjenester, som er knyttet hertil.
 4. Dette direktiv kræver ikke indsamling af nye geodata.
 5. Med hensyn til geodatasæt, der opfylder betingelsen i stk. 1, litra c), men som en tredjepart har den intellektuelle ejendomsrettighed til, kan den offentlige myndighed kun træffe foranstaltninger i medfør af dette direktiv med den pågældende tredjeparts samtykke.
 6. Uanset stk. 1 omfatter direktivet kun geodatasæt, der besiddes af eller opbevares på vegne af en offentlig myndighed, der fungerer på det laveste forvaltningsniveau i en medlemsstat, hvis medlemsstaten har love eller andre retsforskrifter, som kræver indsamling eller udbredelse heraf.
 7. Beskrivelsen af de eksisterende datatemaer i bilag I, II og III kan tilpasses efter forskriftsproceduren med kontrol i artikel 22, stk. 3, under hensyn til udviklingen i behovene for geodata til støtte for fællesskabspolitikker, der påvirker miljøet.
KAPITEL II METADATA Artikel 5 1. Medlemsstaterne sikrer, at der fremstilles metadata for geodatasæt og geodatatjenester, som svarer til temaerne i bilag I, II og III, og at disse metadata ajourføres.
 2. Metadata indeholder oplysninger om følgende:
a) geodatasættenes overensstemmelse med gennemførelsesbestemmelserne i artikel 7, stk. 1 b) betingelser for adgang til og anvendelse af geodatasættene og -tjenesterne og om nødvendigt dertil hørende gebyrer c) kvaliteten og gyldigheden af geodatasæt d) de offentlige instanser, der er ansvarlige for opbygning, forvaltning, vedligeholdelse og distribution af geodatasættene og tjenesterne e) begrænsninger af offentlighedens adgang til geodatasættene, jf. artikel 13, og grunden til sådanne begrænsninger.
 3. Medlemsstaterne træffer de nødvendige foranstaltninger til at sikre, at metadataene er komplette og af tilstrækkelig høj kvalitet til at opfylde deres formål, jf. artikel 3, nr. 6).
 4. Gennemførelsesbestemmelserne til denne artikel vedtages efter forskriftsproceduren i artikel 22, stk. 2, senest den 15. maj 2008. I bestemmelserne skal indgå hensynet til relevante, eksisterende internationale standarder og brugerkrav, især vedrørende metadatavalidering.
Artikel 6 Medlemsstaterne fremstiller de i artikel 5 omhandlede metadata efter følgende tidsplan:
a) senest to år efter datoen for vedtagelse af gennemførelsesbestemmelserne, jf. artikel 5, stk. 4, for så vidt angår geodatasæt omfattet af de temaer, der er omhandlet i bilag I og II b) senest fem år efter datoen for vedtagelse af gennemførelsesbestemmelserne, jf. artikel 5, stk. 4, for så vidt angår geodatasæt omfattet af de temaer, der er omhandlet i bilag III.
KAPITEL III INTEROPERABILITET MELLEM GEODATASÆT OG -TJENESTER Artikel 7 1. Gennemførelsesbestemmelser, der omfatter tekniske ordninger for interoperabilitet og, hvor det er muligt, harmonisering af geodatasæt og -tjenester, der ændrer ikke-væsentlige bestemmelser i dette direktiv ved at supplere direktivet, vedtages efter forskriftsproceduren med kontrol i artikel 22, stk. 3. Relevante brugerkrav, eksisterende initiativer og internationale standarder med henblik på harmonisering af geodatasæt, samt feasibility- og cost-benefit-hensyn tages i betragtning, når gennemførelsesbestemmelserne fastlægges.
Hvis organisationer, der er oprettet i henhold til international ret, har vedtaget relevante standarder med henblik på at sikre interoperabilitet eller harmonisering af geodatasæt og -tjenester, indarbejdes disse standarder, og, hvis det er relevant, henvises der til de eksisterende tekniske bestemmelser i de i dette stykke omhandlede gennemførelsesbestemmelser.
2. Som udgangspunkt for sådanne gennemførelsesbestemmelser som fastsat i stk. 1, foretager Kommissionen analyser for at sikre, at bestemmelserne er gennemførlige og proportionale med hensyn til forventede omkostninger og udbytte, og giver det i artikel 22, stk. 1, nævnte udvalg meddelelse om resultatet af disse analyser.
Medlemsstaterne giver efter anmodning Kommissionen de oplysninger, der er nødvendige for, at den kan udarbejde sådanne analyser.
3. Medlemsstaterne sikrer, at alle nyligt indsamlede og omfattende restrukturerede geodatasæt og de tilsvarende geodatatjenester stilles til rådighed i overensstemmelse med gennemførelsesbestemmelserne, jf. stk. 1, inden to år efter deres vedtagelse, og at andre geodatasæt og -tjenester, der endnu anvendes, er til rådighed i overensstemmelse med gennemførelsesbestemmelserne inden syv år efter deres vedtagelse.
Geo­da­ta­sæt­te­ne stilles til rådighed i overensstemmelse med gennemførelsesbestemmelserne enten ved en tilpasning af eksisterende geodatasæt eller via de i artikel 11, stk. 1, litra d), omhandlede transformationstjenester.
 4. Gennemførelsesbestemmelserne, jf. stk. 1, omfatter definition og klassificering af geografiske objekter, der er relevante for geodatasæt, som har forbindelse til temaerne i bilag I, II eller III, og måden, hvorpå disse geodata er georefereret.
 5. Medlemsstaternes repræsentanter på nationalt, regionalt og lokalt plan samt andre fysiske eller juridiske personer, som har interesse i de pågældende geodata i kraft af deres rolle inden for infrastrukturen for geografisk information, herunder brugere, producenter, udbydere af værdiforøgende tjenester eller samordningsorganer, skal have lejlighed til at deltage i de forberedende drøftelser om indholdet af gennemførelsesbestemmelserne, jf. stk. 1, forud for behandling i det i artikel 22, stk. 1, nævnte udvalg.
Artikel 8 1. For geodatasæt, der svarer til et eller flere af temaerne i bilag I eller II, fastsættes de i artikel 7, stk. 1, anførte gennemførelsesbestemmelser, så de opfylder betingelserne i stk. 2, 3 og 4 i nærværende artikel.
 2. Der fastsættes gennemførelsesbestemmelser for følgende aspekter af geodata:
a) en fælles ramme for entydig identifikation af geografiske objekter, hvortil identer i nationale systemer kan henføres for at sikre interoperabilitet b) forholdet mellem geografiske objekter c) de nøgleattributter med tilhørende flersprogede tesaurusser, som der er behov for på mange forskellige politikområder, der kan få indvirkning på miljøet d) oplysninger om dataenes tidsdimension e) ajourføringer af dataene.
 3. Gennemførelsesbestemmelserne skal udformes således, at der sikres overensstemmelse mellem informationselementer, der henviser til samme sted, og mellem informationselementer, der henviser til samme objekt vist i forskellige målestoksforhold.
 4. Gennemførelsesbestemmelserne skal udformes, så det sikres, at oplysninger, der hidrører fra forskellige geodatasæt, er sammenlignelige, hvad angår de aspekter, der er henvist til i artikel 7, stk. 4, og i stk. 2 i nærværende artikel.
Artikel 9 De i artikel 7, stk. 1, omhandlede gennemførelsesbestemmelser vedtages efter følgende tidsplan:
a) senest den 15. maj 2009, for så vidt angår geo­da­ta­sæt for de temaer, der er omhandlet i bilag I b) senest den 15. maj 2012, for så vidt angår geo­da­ta­sæt for de temaer, der er omhandlet i bilag II og III.
Artikel 10 1. Medlemsstaterne sikrer, at informationer, herunder data, koder og tekniske klassificeringer, som er en forudsætning for, at de offentlige myndigheder eller tredjeparterne kan overholde de i artikel 7, stk. 1, omhandlede gennemførelsesbestemmelser, stilles til rådighed for disse parter på vilkår, der ikke begrænser deres brug til dette formål.
 2. For at skabe sammenhæng i geodata for et geografisk objekt, der strækker sig henover grænsen mellem to eller flere medlemsstater, træffer medlemsstaterne i relevante tilfælde fælles afgørelse om afbildningen og placeringen af sådanne fælles objekter.
KAPITEL IV NETTJENESTER Artikel 11 1. Medlemsstaterne opretter og driver et net bestående af følgende tjenester for de geodatasæt og -tjenester, som der er fremstillet metadata for i overensstemmelse med dette direktiv:
a) søgetjenester, der gør det muligt at søge efter geodatasæt og -tjenester ud fra indholdet af de tilsvarende metadata og at fremvise indholdet af metadata b) visningstjenester, der som et minimum gør det muligt at vise, navigere, zoome ind og ud, panorere eller overlejre geodatasæt, der kan vises, og at vise signaturforklaringer og relevant metadataindhold c) downloadtjenester, der gør det muligt at nedtage kopier af geodatasæt eller dele af sådanne sæt og, hvor det er muligt, at opnå direkte adgang hertil d) transformationstjenester, der gør det muligt at transformere geodatasæt med henblik på at opnå interoperabilitet e) tjenester, som gør det muligt at aktivere geo­da­ta­tje­ne­ster.
 Disse tjenester skal tage hensyn til relevante brugerkrav, være lette at anvende, være til rådighed for offentligheden og tilgængelige via internettet eller andre egnede telekommunikationsmidler.
 2. De tjenester, der er omhandlet i stk. 1, litra a), skal mindst give mulighed for at anvende følgende kombination af søgekriterier:
a) nøgleord b) klassificering af geodata og -tjenester c) kvaliteten og gyldigheden af geodata d) grad af overensstemmelse med gennemførelsesbestemmelserne, jf. artikel 7, stk. 1 e) geografisk placering f) betingelser for adgang til og brug af geodatasæt og -tjenester g) hvilke offentlige myndigheder der er ansvarlige for etablering, forvaltning, vedligeholdelse og distribution af geodatasættene og -tjenesterne.
 3. Transformationstjenesterne i stk. 1, litra d), kombineres med de andre tjenester i stk. 1 på en sådan måde, at alle disse tjenester kan drives i overensstemmelse med de i artikel 7, stk. 1, omhandlede gennemførelsesbestemmelser.
Artikel 12 Medlemsstaterne sikrer, at de offentlige myndigheder har teknisk mulighed for at forbinde deres geodatasæt og -tjenester med det net, der er omhandlet i artikel 11, stk. 1. Denne tjeneste stilles ligeledes efter anmodning herom til rådighed for tredjeparter, hvis geodatasæt og -tjenester er i overensstemmelse med gennemførelsesbestemmelsernes forpligtelser navnlig vedrørende metadata, nettjenester og interoperabilitet.
Artikel 13 1. Uanset artikel 11, stk. 1, kan medlemsstaterne begrænse offentlighedens adgang til geodatasæt og -tjenester via de tjenester, der er anført i artikel 11, stk. 1, litra a), når en sådan adgang ville få negative følger for internationale forbindelser, den offentlige sikkerhed eller det nationale forsvar.
 Uanset artikel 11, stk. 1, kan medlemsstaterne begrænse offentlighedens adgang til geodatasæt og -tjenester via de tjenester, der er anført i artikel 11, stk. 1, litra b)-e), eller til de e-handelstjenester, der er anført i artikel 14, stk. 3, når en sådan adgang ville få negative følger for et af følgende forhold:
a) offentlige myndigheders tavshedspligt for så vidt angår sagsbehandling, når lovgivningen stiller krav om en sådan fortrolig behandling b) internationale forbindelser, den offentlige sikkerhed eller det nationale forsvar c) retssagers behandling ved domstolene, en persons mulighed for at få en retfærdig rettergang eller offentlige myndigheders mulighed for efterforskning af strafferetlig eller disciplinær art d) beskyttelsen af forretnings- og fabrikshemmeligheder, hvis de skal beskyttes i henhold til national ret eller fællesskabsret med henblik på at beskytte en legitim økonomisk interesse, herunder offentlighedens interesser i at bevare statistisk fortrolighed og fortrolighed i skatteforhold e) intellektuelle ejendomsrettigheder f) beskyttelsen af personoplysninger og/eller sagsakter vedrørende fysiske personer, hvis den pågældende person ikke har givet samtykke til offentliggørelse heraf, og hvis en sådan fortrolighed har hjemmel i national ret eller fællesskabsret g) andre personers interesser eller beskyttelse, når disse personer har givet de ønskede oplysninger frivilligt uden at være, eller kunne blive gjort, juridisk forpligtet hertil, medmindre de pågældende har givet deres samtykke til offentliggørelse af oplysningerne h) beskyttelsen af det miljø, oplysningerne vedrører, som f.eks. sjældne arters levesteder.
2. De i stk. 1 anførte grunde til at begrænse adgangen skal fortolkes restriktivt under hensyntagen til samfundets interesse i, at offentligheden har adgang til tjenesterne i konkrete tilfælde.
I hvert enkelt tilfælde skal de offentlige interesser, der varetages ved udlevering, afvejes over for de interesser, der varetages ved at begrænse adgangen eller gøre den betinget.
Medlemsstaterne må ikke i kraft af stk. 1, litra a), d), f), g) eller h), begrænse adgangen til oplysninger om emissioner til miljøet.
 3. Inden for disse rammer og for så vidt angår anvendelsen af stk. 1, litra f), sikrer medlemsstaterne, at kravene i direktiv 95/46/EF overholdes.
Artikel 14 1. Medlemsstaterne sikrer, at de tjenester, der er anført i artikel 11, stk. 1, litra a) og b), stilles gratis til rådighed for offentligheden.
 2. Uanset stk. 1 kan medlemsstaterne tillade, at en offentlig myndighed, der leverer en tjeneste, der er omhandlet i artikel 11, stk. 1, litra b), opkræver gebyrer i tilfælde, hvor sådanne gebyrer sikrer vedligeholdelsen af geodatasættene og -tjenesterne, navnlig i tilfælde der omfatter meget store mængder data, der ofte opdateres.
 3. Data, der stilles til rådighed via de i artikel 11, stk. 1, litra b), nævnte visningstjenester, kan gives en form, som hindrer, at de senere udnyttes kommercielt.
4. Opkræver offentlige myndigheder gebyr for brug af de tjenester, der er anført i artikel 11, stk. 1, litra b), c) eller e), sikrer medlemsstaterne, at der er adgang til e-handelstjenester.
Disse tjenester kan være omfattet af ansvarsfraskrivelse, kliklicens eller om nødvendigt licens.
Artikel 15 1. Kommissionen opretter og driver en Inspire-geoportal på fællesskabsplan.
2. Medlemsstaterne giver adgang til de tjenester, der er omhandlet i artikel 11, stk. 1, via den i stk. 1 nævnte Inspire-geoportal.
Medlemsstaterne kan også give adgang til disse tjenester via deres egne tilslutningspunkter.
Artikel 16 Gennemførelsesbestemmelser, der ændrer ikke-væsentlige bestemmelser i dette kapitel ved at supplere kapitlet, vedtages efter forskriftsproceduren med kontrol i artikel 22, stk. 3, og de omfatter navnlig fastsættelse af:
a) tekniske specifikationer for de tjenester, der er anført i artikel 11 og 12, samt minimumskriterier for disse tjenesters ydeevne under hensyntagen til eksisterende rapporteringskrav og anbefalinger, der er vedtaget inden for rammerne af Fællesskabets miljølovgivning, eksisterende e-handelstjenester og den teknologiske udvikling b) de forpligtelser, der er anført i artikel 12.
KAPITEL V VIDEREGIVELSE AF DATA Artikel 17 1. Hver medlemsstat vedtager foranstaltninger, der gør det muligt for dens offentlige myndigheder, der er nævnt i artikel 3, nr. 9), litra a) og b), at stille geodatasæt og -tjenester til rådighed for hinanden.
Disse foranstaltninger skal sætte de pågældende offentlige myndigheder i stand til at få adgang til geodatasæt og -tjenester og at udveksle og anvende disse datasæt og tjenester for at udføre offentlige opgaver, der kan få virkninger for miljøet.
 2. De i stk. 1 omhandlede foranstaltninger skal udelukke enhver restriktion, der vil kunne skabe praktiske hindringer for gensidig tilrådighedsstillelse af geodatasæt og -tjenester på anvendelsestidspunktet.
3. Medlemsstaterne kan give offentlige myndigheder, der leverer geodatasæt og tjenester, tilladelse til at udstede licens til og/eller opkræve gebyrer herfor fra de offentlige myndigheder eller Fællesskabets institutioner og organer, som anvender disse geodatasæt og -tjenester.
Ethvert gebyr eller enhver licens skal være i fuld overensstemmelse med det generelle mål at fremme udvekslingen af geodatasæt og -tjenester mellem offentlige myndigheder.
Når der opkræves gebyr, skal denne begrænses til, hvad der er nødvendigt for at sikre den nødvendige kvalitet og levering af geodatasæt og -tjenester samt en rimelig forrentning af investeringerne, idet der i givet fald tages hensyn til kravene om selvfinansiering for de offentlige myndigheder, der leverer geodatasæt og -tjenester.
Geodatasæt og -tjenester, som medlemsstaterne stiller til rådighed for Fællesskabet institutioner og organer til opfyldelse af rapporteringsforpligtelser i medfør af fællesskabslovgivningen vedrørende miljø, kan der ikke opkræves gebyrer for.
 4. Ordningerne for gensidig tilrådighedsstillelse af geodatasæt og -tjenester, der er omhandlet i stk. 1, 2 og 3, skal være åbne for offentlige myndigheder, der er nævnt i artikel 3, nr. 9), litra a) og b), i andre medlemsstater og for Fællesskabets institutioner og organer med henblik på udførelse af offentlige opgaver, der kan få virkninger for miljøet.
 5. Ordningerne for gensidig tilrådighedsstillelse af geodatasæt og -tjenester, der er omhandlet i stk. 1, 2 og 3, skal på et gensidigt og ligeligt grundlag være åbne for organer, der er oprettet ved internationale aftaler, som Fællesskabet og medlemsstaterne er part i, med henblik på opgaver, der kan få virkninger for miljøet.
 6. Hvis ordningerne for gensidig tilrådighedsstillelse af geodatasæt og -tjenester, der er omhandlet i stk. 1, 2 og 3, stilles til rådighed i medfør af stk. 4 og 5, kan disse ordninger ledsages af krav i henhold til national lovgivning for anvendelse heraf.
 7. Uanset denne artikel kan medlemsstaterne begrænse gensidig tilrådighedsstillelse, såfremt dette ville bringe retssagers behandling ved domstolene, den offentlige sikkerhed, det nationale forsvar eller internationale forbindelser i fare.
8. Medlemsstaterne giver Fællesskabets institutioner og organer adgang til geodatasæt og -tjenester på harmoniserede vilkår.
Gennemførelsesbestemmelser for disse vilkår, der ændrer ikke-væsentlige bestemmelser i dette direktiv ved at supplere direktivet, vedtages efter forskriftsproceduren med kontrol i artikel 22, stk. 3. Disse gennemførelsesbestemmelser skal fuldt ud overholde principperne i stk. 1-3.
KAPITEL VI SAMORDNING OG SUPPLERENDE FORANSTALTNINGER Artikel 18 Medlemsstaterne sikrer, at der på alle forvaltningsniveauer udpeges passende strukturer og mekanismer til samordning af bidragene fra alle, der har en interesse i deres infrastrukturer for geo­gra­fisk information.
 Disse strukturer samordner bidragene fra bl.a. brugerne, producenterne, udbyderne af værdiforøgende tjenester og samordningsorganerne vedrørende identifikation af relevante datasæt, brugerbehov, tilvejebringelse af oplysninger om eksisterende praksis og af tilbagemeldinger om gennemførelsen af dette direktiv.
Artikel 19 1. Ansvaret for at samordne Inspire på fællesskabsplan påhviler Kommissionen, som i denne opgave bistås af relevante organisationer og navnlig af Det Europæiske Miljøagentur.
2. Hver medlemsstat udpeger et kontaktpunkt, normalt en offentlig myndighed, som ansvarlig for kontakten med Kommissionen i forbindelse med dette direktiv.
Dette kontaktpunkt støttes af en samordningsstruktur under hensyn til fordelingen af beføjelser og opgaver internt i medlemsstaterne.
Artikel 20 Gennemførelsesbestemmelserne i dette direktiv tager behørigt hensyn til standarder, der vedtages af de europæiske standardiseringsorganer efter proceduren i direktiv 98/34/EF, samt internationale standarder.
KAPITEL VII AFSLUTTENDE BESTEMMELSER Artikel 21 1. Medlemsstaterne overvåger gennemførelsen og anvendelsen af deres infrastrukturer for geografisk information.
Resultaterne af denne overvågning gøres permanent tilgængelig for Kommissionen og for offentligheden.
 2. Senest den 15. maj 2010 tilsender medlemsstaterne Kommissionen en rapport med en kortfattet beskrivelse af:
a) hvordan samordningen mellem leverandører og brugere af geodatasæt og -tjenester samt formidlende organer varetages, af forholdet til tredjeparter og organiseringen af kvalitetssikringen b) hvordan hhv. offentlige myndigheder og tredjeparter bidrager til at få infrastrukturen for geografisk information til at fungere og til at samordne den c) oplysninger om brugen af infrastrukturen for geografisk information d) aftalerne mellem offentlige myndigheder om at stille data til rådighed for hinanden e) omkostninger og udbytte ved gennemførelse af dette direktiv.
 3. Hvert tredje år og første gang senest den 15. maj 2013 tilsender medlemsstaterne Kommissionen en rapport med ajourførte oplysninger om de punkter, der er nævnt i stk. 2.
 4. Detaljerede gennemførelsesbestemmelser til denne artikel vedtages efter forskriftsproceduren i artikel 22, stk. 2.
Artikel 22 1. Kommissionen bistås af et udvalg.
 2. Når der henvises til dette stykke, anvendes artikel 5 og 7 i afgørelse 1999/468/EF, jf. dennes artikel 8.
 Perioden i artikel 5, stk. 6, i afgørelse 1999/468/EF fastsættes til tre måneder.
 3. Når der henvises til dette stykke, anvendes artikel 5a, stk. 1-4 og artikel 7 i afgørelse 1999/468/EF, jf. dennes artikel 8.
Artikel 23 Kommissionen forelægger senest den 15. maj 2014 og derefter hvert sjette år Europa-Parlamentet og Rådet en rapport om gennemførelsen af dette direktiv, der bl.a. er baseret på medlemsstaternes rapporter i henhold til artikel 21, stk. 2 og 3.
 Om nødvendigt ledsages rapporten af forslag til foranstaltninger fra Fællesskabets side.
Artikel 24 1. Medlemsstaterne sætter de nødvendige love og administrative bestemmelser i kraft for at efterkomme dette direktiv senest den 15. maj 2009.
Disse love og bestemmelser skal ved vedtagelsen indeholde en henvisning til dette direktiv eller ved offentliggørelsen ledsages af en sådan henvisning.
De nærmere regler for henvisningen fastsættes af medlemsstaterne.
 2. Medlemsstaterne meddeler Kommissionen teksten til de vigtigste nationale retsforskrifter, som de udsteder på det område, der er omfattet af dette direktiv.
Artikel 25 Dette direktiv træder i kraft på tyvendedagen efter offentliggørelsen i Den Europæiske Unions Tidende.
Artikel 26 Dette direktiv er rettet til medlemsstaterne.
 Udfærdiget i Strasbourg, den 14. marts 2007.
På Europa-Parlamentets vegne H.-G.
Pöttering Formand På Rådets vegne G.
Gloser Formand BILAG I GEODATATEMAER, SOM OMHANDLET I ARTIKEL 6, LITRA a), ARTIKEL 8, STK. 1, OG ARTIKEL 9, LITRA a) 1. Koordinatsystemer Systemer for entydig rumlig stedfæstelse af geografiske informationer ved hjælp af et sæt koordinater (x, y, z) og/eller længde, bredde og højde, baseret på et horisontalt og vertikalt geodætisk datum.
2. Geografiske kvadratnetsystemer Et harmoniseret kvadratnet med flere cellestørrelser samt fælles nulpunkt og standardiseret cellelokalisering og -størrelse.
3. Stednavne Navne på områder, regioner, lokaliteter, byer, forstæder, bebyggelser og alle former for geografiske og topografiske objekter af offentlig eller historisk interesse.
4. Administrative enheder Forvaltningsenheder, der inddeler områder, hvor medlemsstaterne har og/eller udøver jurisdiktionelle rettigheder på lokalt, regionalt og nationalt plan, adskilt af administrative grænser.
5. Adresser Lokalisering af ejendomme på grundlag af adresseidenter, normalt ved hjælp af vejnavn, husnummer og postnummer.
6. Matrikulære parceller Arealer, der er defineret i matrikelregistre eller lignende.
7. Transportnet Transportnet for biler, tog, fly og skibe med tilhørende infrastruktur.
Omfatter forbindelser mellem de forskellige net.
Omfatter også det transeuropæiske transportnet som defineret i Europa-Parlamentets og Rådets beslutning nr. 1692/96/EF af 23. juli 1996 om Fællesskabets retningslinjer for udvikling af det transeuropæiske transportnet 14)og fremtidige ændringer af denne beslutning.
8. Hydrograf Hydrografiske elementer, herunder havområder og alle andre vandområder og dertil knyttede forekomster, herunder også vandløbsoplande og vandløbsdeloplande.
I givet fald i henhold til definitionerne i Europa-Parlamentets og Rådets direktiv 2000/60/EF af 23. oktober 2000 om fastlæggelse af en ramme for Fællesskabets vandpolitiske foranstaltninger 15)og i form af net.
9. Beskyttede lokaliteter Områder, der er udpeget eller forvaltes inden for en ramme af international, fællesskabs- og medlemsstatslovgivning for at nå bestemte bevaringsmål.
BILAG II GEODATATEMAER, SOM OMHANDLET I ARTIKEL 6, LITRA a), ARTIKEL 8, STK. 1, OG ARTIKEL 9, LITRA b) 1. Højde Digitale højdemodeller for land, is og havoverflade.
Omfatter landhøjder, havdybder og kystlinje.
2. Arealdække Jordens fysiske og biologiske overflade, herunder kunstige overflader, landbrugsarealer, skove, (halv-)naturlige områder, vådområder, vandområder.
3. Ortofoto Georefererede billeddata om Jordens overflade optaget fra enten satellit- eller flybaserede sensorer.
4. Geologi Geologi karakteriseret ved sammensætning og struktur.
Omfatter grundfjeld, grundvandsmagasiner og geomorfologi.
BILAG III GEODATATEMAER, SOM OMHANDLET I ARTIKEL 6, LITRA b), OG ARTIKEL 9, LITRA b) 1. Statistiske enheder Enheder for formidling eller anvendelse af statistiske oplysninger.
2. Bygninger Geografisk stedfæstelse af bygninger.
3. Jord Jordbund og underjord karakteriseret efter dybde, tekstur, struktur og indhold af partikler og organisk materiale, stenindhold, erosion, i givet fald gennemsnitlig hældning og forventet vandlagringskapacitet.
4. Arealanvendelse Området karakteriseret ved dets nuværende og fremtidige planlagte funktion eller samfundsøkonomiske formål (f.eks. beboelse, industri, handel, landbrug, skovbrug, rekreation).
5. Sikkerhed og sundhed Geografisk fordeling af dominansen af patologier (allergier, kræft, luftvejssygdomme, osv.), oplysninger om indvirkningen på menneskers sundhed (biologiske markører, nedsat frugtbarhed, epidemier) eller trivsel (træthed, stress, osv.), der er direkte (luftforurening, kemikalier, udtynding af ozonlaget, støj, osv.) eller indirekte (fødevarer, genmodificerede organismer, osv.) knyttet til miljøkvaliteten.
6. Offentlig forsyningsvirksomhed og offentlige tjenesteydelser Omfatter forsyningsvirksomhed så som kloakering, affaldshåndtering, energiforsyning og vandforsyning, administrative og sociale offentlige tjenester som f.eks. offentlige administrationer, civilbeskyttelsesanlæg, skoler og hospitaler.
7. Miljøovervågningsfaciliteter Lokalisering og drift af miljøovervågningsfaciliteter omfatter observation og måling af emissioner, af miljøelementernes tilstand og af andre økosystemparametre (biodiversitet, plantevækstens økologiske betingelser, osv.) foretaget af eller på vegne af offentlige myndigheder.
8. Produktions- og industrifaciliteter Industrielle produktionsanlæg, herunder de anlæg, der er omfattet af Rådets direktiv 96/61/EF af 24. september 1996 om forebyggelse og bekæmpelse af forurening, 16)og vandudvindingsanlæg, miner, oplagspladser.
9. Landbrugs- og akvakulturanlæg Landbrugsudstyr og -produktionsanlæg (herunder vandingssystemer, drivhuse og stalde).
10. Befolkningsfordeling  demografi Den geografiske fordeling af befolkningen, herunder befolkningskarakteristika og aktivitetsniveauer, i kvadratnetceller, forvaltningsenheder eller andre analytiske enheder.
11. Forvaltede og regulerede områder samt områder med brugsbegrænsning og indberetningsenheder Områder, der forvaltes, reguleres eller benyttes som indberetningsenheder på internationalt, europæisk, nationalt, regionalt og lokalt plan.
Omfatter affaldsdepoter, områder med brugsbegrænsninger af hensyn til drikkevandsindvinding, nitratfølsomme områder, regulerede sejlruter til søs og på større indlandsvandområder, områder for dumpning af affald, områder med støjbegrænsning, områder, hvor der er tilladelse til efterforskning og minedrift, vandområdedistrikter, relevante indberetningsenheder samt områder for kystzoneforvaltning.
12. Områder med naturlige risici Sårbare områder, karakteriseret efter naturlige risici (alle atmosfæriske, hydrologiske, seismiske og vulkanske fænomener samt brande, som på grund af stedet, hvor de forekommer, deres omfang og hyppighed kan få alvorlige følger for samfundet), f.eks. oversvømmelser, jordskred og sammensynkning, laviner, skovbrande, jordskælv og vulkanudbrud.
13. Atmosfæriske forhold Fysiske forhold i atmosfæren.
Omfatter geodata, der bygger på målinger, modeller eller begge dele; omfatter også målepunkternes placering.
14. Meteorologisk-geografiske forhold Vejrforhold og målinger heraf; nedbør, temperatur, evapotranspiration, vindhastighed og -retning.
15. Oceanografiske/geografiske forhold Fysiske forhold til havs (strømme, saltholdighed, bølgehøjde osv.) 16. Havområder Fysiske forhold i have og saltholdige søer, opdelt på områder og delområder med fælles egenskaber.
17. Biogeografiske regioner Områder, der har relativt ensartede økologiske forhold med fælles egenskaber.
18. Levesteder og biotoper Geografiske områder, der er kendetegnet ved særlige økologiske forhold, processer, strukturer og (livsunderstøttende) funktioner, og som er det fysiske grundlag for de organismer, der lever der.
Omfatter land- og vandområder, som er kendetegnet ved særlige geografiske, abiotiske eller biotiske forhold, uanset om de er helt eller delvis naturlige.
19. Artsfordeling Den geografiske fordeling af forekomsten af dyre- og plantearter i kvadratnetceller, forvaltningsenheder eller andre analytiske enheder.
20. Energiressourcer Energiressourcer, herunder kulbrinter, vandkraft, bioenergi, sol, vind osv. samt, hvis det er relevant, dybde-/højdeoplysninger om ressourcens omfang.
21. Mineralressourcer Mineralressourcer, herunder metalmalme, industrmineraler osv. samt, hvis det er relevant, dybde-/højdeoplysninger om ressourcens omfang.
 1) Loven indeholder bestemmelser, der gennemfører dele af Europa-Parlamentets og Rådets direktiv 2007/2/EF af 14. marts 2007 om opbygning af en infrastruktur for geografisk information i Det Europæiske Fællesskab (Inspire) (EU-Tidende 2007 L 108, side 1).
 1) EUT C 221 af 8.9.2005, s. 33.
 2) Europa-Parlamentets udtalelse af 7.6.2005 (EUT C 124 E af 25.5.2006, s. 116), Rådets fælles holdning af 23.1.2006 (EUT C 126 E af 30.5.2006, s. 16) og Europa-Parlamentets holdning af 13.6.2006 (endnu ikke offentliggjort i EUT). Rådets afgørelse af 29.1.2007 og Europa-Parlamentets lovgivningsmæssige beslutning af 13.2.2007 (endnu ikke offentliggjort i EUT).
 3) EUT L 242 af 10.9.2002, s. 1.
 4) EUT L 41 af 14.2.2003, s. 26.
 5) EUT L 345 af 31.12.2003, s. 90.
6) EFT L 138 af 28.5.2002, s. 1 7) EFT L 192 af 28.7.2000, s. 36.
 8) EUT L 324 af 11.12.2003, s. 1. Ændret ved forordning (EF) nr. 788/2004 (EUT L 138 af 30.4.2004, s. 17).
 9) EFT L 281 af 23.11.1995, s. 31. Ændret ved forordning (EF) nr. 1882/2003 (EUT L 284 af 31.10.2003, s. 1).
 10) EFT L 204 af 21.7.1998, s. 37. Senest ændret ved tiltrædelsesakten af 2003.
 11) EFT L 120 af 11.5.1990, s. 1. Senest ændret ved Europa-Parlamentets og Rådets forordning (EF) nr. 1641/2003 (EUT L 245 af 29.9.2003, s. 1).
 12) EUT C 321 af 31.12.2003, s. 1.
 13) EFT L 184 af 17.7.1999, s. 23. Ændret ved afgørelse 2006/512/EF (EUT L 200 af 22.7.2006, s. 11).
 14) EFT L 228 af 9.9.1996, s. 1. Senest ændret ved Rådets forordning (EF) nr. 1791/2006 (EUT L 363 af 20.12.2006, s. 1).
 15) EFT L 327 af 22.12.2000, s. 1. Ændret ved beslutning nr. 2455/2001/EF (EFT L 331 af 15.12.2001, s. 1).
 16) EFT L 257 af 10.10.1996, s. 26. Senest ændret ved Europa-Parlamentets og Rådets forordning (EF) nr. 166/2006 (EUT L 33 af 4.2.2006, s. 1).
