Ankestyrelsens principafgørelse O-34-95 om særlig indretning - hjælpemiddel - automatisk transmission - bil Resume:
En ansøger, der modtog højeste førtidspension på grund af diskusprolaps, var ikke berettiget til støtte til køb af bil.
Hans kørekort havde påtegning om automatisk transmission og servostyring.
Ankestyrelsen tiltrådte revaliderings- og pensionsnævnets afgørelse, hvorefter ansøger var berettiget til støtte til særlig indretning i form af automatisk transmission og servostyring, enten til indbygning i hans nuværende bil, som var ca. 3 år gammel, eller til indbygning i en bil, han anskaffede for egne midler.
Installering af de påkrævede indretninger i ansøgers nuværende bil ville koste ca. 40.000 kr.
1-års reglen og beløbsrammen for automatisk transmission i § 9, stk. 2, gælder således ikke, hvis der er tale om efterfølgende indretninger i bilen.
I disse situationer finder § 9, stk. 1, anvendelse.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 58, stk. 3 Sagsfremstilling:
En ansøger fik afslag på støtte til køb af bil og fritagelse for vægtafgift.
Han havde diskusprolaps og modtog højeste førtidspension.
 Kørekortet indeholdt påtegning om automatisk transmission og servostyring, og revaliderings- og pensionsnævnet bevilgede støtte hertil samt til et drejesæde.
Ansøger havde en bil, der var ca. 3 år gammel, og som han ikke havde fået støtte til.
En bilforhandler udarbejdede et overslag, hvorefter det ville koste ca. 40.000 kr. at installere de krævede indretninger i ansøgers nuværende bil.
 Ansøger gjorde gældende, at det ikke kunne betale sig, men at det ville være mere hensigtsmæssigt at yde støtte til en ny bil.
 Afgørelse:
 Ankestyrelsen var enig med nævnet i, at ansøger var berettiget til tilskud til automatisk transmission, servostyring og specialsæde til indbygning enten i hans nuværende bil eller i en bil, han anskaffede for egne midler.
 Ankestyrelsen tiltrådte således nævnets afgørelse.
