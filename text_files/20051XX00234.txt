Skriftlig fremsættelse (25. januar 2006) Indenrigs- og sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov  

 om krav til kvalitet og sikkerhed ved  

 håndtering af humane væv og celler (vævsloven).
(Lovforslag nr.
L 138).
 Lovforslaget gennemfører for det første Europa-Parlamentets  

 og Rådets direktiv  

  

 2004/23/EF af 31.  

 marts 2004 om fastsættelse af standarder for kvaliteten og sikkerheden ved  

 donation, udtagning, testning, behandling, præservering, opbevaring og  

 distribution af humane væv og celler  

  

 (i det følgende: vævsdirektivet) i  

 dansk ret.
 Det foreslås endvidere at etablere hjemmel for en  

 administrativ implementering af to gennemførelsesdirektiver, som forventes  

 udstedt af Kommissionen i medfør af vævsdirektivet inden for kort tid.
 Transplantation af humane væv og celler er et område inden  

 for lægevidenskaben, som er i stærk vækst, og som åbner store muligheder for  

 behandling af hidtil uhelbredelige sygdomme.
 Anvendelsen af biologisk materiale til behandling af  

 mennesker udgør imidlertid en potentiel sundhedsrisiko, som kan sammenlignes  

 med de risici, som kendes på blodproduktområdet, herunder navnlig risikoen  

 for  

 overførsel af smitsomme sygdomme.
 Vævsdirektivet sigter derfor mod at forbedre kvaliteten og  

 sikkerheden af humane væv og celler ved at indføre en overordnet og  

 sammenhængende regulering af krav til håndteringen af humane væv og celler,  

 der  

 anvendes i den menneskelige organisme, herunder navnlig med henblik på at  

 minimere risikoen for overførsel af infektionssygdomme.
 Ved gennemførelse af direktivets kvalitets- og  

 sikkerhedskrav sikres en høj grad af beskyttelse af menneskers sundhed i  

 forbindelse med anvendelsen af biologisk materiale i patientbehandlingen m.v.
 Indførelsen af ensartede og høje krav til kvalitet og  

 sikkerhed ved håndteringen af væv og celler vil endvidere kunne bidrage til  

 at  

 fremme donation af væv og celler til brug for behandlingen af patienter, som  

 led i kliniske forsøg på mennesker og på anden måde.
 Implementering af vævsdirektivet og de tilhørende  

 gennemførelsesdirektiver i dansk ret forudsætter, at der vedtages ny  

 lovgivning.
 Det foreslås derfor at indføre en sammenhængende og  

 overordnet regulering af krav til kvalitet og sikkerhed i forbindelse med  

 håndtering af væv og celler, der skal anvendes i den menneskelige organisme  

 til  

 brug for behandlingen af patienter, som led i et behandlingsforløb og på  

 anden  

 måde.
 Idet jeg i øvrigt tillader mig at henvise til lovforslaget  

 og de ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
