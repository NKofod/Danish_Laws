Ankestyrelsens principafgørelse 127-10 om arbejdsskade - ulykke - anerkendelse - psykisk skade - hændelse/påvirkning - årsagssammenhæng Resume:
Vurderingen af, omen hændelse/påvirkning er egnet til at forårsage en psykisk skade, skal foretages på baggrund af alle tre momenter i ulykkesbegrebet.
Det vil sige: (personskade - pludselig hændelse/påvirkning  årsagssammenhæng.
Der stilles ikke krav om, at hændelsen/påvirkningen skal have medført en varig psykisk sygdom.
Forbigående psykiske symptomer opfylder lovens personskadebegreb.
Dermed er det muligt at anerkende, hvis hændelsens/påvirkningens karakter og omfang er egnet til at forårsage en psykisk skade som for eksempel chok, krisereaktion, belastningsreaktion mv.
 Hvis der ikke er en biologisk og logisk forklaring på, at en given psykisk skade er opstået som følge af en hændelse/påvirkning, kan det skyldes, at den psykiske skade er opstået, som følge af en særlig disposition hos tilskadekomne til at udvikle skaden uden kendt ydre påvirkning.
 Det er ikke tilstrækkeligt til at anerkende, at der er tidsmæssig sammenhæng mellem hændelsen/påvirkningen og den psykiske skade.
 I sager om psykiske skader indgår følgende momenter i vurderingen af, om hændelsen/påvirkningen er egnet til at forårsage skaden:
- om der er tale om en overfusning eller en trussel, - om den, der fremsætter truslen er kendt for at gøre alvor af sine trusler - om der er tale om en indirekte eller direkte konfrontation, - om forløbet er kontrolleret eller kaotisk, - om der er opbakning fra kolleger eller tilskadekomne er alene, - om tilskadekomne, som fagperson har et beredskab i kraft af uddannelse eller erfaring, til at håndtere hændelsen/påvirkningen.
I sag nr. 1, var der tale om en ulykke.
En kommunal sagsbehandler fik et psykisk chok med angst og grådlabilitet efter at en borger overfusede hende verbalt og var så truende i sit kropssprog, at en sikkerhedsvagt var nødt til at lægge sig imellem.
Borgeren var kendt for at være ubehagelig overfor andre sagsbehandlere.
 I sag nr. 2, var der ikke tale om en ulykke, da en sygeplejerske fik et chok efter en psykiatrisk patient til tilskadekomnes kollega havde udtalt, at han ville slå hende ihjel.
 I sag nr. 3, var der ikke tale om en ulykke da en pædagogmedhjælper fik en psykisk reaktion efter en konflikt med en stærkt udadreagerende dreng fra 4. klasse.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 5 og § 6 Note:
 Denne principafgørelse erstatter U-9-07.
 Afgørelse:
Ankestyrelsen har i principielt ankemøde truffet afgørelse om anerkendelse af en anmeldt skade, som du var udsat for den 7. april 2008. Vi har behandlet sagen principielt for at belyse praksis om psykiske arbejdsskader.
Resultatet er  Din psykiske reaktion er ikke en arbejdsskade Det betyder, at du ikke har ret til erstatning eller andre ydelser efter arbejdsskadeloven.
 Vi er således kommet til samme resultat som Arbejdsskadestyrelsen.
Begrundelsen for afgørelsen Vi anser ikke hændelsen den 7. april 2008, hvor en dreng fra 4. klasse ramte dig med en stang i ansigtet og efterfølgende kastede en skraldespand efter dig, for at være egnet til at medføre en psykisk reaktion.
Vi har lagt vægt på, at der ikke var tale om et målrettet slag mod dig og at drengen ramte dig med jernstangen mere eller mindre tilfældigt, da du gik ind i en konflikt mellem ham og en anden dreng.
Kort efter kastede drengen en skraldespand efter dig og havde øjenkontakt med dig under kastet.
Vi vurderer heller ikke, at denne situation havde en karakter og et omfang, der var egnet til at medføre en psykisk reaktion.
Drengen havde forinden været aggressiv overfor din kollega og kastet rundt med stole og køkkenruller.
Vi finder, at dette er udtryk for en stærkt udadreagerende adfærd, men at der ikke var tale om en adfærd, der var personligt rettet mod dig.
 Der er ikke anmeldt en fysisk skade.
Det fremgår af de lægelige oplysninger i sagen, at du tidligere har været udsat for kriser i forbindelse med en dødsulykke på en arbejdsplads og i forbindelse med din mands arbejdsulykke.
Behandlende psykolog vurderer, at du har reageret voldsomt og at du har været præget af en retraumatisering.
Din nuværende psykiske tilstand kan skyldes en disposition hos dig.
Ved en ulykke forstås efter arbejdsskadeloven en personskade, som er forårsaget af en hændelse eller en påvirkning, som sker pludseligt eller inden for 5 dage.
Det er en betingelse for at anerkende skaden, at hændelsen eller påvirkningen er egnet til at forårsage skaden.
Det er ikke tilstrækkeligt, at der er tidsmæssig sammenhæng mellem hændelsen og skaden.
 I vurderingen af, om en konfliktsituation er egnet til at medføre en psykisk skade indgår situationens alvor herunder, om der er tale om en direkte eller indirekte konfrontation, om forløbet er kontrolleret eller kaotisk og om der er opbakning af kolleger eller den ansatte er alene.
 I vurderingen kan tillige indgå om påvirkningen rettes mod en fagperson under udførelsen af arbejdet og om fagpersonen i kraft af uddannelse eller arbejdserfaring har et beredskab til at tackle påvirkningen.
 Vi har i din sag lagt vægt på, at du har arbejdet som pædagogmedhjælper siden 1. oktober 2002.
Oplysningerne fremgår særligt af dine egne oplysninger til sagen, lægeerklæring I samt erklæring fra psykolog XX.
Bemærkninger til klagen Dit fagforbund YY er kommet med en uddybende beskrivelse af hændelsesforløbet.
YY finder, at du har været udsat for en voldsom hændelse, som har været egnet til at medføre de psykiske gener, som er beskrevet i erklæring fra psykolog XX fra september 2008. Forbundet oplyser tillige, at det implicerede barn var 12-13 år, oprindeligt gik i 6 klasse og var utilpasset.
Vi bemærker, at oplysningerne er indgået ved sagens behandling men, at de ikke ændrer ved vurderingen.
Barnets alder har ikke en selvstændig betydning og sikrede har ikke i de indledende oplysninger oplyst andet, end at der var tale om en dreng i 4. klasse.
Vi har derfor lagt til grund, at barnet ikke var større end de øvrige børn på klassetrinnet.
Oplysningerne i sagen  de oplysninger, som forelå, da Arbejdsskadestyrelsen traf afgørelse i sagen  Arbejdsskadestyrelsens afgørelse af 16. marts 2009. Ved denne afgørelse fik du afslag på anerkendelse som en ulykke.
