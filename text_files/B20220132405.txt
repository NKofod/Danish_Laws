Bekendtgørelse om en særlig accelerationsindsats I medfør af § 9 i lov nr. 691 af 8. juni 2018 om Vækstfonden og akt nr. 251 af 12. maj 2022 fastsættes:
 § 1. Vækstfonden administrerer de midler, der indskydes som egenkapital i Vækstfonden i forbindelse med etableringen af en særlig accelerationsindsats til voksende danske virksomheder og til udenlandske virksomheder, som forventes at have en positiv effekt på dansk erhvervsliv.
 Stk. 2. Vækstfondens administration af midler under den særlige accelerationsindsats, jf. stk. 1, sker i henhold til bestemmelserne i lov om Vækstfonden samt de for Vækstfonden i øvrigt gældende regler og politikker med de ændringer og tilpasninger, der følger af denne bekendtgørelse.
Segmenter og vilkår § 2. Vækstfonden kan med midlerne under den særlige accelerationsindsats foretage investeringer i og yde finansiering til hurtigt voksende vækstvirksomheder med henblik på at fastholde og videreudvikle aktiviteter i Danmark samt tiltrække aktiviteter til Danmark.
 Stk. 2. Ved investeringer og finansiering forstås særligt egenkapitalinvesteringer og egenkapitallignende finansiering.
 § 3. Vækstfonden kan foretage investeringer og yde finansiering direkte såvel som indirekte gennem fonde.
 Stk. 2. Ved indirekte investeringer og finansiering af virksomheder gennem fonde skal Vækstfonden sikre, at den pågældende fond har tilstrækkeligt fokus på målgruppen og instrumenterne for den særlige accelerationsindsats, jf. § 2, stk. 1-2.
 Stk. 3. Ved indirekte investeringer og finansiering af virksomheder gennem fonde skal Vækstfonden vurdere, at fonden skaber et tilstrækkeligt dansk samfundsmæssigt afkast, jf. lov om Vækstfondens § 1, stk. 1.
 § 4. Vækstfondens investeringer og finansieringer, nye såvel som opfølgende, under den særlige accelerationsindsats skal foretages på markedsvilkår og overholde relevante statsstøtteretlige regler.
 Stk. 2. Investeringer og finansiering i medfør af denne bekendtgørelse forudsætter Europa-Kommissionens godkendelse af kapitalindskuddet, jf. også akt nr. 251 af 12. maj 2022.
Tilsyn § 5. Erhvervsministeriet fører tilsyn med Vækstfondens anvendelse af midlerne under accelerationsindsatsen som en del af det almindelige tilsyn med Vækstfonden.
 Stk. 2. Vækstfonden har pligt til at holde erhvervsministeren orienteret om alle væsentlige forhold, der vedrører anvendelsen af midlerne under accelerationsindsatsen.
 § 6. Vækstfondens indtægter og udgifter, herunder administrationsomkostninger, vedrørende kapitalindskuddet indgår i Vækstfondens generelle forretning.
Ikrafttræden § 7. Bekendtgørelsen træder i kraft den 1. november 2022.
