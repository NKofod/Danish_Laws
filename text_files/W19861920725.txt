En ansøger, der led af ordblindhed, fandtes ikke berettiget til hjælp  

 efter bistandslovens § 58 til køb af en skrivemaskine.
Ankestyrelsen lagde  

 vægt på, at ansøgerens ordblindhed ikke forhindrede pågældende i at skrive i  

 hånden.
 REDEGØRELSE FOR SAGEN:
En ansøger, der led af stærk ordblindhed, søgte socialforvaltningen om  

 hjælp til køb/lån af en skrivemaskine.
Ansøgningen var begrundet med, at  

 ansøgeren på grund af sin lidelse havde vanskeligt ved at klare daglig  

 skriftlig kommunikation.
Ansøgeren mente, at dette problem ville blive  

 væsentligt afhjulpet ved anvendelse af skrivemaskine.
Socialforvaltningen gav afslag på ansøgningen med henvisning til, at  

 ansøgeren ikke sås at have et specielt behov for en skrivemaskine.
Ansøgeren  

 var ikke under uddannelse eller lignende, der eventuelt kunne indicere  

 tildeling af en skrivemaskine.
Ordblindhed ansås ej heller at kunne udløse en  

 bevilling i henhold til bistandslovens § 58.
 AFGØRELSEN, DER KLAGES OVER:
Amtsankenævnet tiltrådte socialforvaltningens afgørelse.
Nævnet lagde vægt  

 på, at ifølge lægelig vurdering berettigede ordblindhed ikke i sig selv til  

 bevilling af skrivemaskine efter § 36 i socialministeriets bekendtgørelse af  

 19. december 1983 om ydelse af hjælpemidler efter bistandslovens § 58.
 KLAGEN TIL ANKESTYRELSEN:
 Ansøgeren anførte, at hun fandt det forkert, at hun som ordblind i nogle  

 relationer betragtedes som handicappet, mens hun i andre relationer ikke  

 kunne betragtes som handicappet, og herunder ikke havde mulighed for at blive  

 udstyret med de samme hjælpemidler som blinde og svagtseende.
 LOVGRUNDLAG:
 Bistandsloven, § 58.
 Socialministeriets bekendtgørelse nr. 644 af 19. december 1983 om ydelse  

 af hjælpemidler efter bistandslovens § 58 og § 36.
 ANKESTYRELSENS AFGØRELSE:
Ankestyrelsen finder ikke, at ansøgerens ordblindhed forhindrer hende i at  

 skrive i hånden.
Ankestyrelsen tiltræder derfor amtsankenævnets afgørelse.
