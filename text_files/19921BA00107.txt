Nr BSF 107 Forslag til folketingsbeslutning om et udvidet dansk engagement ved FNs  

 fredsbevarende styrke i det forhenværende Jugoslavien (UNPROFOR) Fremsat af udenrigsministeren (Niels Helveg Petersen) den 16. august 1993 Vedtaget ved anden (sidste) behandling den 17. august 1993 Folketinget meddeler sit samtykke til, at det danske engagement ved FNs fredsbevarende styrke i det forhenværende Jugoslavien (UNPROFOR) udvides gennem udsendelse af en dansk militær styrke, under forhold hvor mulighederne for at anvende militære magtmidler er forøget, med henblik på at fremme gennemførelsen af Sikkerhedsrådets vedtagelser, herunder resolution nr. 770 af 13. august 1992, nr. 824 af 6. maj 1993, nr. 836 af 4. juni 1993 og nr. 844 af 18. juni 1993 samt generalsekretærens rapport af 14. juni 1993.
Bemærkninger til forslaget I.
Sikkerhedsrådet vedtog den 6. maj 1993 resolution nr. 824, hvori de  

 overvejende muslimske byer Sarajevo, Tuzla, Zepa, Goradze, Bihac og  

 Srebrenica, der igennem længere tid har været under serbisk belejring,  

 erklæredes for »sikre områder« under FNs beskyttelse.
Ved en  

 sikkerhedsrådsudtalelse af 14. maj 1993 blev Mostar inkluderet som et af de  

 sikre områder.
Den 4. juni d.å. vedtog Sikkerhedsrådet resolution nr. 836, som udvider  

 UNPROFORs mandat under Pagtens kapitel VII med henblik på inden for de sikre  

 områder at kunne afskrække mod angreb, overvåge våbenhvilen, fremme  

 tilbagetrækningen af militære og paramilitære enheder ud over den bosniske  

 regeringshær og besætte visse centrale områder samtidig med, at opgaverne i  

 forbindelse med humanitære konvojer fortsættes.
UNPROFOR bemyndiges til at  

 tage de nødvendige forholdsregler i udførelsen af dette mandat.
Dette  

 indebærer, at FN-styrkerne er bemyndiget til at anvende magt som svar på  

 bombardementer og angreb på de sikre områder eller bevidst obstruktion af  

 UNPROFORs bevægelsesfrihed i og omkring de sikre områder og af de beskyttede  

 humanitære konvojer.
Herudover er FN-styrkerne naturligvis som hidtil  

 bemyndiget til at anvende magt i direkte selvforsvar.
 Resolutionen åbner endvidere mulighed for, at der - nationalt eller gennem  

 regionale organisationer og i tæt koordination med FNs generalsekretær og  

 UNPROFOR - kan tages alle nødvendige skridt gennem brug af luftstøtte for at  

 bistå UNPROFOR i udførelsen af sit mandat.
 Endelig anmodes generalsekretæren i sikkerhedsrådsresolutionen om at  

 tilskynde UNPROFORs chef til i muligt omfang at redeployere styrkerne under  

 hans kommando i Bosnien-Herzegovina, hvilket implicit involverer det danske  

 hovedkvarterskompagni i Kiseljak.
 Ifølge generalsekretærens rapport af 14. juni d.å. vedrørende  

 implementeringen af resolution 836 vil beskyttelsen af de seks sikre områder,  

 under forudsætning af at medlemslandene stiller den fornødne flystøtte til  

 rådighed, indledningsvis kræve, at der deployeres yderligere 7.600  

 UNPROFOR-soldater.
Det præciseres i rapporten, at der stedse må lægges stærk vægt på  

 tilgængeligheden af flystyrker, idet det antages, at UNPROFORs landstyrker  

 ikke vil være tilstrækkelige til at modstå et koncentreret angreb på nogen af  

 de sikre områder.
En sådan maksimal udnyttelse af luftstridskræfter vil kræve  

 deployering af fremskudte luftstøttekoordinationshold på landjorden, såkaldte  

 Tactical Air Control Parties (TACP), som har til opgave dels at dirigere  

 flyene præcist mod de udpegede og godkendte mål, dels at undgå, at egne  

 styrker angribes.
 Generalsekretæren hilser det i denne forbindelse velkommen i sin rapport,  

 at NATO i opfølgning af resolution 836 og på FNs anmodning den 11. juni d.å.  

 har tilbudt at yde den nødvendige flystøtte i tilfælde af, at UNPROFOR  

 angribes under udførelsen af sit mandat.
 Ved resolution nr. 844 af 18. juni d.å. godkendte Sikkerhedsrådet  

 generalsekretærens rapport, herunder forslaget om udsendelse af en yderligere  

 styrke på foreløbig 7.600 mand, og anmodede generalsekretæren om at foretage  

 konsultationer med henblik på at opnå tilsagn om troppebidrag.
 På Det Europæiske Råds møde den 21.-22. juni d.å. i København fastslog  

 EF-landene med henvisning til den betydning, de tillægger en hurtig og  

 effektiv gennemførelse af resolution 836, deres beredvillighed til i givet  

 fald at stille tropper, materiel og finansielle ressourcer til rådighed for  

 operationen.
Holland og Frankrig har efterfølgende tilbudt at stille yderligere  

 mandskab til rådighed.
Herudover har FN modtaget troppetilsagn fra bl.a.  

 Malaysia, Pakistan og Jordan.
De nordiske lande har modtaget en underhåndsforespørgsel fra FN om  

 ligeledes at bidrage med styrker.
I lyset heraf har der løbende været afholdt  

 konsultationer mellem de nordiske lande, herunder på det nordiske stats- og  

 udenrigsministermøde i Lofoten den 1.-3. juli 1993 med henblik på at afstemme  

 holdninger og undersøge muligheden for at tilbyde FN et fællesnordisk bidrag.
På et ekstraordinært nordisk forsvarsministermøde den 6. august 1993 i  

 Stockholm diskuteredes, hvorledes styrken mest hensigtsmæssigt burde  

 sammensættes henset til den vanskelige opgave.
Sverige har her haft en  

 koordinerende rolle, da man forventes at ville være den største bidragyder  

 med ca. 870 mand.
Fra de øvrige nordiske landes side planlægges der med  

 bidrag i form af et norsk sanitetskompagni på 250 mand, en helikoptergruppe  

 på 35 mand, en dansk kampvognseskadron på 115 mand og et hold (TACP) til  

 koordination af støtte fra NATOs fly samt finske pansrede mandskabsvogne og  

 om muligt beboelsescontainere.
Styrken forudses herved at komme op på  

 1.000-1.200 mand.
Den integrerede fællesnordiske styrke forudses indsat til at beskytte det  

 sikre område omkring Tuzla.
Med et nordisk troppebidrag af den forudsete  

 størrelse samt de øvrige troppetilsagn vil FN have nået styrkemålet på de  

 7.600 mand.
II.
Det er regeringens opfattelse, at vi fra dansk side fortsat bør støtte  

 FNs samlede indsats i det tidligere Jugoslavien ved dels at opretholde vort  

 hidtidige engagement og dels bidrage til at opstille en fællesnordisk styrke.  

 Regeringen lægger samtidig vægt på, at de udsendte styrker gives den bedst  

 opnåelige beskyttelse.
Det er derfor regeringens hensigt at bidrage til den fællesnordiske styrke  

 med en kampvognseskadron på i alt 10 middeltunge kampvogne af typen LEOPARD.  

 Eskadronen vil blive udvidet med et forstærket logistisk element, omfattende  

 mekanikerpersonel, reservedele, forsyninger og transportkapacitet, til at  

 støtte eskadronen.
Eskadronen vil samlet være på ca. 115 soldater.
 Efter at de nordiske lande hver for sig nationalt har truffet beslutning  

 om at deltage i den fælles styrke, er det tanken at foretage en fælles  

 henvendelse til FN med henblik på at tilbyde denne.
I opfølgning af Alliancens tilbud om luftstøtte til implementeringen af  

 resolution 836 og 844, der blev fremsat på anmodning af FN, samt under  

 indtryk af den fortsatte serbiske offensiv mod Sarajevo og andre sikre  

 områder godkendte NATOs Råd på et møde den 9. august d. å. en række  

 operationelle optioner for en eventuel flyindsats i Bosnien-Herzegovina.
NATO  

 har ikke hermed besluttet sig for at iværksætte en sådan flyindsats.
En  

 beslutning herom vil i givet fald skulle træffes på et senere møde i  

 NATO-rådet, i konsultationer med FN og under hensyntagen til udviklingen på  

 landjorden og i fredsforhandlingerne samt de synspunkter, de to medformænd  

 for den internationale konference om det tidligere Jugoslavien måtte have.  

 Indvirkningen på fredsforhandlingerne vil i denne forbindelse have afgørende  

 betydning.
En eventuel gennemførelse af flyindsatsen vil komme til at ske i så nært  

 samarbejde med FN, at der ikke kan tales om en selvstændig NATO-operation.  

 UNPROFOR vil således blive inddraget i hele planlægningsprocessen.
Konkrete  

 flyoperationer vil ligeledes kun kunne gennemføres, såfremt både FN og NATO  

 er enige herom.
 Det er videre klart præciseret i planlægningsgrundlaget, at det alene  

 tilkommer FNs generalsekretær at træffe beslutning om, hvorvidt og i givet  

 fald hvornår det første flyangreb skal indledes.
En eventuel flyindsats skal ifølge NATO-beslutningen foregå inden for  

 rammerne af Sikkerhedsrådets resolutioner, herunder navnlig 836 og 770.  

 Resolution 770 bemyndiger medlemslandene til at tage »alle nødvendige  

 skridt« med henblik på at sikre transporten af nødhjælpsforsyningerne  

 til krigens ofre i Bosnien-Herzegovina.
Det fremgår således eksplicit af  

 beslutningen, »at en eventuel flyindsats alene har til formål at  

 understøtte den humanitære hjælpeindsats og ikke må fortolkes som et forsøg  

 på militær indgriben i konflikten«.
Det er videre bl.a. på dansk  

 foranledning fastslået, at der ved en eventuel flyindsats skal tages hensyn  

 til UNPROFOR-styrkernes og nødhjælpspersonellets sikkerhed.
Med henblik på at sikre den danske FN-styrke - og dermed også den samlede  

 fællesnordiske styrke - mulighed for at kunne udnytte den ekstra beskyttelse  

 og støtte, som indsættelse af fly muliggør, vil det danske styrkebidrag  

 tillige omfatte et TACP-element på ca. 6 mand.
Endvidere forventes det, at  

 Danmark skal bidrage med indtil 5 stabsofficerer med henblik på tjeneste i  

 den fællesnordiske bataljonsstab samt i en eventuel FN-brigadestab.
III.
Under henvisning til det anførte samt i henhold til grundlovens § 19,  

 stk. 2, hvorefter Kongen bortset fra forsvar mod væbnede angreb på riget  

 eller danske styrker, ikke uden Folketingets samtykke kan anvende militære  

 magtmidler mod nogen fremmed stat, anmodes Folketinget om at meddele sit  

 samtykke til, at det danske engagement ved FNs fredsbevarende styrke i det  

 forhenværende Jugoslavien (UNPROFOR) udvides under forhold, hvor mulighederne  

 for at anvende militære magtmidler er forøget.
De samlede foranstaltninger vil betyde en personeltilførsel på i alt ca.  

 125 mand samt materiel til en værdi af ca. 180 mio. kr.
Udsendelsen vil  

 medføre initialomkostninger på ca. 25 mio. kr. samt månedlige  

 nettodriftsudgifter på ca. 3,3 mio. kr.
Den danske styrke forventes at kunne blive udsendt ultimo september 1993  

 for at kunne indgå i den samlede nordiske styrke.
Den samlede nettoudgift for  

 1993 forventes således at udgøre ca. 35 mio. kr., som forudsættes dækket ved  

 en forhøjelse af forsvarets bevilling til operationer i FN-, CSCE- og  

 NATO-regi.
 Der vil i forbindelse med forelæggelse af et aktstykke for Finansudvalget  

 blive redegjort mere detaljeret for udgifterne.
Det yderligere danske bidrag vil blive opstillet i overensstemmelse med  

 den særlige ordning, som har været anvendt ved opstilling af det danske  

 bidrag til UNPROFOR i Bosnien-Herzegovina, jfr.
B 95 af 18. september 1992.  

 Styrken vil således blive opstillet og udsendt på frivillig basis.  

 Forsvarsministeren opstiller styrken, idet enhver, der udpeges til denne  

 specielle styrke, gives lejlighed til at melde fra med angivelse af  

 begrundelse herfor.
 De heri nævnte tiltag vil betyde, at det samlede danske bidrag til  

 UNPROFOR kommer op på ca. 1.300 soldater.
 Det forudsættes, at personellet under nævnte tjeneste er omfattet af  

 Tekstanmærkning nr. 53 til § 12. Forsvarsministeriet om erstatning ved  

 invaliditet eller dødsfald.
 Regeringen finder i overensstemmelse med hidtidig dansk støtte til FN, at  

 vi bør gøre vort yderste for at opfylde FNs ønsker om styrker for om muligt  

 at afslutte den ulykkelige konflikt i det tidligere Jugoslavien.
2. behandling Folketinget meddeler sit samtykke til, at det danske engagement ved FN's  

 fredsbevarende styrke i det forhenværende Jugoslavien (UNPROFOR) udvides  

 gennem udsendelse af en dansk militær styrke under forhold, hvor mulighederne  

 for at anvende militære magtmidler er forøget, med henblik på at fremme  

 gennemførelsen af Sikkerhedsrådets vedtagelser, herunder resolution nr. 770  

 af 13. august 1992, nr. 824 af 6. maj 1993, nr. 836 af 4. juni 1993 og nr.  

 844 af 18. juni 1993 samt generalsekretærens rapport af 14. juni 1993.
