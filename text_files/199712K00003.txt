Nr LSF 3 Forslag til Lov om undersøgelseskommissioner Fremsat af Pia Gjellerup (S) Birthe Rønn Hornbech (V) Hans Engell (KF)  

 Holger K.
Nielsen (SF) Bjørn Elmquist (RV) Kirsten Jacobsen (FP) Frank Aaen  

 (EL) Arne Melchior (CD) Kristian Thulesen Dahl (DF) den 8. oktober 1997 Kapitel 1 Nedsættelse af en undersøgelseskommission § 1. Justitsministeren kan nedsætte en kommission til at  

 gennemføre en undersøgelse af forhold i den statslige forvaltning.
 Stk. 2. Justitsministeren udpeger den eller de personer, der skal  

 være medlemmer af undersøgelseskommissionen, og formanden for kommissionen,  

 hvis kommissionen skal have flere medlemmer.
 Stk. 3. Justitsministeren udpeger en person, der som udspørger i  

 overensstemmelse med undersøgelseskommissionens bestemmelser tilrettelægger  

 og foretager afhøringer i kommissionen eller i retten.
 Stk. 4. Justitsministeren sørger for, at den fornødne  

 sekretariatsbistand og anden praktisk bistand stilles til rådighed for  

 undersøgelseskommissionen.
Kapitel 2 Undersøgelseskommissionens sammensætning m.v.
 § 2. En undersøgelseskommission kan bestå af et eller flere  

 medlemmer.
 Stk. 2. Består undersøgelseskommissionen af et enkelt medlem, skal  

 den pågældende have juridisk kandidateksamen.
Stk. 3. Består undersøgelseskommissionen af flere medlemmer, skal  

 kommissionens formand have juridisk kandidateksamen.
De øvrige medlemmer kan  

 have anden sagkundskab.
 Stk. 4. Er en dommer medlem af undersøgelseskommissionen, skal  

 dommeren være formand for kommissionen.
 Stk. 5. Anmodes en undersøgelseskommission om at foretage retlige  

 vurderinger som nævnt i § 4, stk. 4, skal kommissionen bestå af mindst 3  

 medlemmer.
 § 3. Undersøgelseskommissionens medlemmer skal være uvildige og  

 uafhængige af de myndigheder, personer m.v., hvis forhold undersøges.
 Stk. 2. Det samme gælder for den person, der udpeges efter § 1,  

 stk. 3, og for undersøgelseskommissionens medhjælpere i øvrigt.
Kapitel 3 Undersøgelseskommissionens opgaver § 4. Undersøgelseskommissionen har ikke dømmende myndighed.
 Stk. 2. Undersøgelseskommissionen kan få til opgave at undersøge  

 og klarlægge et faktisk begivenhedsforløb.
 Stk. 3. Undersøgelseskommissionen kan endvidere få til opgave at  

 komme med forslag til sådanne ændringer af love, administrative bestemmelser  

 eller administrativ praksis, som undersøgelsen kan begrunde.
 Stk. 4. Undersøgelseskommissionen kan i øvrigt få til opgave at  

 foretage retlige vurderinger til belysning af, hvorvidt der foreligger  

 grundlag for at søge embedsmænd draget til ansvar.
 Stk. 5. Er et medlem af undersøgelseskommissionen dommer,  

 foretager undersøgelseskommissionen alene retlige vurderinger som nævnt i  

 stk. 4 i det omfang, dommeren ikke finder det retssikkerhedsmæssigt  

 betænkeligt.
Kapitel 4 Tilrettelæggelse af undersøgelsen m.v.
 § 5. Undersøgelseskommissionen afgør efter samråd med den i § 1,  

 stk. 3, nævnte person, hvordan undersøgelsen skal tilrettelægges.
 Stk. 2. Undersøgelseskommissionens formand leder kommissionens  

 møder.
 § 6. Undersøgelseskommissionen kan anmode særligt sagkyndige om en  

 udtalelse eller anden bistand til brug for undersøgelsen.
 § 7. Undersøgelseskommissionen skal føre en protokol over møderne  

 i kommissionen.
Kapitel 5 Vidnepligt og anden oplysningspligt ved en undersøgelse med  

 dommerdeltagelse § 8. Reglerne i dette kapitel gælder for en  

 undersøgelseskommission, hvor en dommer er formand.
 Udlevering af materiale m.v.
§ 9. Enhver har pligt til at udlevere materiale til  

 undersøgelseskommissionen, når kommissionen anmoder om det.
Pligten gælder  

 ikke i det omfang, der efter § 12 ikke er pligt til at afgive vidneforklaring  

 om indholdet af materialet.
Materiale, der er udarbejdet af en minister eller  

 embedsmand i embeds medfør, kan dog ikke nægtes udleveret under henvisning  

 til, at den pågældende minister eller embedsmand efter § 12 ikke har pligt  

 til at afgive vidneforklaring om indholdet af materialet.
Stk. 2. Enhver har pligt til skriftligt at redegøre for de  

 forhold, hvorom kommissionen anmoder om redegørelser, og til skriftligt at  

 besvare de spørgsmål, som kommissionen stiller.
Pligten gælder ikke i det  

 omfang, der efter § 12 ikke er pligt til at afgive vidneforklaring om de  

 pågældende forhold.
 Stk. 3. De i stk. 1 og 2 nævnte pligter gælder, uanset om de  

 pågældende oplysninger er undergivet tavshedspligt.
 § 10. Opfyldes den pligt, der er nævnt i § 9, stk. 1, ikke, kan  

 undersøgelseskommissionen give pålæg om udlevering af materiale.
 Stk. 2. Efterkommes pålægget ikke, finder retsplejelovens § 178  

 tilsvarende anvendelse.
Afgivelse af forklaring § 11. Enhver er efter anmodning fra undersøgelseskommissionen  

 forpligtet til at afgive forklaring for kommissionen som vidne, jf. dog § 12.
§ 12. Pligten til at afgive forklaring som vidne gælder ikke for  

 en minister i det omfang, der må antages at foreligge mulighed for  

 strafansvar for den pågældende i anledning af de forhold, undersøgelsen  

 omfatter.
Vidnepligten gælder heller ikke for en embedsmand i det omfang, der  

 må antages at foreligge mulighed for strafansvar eller disciplinæransvar for  

 den pågældende i anledning af de nævnte forhold.
Stk. 2. Den i stk. 1 nævnte persons nærmeste har heller ikke pligt  

 til at afgive vidneforklaring.
Undersøgelseskommissionen kan dog pålægge den  

 pågældende at afgive forklaring som vidne, når forklaringen må anses for at  

 være af afgørende betydning for undersøgelsen og undersøgelsens beskaffenhed  

 og dens betydning for samfundet findes at berettige til det.
 Stk. 3. Vidnepligten gælder i øvrigt med de undtagelser, der er  

 fastsat i retsplejelovens kapitel 18. Retsplejelovens § 169 og § 170, stk. 3,  

 finder dog ikke anvendelse.
 § 13. Reglerne i retsplejelovens kapitel 18 finder i øvrigt  

 tilsvarende anvendelse på afgivelse af forklaring m.v.
 § 14. Straffelovens §§ 158-160 finder tilsvarende anvendelse på  

 den, der afgiver falsk forklaring for undersøgelseskommissionen.
Kapitel 6 Vidnepligt og anden oplysningspligt ved en undersøgelse uden  

 dommerdeltagelse § 15. Reglerne i dette kapitel gælder for en  

 undersøgelseskommission, der ikke har en dommer som medlem.
 Udlevering af materiale m.v.
 § 16. Bestemmelserne i § 9 om udlevering af materiale m.v. finder  

 tilsvarende anvendelse.
 § 17. Københavns Byret kan efter anmodning fra  

 undersøgelseskommissionen ved kendelse give pålæg om udlevering af materiale,  

 der er omfattet af udleveringspligten i § 9, stk. 1.
 Stk. 2. Efterkommes et pålæg ikke, finder retsplejelovens § 178  

 tilsvarende anvendelse.
Afgivelse af forklaring § 18. Undersøgelseskommissionen kan opfordre en person til  

 frivilligt at afgive forklaring for kommissionen.
 Stk. 2. Ved afgivelse af forklaring efter stk. 1 finder reglerne i  

 retsplejelovens kapitel 18 tilsvarende anvendelse.
 § 19. Undersøgelseskommissionen kan anmode Københavns Byret om at  

 indkalde en person til at afgive forklaring for retten som vidne.
 Stk. 2. Bestemmelserne i §§ 11 og 12 om vidnepligten og  

 undtagelser fra vidnepligten finder tilsvarende anvendelse.
 § 20. Reglerne i retsplejelovens kapitel 18 finder tilsvarende  

 anvendelse på afgivelse af forklaring m.v. ved Københavns Byret.
Kapitel 7 De berørte personers retsstilling § 21. Den minister eller embedsmand, hvis forhold undersøges, har  

 ret til en bisidder efter eget valg.
 Stk. 2. Undersøgelseskommissionen kan beskikke en bisidder for den  

 person, der er nævnt i stk. 1.
 Stk. 3. Undersøgelseskommissionen kan på ethvert tidspunkt  

 bestemme, at den valgte bisidder ikke må fungere som sådan, og tilbagekalde  

 en beskikkelse af en bisidder, hvis afgørende hensyn til den i stk. 1 nævnte  

 person eller til undersøgelsens gennemførelse taler for det.
 § 22. Bisidderen har ret til at overvære møderne i  

 undersøgelseskommissionen og i Københavns Byret.
 Stk. 2. Bisidderen har ret til af undersøgelseskommissionen at få  

 kopi af det materiale, der indgår i undersøgelsen.
Stk. 3. Bisidderen må ikke uden undersøgelseskommissionens  

 samtykke udlevere det i stk. 2 nævnte materiale til sin klient.  

 Undersøgelseskommissionen kan give bisidderen pålæg om ikke at gøre sin  

 klient bekendt med indholdet af det i stk. 2 nævnte materiale, hvis afgørende  

 hensyn til undersøgelsens gennemførelse taler for det.
Kommissionen kan under  

 tilsvarende betingelser give bisidderen pålæg om ikke at gøre sin klient  

 bekendt med, hvad der er foregået under møder i undersøgelseskommissionen  

 eller i retten.
 Stk. 4. Bisidderen kan anmode undersøgelseskommissionen om at  

 foranstalte bevisførelse.
 Stk. 5. Bisidderen kan foretage uddybende afhøring af de personer,  

 der har afgivet forklaring.
 § 23. Undersøgelseskommissionen skal inden afhøringen orientere  

 den person, der er nævnt i § 21, stk. 1, og den pågældende bisidder om de  

 forhold af faktisk og eventuelt retlig karakter, som undersøgelsen vedrørende  

 den pågældende omfatter.
 Stk. 2. Sker der i løbet af undersøgelsen væsentlige ændringer i  

 de forhold, som er nævnt i stk. 1, skal undersøgelseskommissionen orientere  

 den pågældende om det.
 Stk. 3. Undersøgelseskommissionen skal efter bevisførelsen  

 orientere den i § 21, stk. 1, nævnte person og den pågældendes bisidder om de  

 faktiske og eventuelt retlige forhold vedrørende den pågældende, som  

 kommissionen overvejer at give udtryk for i sin beretning.
Stk. 4. Den person, der er nævnt i § 21, stk. 1, og den  

 pågældendes bisidder har ved undersøgelsens afslutning ret til at komme med  

 en skriftlig udtalelse om de faktiske og eventuelt retlige spørgsmål,  

 undersøgelsen rejser vedrørende den pågældende.
Undersøgelseskommissionen kan  

 fastsætte en frist for afgivelsen af den nævnte udtalelse.
§ 24. Justitsministeren fastsætter salær og godtgørelse til  

 bisidderen efter de takster, der gælder for beskikkede forsvarere i  

 straffesager.
Undersøgelseskommissionen afgiver indstilling til  

 justitsministeren herom.
 Stk. 2. Den beskikkede bisidder må ikke modtage salær eller  

 godtgørelse ud over det beløb, der er fastsat efter stk. 1.
Kapitel 8 Tavshedspligt § 25. Undersøgelseskommissionens medlemmer og andre personer, der  

 deltager i undersøgelsen, har under ansvar efter straffelovens §§ 152-152 e  

 tavshedspligt med hensyn til enhver oplysning, som de under deres virksomhed  

 får kendskab til.
 Stk. 2. Den tavshedspligt, der er nævnt i stk. 1, finder  

 tilsvarende anvendelse på bisidderen.
 § 26. Den tavshedspligt, der er nævnt i § 25, stk. 1, er ikke til  

 hinder for, at undersøgelseskommissionen udleverer materiale, som indgår i  

 undersøgelsen, hvis det er af betydning for at besvare de spørgsmål, som  

 kommissionen stiller.
 Stk. 2. Der er tavshedspligt med hensyn til materiale, der  

 udleveres efter stk. 1. Straffelovens §§ 152-152 e finder tilsvarende  

 anvendelse.
Kapitel 9 Undersøgelseskommissionens beslutninger og kære til Østre Landsret § 27. Hvis undersøgelseskommissionen består af flere medlemmer,  

 træffer den beslutning ved stemmeflerhed, jf. dog § 4, stk. 5.
 Stk. 2. Ved stemmelighed er formandens stemme afgørende.
§ 28. Undersøgelseskommissionens beslutninger kan af enhver, der  

 har retlig interesse heri, inden 2 uger efter, at beslutningen er meddelt den  

 pågældende, indbringes for Østre Landsret.
Indbringelsen sker ved indgivelse  

 af kæreskrift til undersøgelseskommissionen.
Reglerne om kæremål i borgerlige  

 sager finder i øvrigt tilsvarende anvendelse.
 Stk. 2. Bestemmelsen i stk. 1 gælder ikke for  

 undersøgelseskommissionens beslutning om at anmode Københavns Byret om at  

 give en person et pålæg om udlevering af materiale, jf. § 17, eller om at  

 indkalde en person til at afgive forklaring for retten, jf. § 19.
Kapitel 10 Offentlighed og afgivelse af beretning m.v.
 § 29. Lov om offentlighed i forvaltningen, forvaltningsloven, lov  

 om offentlige myndigheders registre og ombudsmandsloven gælder ikke for den  

 virksomhed, som udøves af undersøgelseskommissionen.
 Stk. 2. Møder i undersøgelseskommissionen foregår for lukkede  

 døre.
 § 30. Møder i retten foregår for lukkede døre.
 Stk. 2. Der er, indtil undersøgelseskommissionen har afgivet sin  

 beretning, ikke adgang til aktindsigt i rettens materiale efter  

 retsplejelovens § 41.
 § 31. Der må ikke uden samtykke fra undersøgelseskommissionen  

 gives aktindsigt efter lov om offentlighed i forvaltningen i materiale, der  

 indgår i undersøgelsen.
 § 32. Undersøgelseskommissionen afgiver en beretning om resultatet  

 af sin undersøgelse.
 Stk. 2. Justitsministeren offentliggør beretningen, medmindre  

 ganske særlige grunde taler imod det.
Kapitel 11 Ikrafttræden m.v.
 § 33. Loven træder i kraft den . . .
 Stk. 2. Der kan ikke iværksættes en undersøgelse efter  

 retsplejelovens §§ 21 og 21 a i det omfang, den pågældende undersøgelse kan  

 iværksættes efter reglerne i denne lov.
 § 34. Forslag om revision af loven fremsættes for Folketinget  

 senest i folketingsåret 2001-02.
Bemærkninger til lovforslaget Almindelige bemærkninger 1. Formålet med lovforslaget Den nuværende ordning efter retsplejelovens § 21 a med hensyn til  

 anvendelse af undersøgelsesretter indebærer på den ene side en mulighed for  

 en forholdsvis effektiv undersøgelse af væsentligt komplicerede forhold i den  

 statslige forvaltning, men på den anden side også visse betænkeligheder,  

 navnlig ud fra retssikkerhedsmæssige synspunkter.
 Formålet med lovforslaget er at begrænse grundlaget for disse  

 betænkeligheder, således at der kan etableres undersøgelsesorganer, der på en  

 retssikkerhedsmæssigt mere forsvarlig måde kan undersøge forhold i den  

 statslige forvaltning.
Lovforslaget går ud på at foretage en samlet revision af reglerne om  

 undersøgelsesretter.
Reglerne foreslås samlet i en selvstændig lov, og  

 betegnelsen »undersøgelsesret« foreslås erstattet med  

 »undersøgelseskommission«.
 Lovforslaget indeholder bl.a. regler om, hvem der kan nedsætte en  

 undersøgelseskommission, og hvilke personer der kan være medlemmer af  

 kommissionen.
 Lovforslaget indeholder endvidere nærmere regler om  

 undersøgelseskommissionens opgaver, virksomhed og beføjelser samt om de  

 involverede personers retsstilling.
 Om lovforslagets nærmere indhold henvises til bemærkningerne til  

 lovforslagets enkelte bestemmelser.
2. Baggrunden for lovforslaget Lovforslaget er en uændret genfremsættelse af lovforslag nr.
L 33, der  

 blev fremsat den 24. oktober 1996 (Folketingstidende 1996-97, tillæg A, s.  

 1178 og 1205). Lovforslaget blev førstebehandlet den 26. november 1996 og  

 derefter henvist til Udvalget for Forretningsordenen (Folketingets  

 forhandlinger s. 1692). Udvalget afgav den 25. juni 1997 beretning over  

 lovforslaget (Folketingstidende 1996-97, tillæg B, s. 1477).
 De ovenfor omtalte betænkeligheder, der har været anført mod den nuværende  

 undersøgelsesretsordning, har i en række sammenhænge (artikler i  

 tidsskrifter, konferencer m.v.) givet anledning til kritisk vurdering af  

 ordningen.
Særlig grund er der til at fremhæve den henvendelse i en skrivelse af 3.  

 november 1993, som højesteretspræsidenten rettede til Folketingets Præsidium  

 i forbindelse med Folketingets behandling af beslutningsforslaget om  

 nedsættelse af underrsøgelsesretten vedrørende Himmerlandsbanken.
I  

 skrivelsen anførte højesteretspræsidenten bl.a. følgende:
»Som anført i bemærkningerne til beslutningsforslaget er der således  

 tale om en tvist mellem en privat part og staten.
Efter de gældende  

 forfatningsretlige regler hører en sådan tvist under de almindelige domstole,  

 jf. grundlovens § 3.
Det giver derfor anledning til betydelige principielle betænkeligheder, at  

 ikke alene fastlæggelse af det faktiske hændelsesforløb, men også de  

 juridiske tvivlsspørgsmål, som tvisten giver anledning til, forelægges for en  

 undersøgelsesret.
Sagen rejser komplicerede spørgsmål af skatte- og  

 forvaltningsretlig karakter, som undersøgelsesretten ifølge kommissoriet skal  

 tage stilling til.
Undersøgelsesretten har ingen dømmende myndighed. . . Retten kan derfor  

 hverken i forhold til staten eller sparekassen bringe sagen til afslutning  

 gennem en bindende afgørelse.
Alligevel vil rettens vurdering let blive  

 opfattet som en sådan afgørelse.
Det fremgår da også af bemærkningerne, at en  

 væsentlig begrundelse for at fremsætte forslaget har været ønsket om, at der  

 hurtigst muligt sker »en fuldstændig afklaring af sagen«.
Betænkelighederne forstærkes i væsentlig grad af de processuelle regler  

 eller snarere mangel på samme, som er gældende for en undersøgelsesrets  

 virksomhed.
Undersøgelsesretten vil således skulle tage stilling til de  

 nævnte spørgsmål, uden at retten som grundlag herfor har haft sagen forelagt  

 på den måde, som i retsplejeloven er foreskrevet for behandlingen af civile  

 sager.
Sagen understreger således behovet for, at spørgsmålet om brugen af  

 undersøgelsesretter (og kommissionsdomstole), disses opgaver og de regler,  

 som bør gælde for deres virksomhed, tages op gennem nedsættelsen af et  

 udvalg.
Det ønskelige heri fremgik klart af den høring om emnet, som  

 Advokatrådet under deltagelse af en bred kreds af jurister og andre  

 interesserede afholdt i april 1993. Jeg skal derfor stærkt opfordre til, at  

 et sådant udvalgsarbejde nu snarest iværksættes.
I mangel af den afklaring om brugen af undersøgelsesretter, som et  

 udvalgsarbejde som det nævnte vil kunne tilvejebringe, har man - også på  

 baggrund af hidtidig praksis - uanset sagens særlige karakter og de heraf  

 følgende betænkeligheder ikke ment at burde modsætte sig, at domstolene  

 medvirker til gennemførelse af den forestående undersøgelse.
Man må  

 imidlertid - hvis en sådan afklaring ikke fremkommer - forbeholde sig sin  

 stillingtagen til fremtidige tilsvarende undersøgelser.' Regeringen besluttede herefter - i samarbejde med Folketingets Udvalg for  

 Forretningsordenen - at nedsætte et udvalg, der skal foretage en samlet  

 gennemgang og vurdering af undersøgelsesorganer, der kan belyse og klarlægge  

 forhold i den statslige forvaltning.
Udvalget blev nedsat i juni 1994.
3. Forslag til begrænsning af grundlaget for kritikken af  

 undersøgelsesretternes virksomhed 3.1. Den kritik, der har været anført mod undersøgelsesretsordningen, har  

 vedrørt retssikkerhedsmæssige spørgsmål i vid forstand eller dog spørgsmål,  

 der må ses i sammenhæng hermed.
Kritikken vedrører ikke alene en række  

 afgrænsede, mere konkrete spørgsmål som f.eks. udformning af regler om  

 partshøring eller regler om en bisidderordning (jf. pkt. 3.3. nedenfor). Som  

 en mere generel betænkelighed har været anført, at undersøgelsesretternes  

 indstillinger - selv om de kun skal vedrøre grundlaget for andre myndigheders  

 eventuelle indledning af disciplinærforfølgning m.v. - i medierne og i det  

 politiske liv tillægges en videregående betydning, en slags  

 »domsvirkning«.
Der har også været peget på, at der knytter sig  

 nogle principielle betænkeligheder til, at dommere, når de leder  

 undersøgelsesretter, udfører opgaver, som efter deres art ikke er sædvanlige  

 for domstolene, og at de herved - til skade for tilliden til domstolene - kan  

 blive gjort til aktører i sager, der reelt er afspejlinger af politiske  

 konflikter.
De pågældende kritikpunkter er sammenfattet i kapitel 2, afsnit  

 3.1.
3.2. Udvalget har nøje overvejet, hvordan grundlaget for den lige omtalte  

 kritik (»domsvirkning« m.v.) kan fjernes eller reduceres  

 væsentligt.
Der henvises til kapitel 2, afsnit 3.3. Lovforslaget indeholder  

 bl.a. følgende forslag:
- reglerne om undersøgelsesretter bør ikke fremgå af retsplejeloven, der  

 regulerer domstolenes virksomhed, men samles i en selvstændig lov; - betegnelsen »undersøgelsesret« bør ændres til  

 »undersøgelseskommission«; - undersøgelseskommissionen bør kunne beklædes med andre jurister end  

 dommere; - undersøgelseskommissionen bør have mindst 3 medlemmer, hvis kommissionen  

 anmodes om at foretage retlige vurderinger til belysning af spørgsmålet om  

 embedsmænds eventuelle retlige ansvar; - undersøgelseskommissionen skal kun foretage retlige vurderinger af den  

 nævnte karakter, for så vidt regeringen ved en konkret behovsvurdering har  

 anmodet om det i kommissoriet; - hvis et af undersøgelseskommissionens medlemmer er dommer, bør  

 kommissionen alene foretage retlige vurderinger i det omfang, dommeren ikke  

 finder det retssikkerhedsmæssigt betænkeligt.
 Det foreslås endvidere, at de involverede personers retsstilling bliver  

 forbedret, jf. herom nedenfor, og at undersøgelserne ikke bør være  

 offentlige.
Udvalgets flertal (formanden, Torben Melchior, Knud A.
Knudsen, Jens Peter  

 Christensen, Kirsten Fastrup, Finn Hoffmann og Torsten Hesselbjerg) skønner,  

 at disse forslag i væsentligt omfang vil kunne begrænse grundlaget for den  

 anførte kritik.
Det er imidlertid ikke muligt på forhånd præcist at vurdere,  

 hvordan de foreslåede regler vil fungere.
I lovforslaget er der derfor  

 medtaget en bestemmelse, hvorefter reglerne bør tages op til revision senest  

 5 år efter deres ikrafttræden.
Et mindretal i udvalget (Eva Smith, Jon Stokholm og Hellen Thorup) finder,  

 at dommere - hvis der gennemføres en ordning, hvorefter dommere kan blive  

 medlemmer af undersøgelseskommissioner - ikke kan anmodes om at foretage  

 retlige vurderinger af de involverede embedsmænds adfærd.
Mindretallet  

 anbefaler i øvrigt, at der ikke anvendes dommere i fremtidige  

 undersøgelseskommissioner.
Der henvises til mindretallets forslag til  

 ændringer i lovforslaget, der er medtaget efter bemærkningerne til de enkelte  

 bestemmelser i lovudkastet.
Et andet mindretal (Per Magid) finder, at dommere ikke bør være medlemmer  

 af undersøgelseskommissioner.
Hvis der trods modstående hensyn gennemføres en  

 ordning, hvorefter dommere kan blive medlemmer af undersøgelseskommissioner,  

 finder dette mindretal, at dommerne ikke bør være afskåret fra at foretage  

 retlige vurderinger, hvis de i det konkrete tilfælde finder det forsvarligt.
 3.3. En væsentlig indvending mod de gældende regler om undersøgelsesretter  

 har som nævnt i kapitel 2, afsnit 3.1., været, at procesmåden ved  

 undersøgelsesretterne, der kun i meget beskedent omfang er reguleret i  

 retsplejeloven, ikke giver de involverede personer de processuelle garantier,  

 som er påkrævet ud fra retssikkerhedsmæssige hensyn.
 De involverede personer er ikke blevet gjort bekendt med de punkter, som  

 eventuelt vil blive gjort til genstand for kritik i undersøgelsesrettens  

 beretning.
 De pågældende og deres bisiddere har derfor haft vanskeligt ved at  

 tilrettelægge deres forsvar på tilfredsstillende måde.
Denne kritik har udvalget taget højde for ved at foreslå, at der bl.a.  

 indføres regler om, - at den minister eller embedsmand, hvis forhold undersøges, sikres ret  

 til bisidder; - at bisidderen har ret til kopi af alt det materiale, der indgår i  

 undersøgelsen, og ret til at overvære alle møderne i  

 undersøgelseskommissionen eller i retten; - at bisidderen kan anmode kommissionen om at foranstalte bevisførelse,  

 ligesom bisidderen kan foretage en uddybende afhøring af de personer, der har  

 været afhørt af undersøgelseskommissionens medlemmer, eller den person, der  

 er udpeget til det; - at undersøgelseskommissionen inden afhøringen skal orientere den berørte  

 minister og embedsmand om de forhold af faktisk og eventuelt retlig karakter,  

 som undersøgelsen vedrørende den pågældende omfatter; - at undersøgelseskommissionen efter bevisførelsen skal orientere den  

 berørte minister og embedsmand om de faktiske og eventuelt retlige forhold  

 vedrørende den pågældende, som kommissionen overvejer at give udtryk for i  

 sin beretning; - at den berørte minister eller embedsmand og den pågældendes bisidder ved  

 undersøgelsens afslutning har ret til at komme med en skriftlig udtalelse  

 vedrørende de spørgsmål af faktisk og eventuelt retlig karakter,  

 undersøgelsen rejser vedrørende den pågældende.
 3.4. Undersøgelsesretterne har i praksis normalt haft til opgave at  

 undersøge og klarlægge et begivenhedsforløb og at vurdere, om der var udvist  

 fejl eller forsømmelser, som kunne give anledning til, at et retligt ansvar  

 søgtes gennemført mod nogen af de involverede personer.
Kommissoriet for Sparekassen Nordjyllands overtagelse af engagementer fra  

 Himmerlandsbanken afveg imidlertid væsentligt herfra.
Undersøgelsesretten  

 skulle ikke undersøge faktum med henblik på at vurdere spørgsmålet om  

 enkeltpersoners ansvar, men med henblik på at tage stilling til en partstvist  

 mellem Sparekassen Nordjylland og staten.
 Nedsættelse af en undersøgelsesret for at tage stilling til en partstvist  

 har også givet anledning til kritik, jf. højesteretspræsidentens ovennævnte  

 skrivelse.
Denne kritik er efter udvalgets opfattelse berettiget.
En  

 undersøgelseskommission bør derfor ikke kunne nedsættes for at tage stilling  

 til en partstvist.
En undersøgelseskommission bør heller ikke kunne nedsættes  

 for at undersøge og klarlægge et faktisk begivenhedsforløb med henblik på, at  

 der efterfølgende kan tages stilling til en partstvist.
Der henvises til  

 kapitel 2, afsnit 3.2.
Bemærkninger til de enkelte bestemmelser Til kapitel 1 Nedsættelse af en undersøgelseskommission Til § 1 Til stk. 1 Efter de gældende regler er det justitsministeren, der træffer beslutning  

 om at nedsætte en undersøgelsesret.
Justitsministeren udpeger endvidere  

 undersøgelsesrettens medlemmer m.v.
Folketingets indflydelse på  

 justitsministerens beslutninger er sikret gennem de politiske kontrol- og  

 ansvarsmekanismer.
Justitsministerens kompetence bør opretholdes.
Der henvises til udvalgets  

 overvejelser i kapitel 2, afsnit 3.5.6.
 I overensstemmelse hermed fastsættes det i bestemmelsen, at  

 justitsministeren har kompetencen til at nedsætte en undersøgelseskommission.
 Der skal ikke foreligge nogen kongelig resolution, inden justitsministeren  

 nedsætter en undersøgelseskommission.
Justitsministeren skal ikke høre Folketinget eller have Folketingets  

 godkendelse af undersøgelseskommissionens kommissorium, inden der træffes  

 beslutning om at nedsætte en undersøgelseskommission.
Folketinget vil dog  

 utvivlsomt som hidtil jævnligt medvirke i beslutningen om, hvorvidt en  

 undersøgelseskommission bør nedsættes, og hvordan kommissoriet skal  

 fastlægges, idet nedsættelse af en undersøgelseskommission fortsat jævnligt  

 vil fremstå som resultatet af debatter i Folketinget eller i  

 folketingsudvalg.
Af det kommissorium, som justitsministeren udarbejder, skal fremgå, hvilke  

 forhold undersøgelseskommissionen anmodes om at undersøge, og hvilke opgaver  

 undersøgelseskommissionen anmodes om at udføre i forbindelse hermed.
Der  

 henvises om opgavetyperne til bemærkningerne til § 4.
 Det er alene forhold i »den statslige forvaltning«, som en  

 undersøgelseskommission efter lovforslaget kan anmodes om at undersøge.  

 Udtrykket »den statslige forvaltning« omfatter bl.a. departementer,  

 direktorater og styrelser samt lokale og regionale statslige organer.  

 Udtrykket omfatter endvidere nævn og råd og særlige forvaltningssubjekter.
Udenfor vil falde undersøgelse af forhold i den kommunale forvaltning,  

 herunder i kommuner og amtskommuner, og undersøgelse af statslige  

 aktieselskaber m.v.
Det kan næppe afvises, at den foreslåede  

 undersøgelsesordning kan være egnet i forhold til nogle af disse organer,  

 f.eks. nogle af de statslige aktieselskaber, men udvalget har allerede under  

 hensyn til sit kommissorium ikke ment at burde forfølge dette spørgsmål  

 nærmere.
Der kan ikke opstilles nærmere betingelser for iværksættelse af en  

 undesøgelse ved en undersøgelseskommission.
Vurderingen er i sagens natur  

 meget skønspræget, og vurderingen har typisk en politisk baggrund.
En undersøgelseskommission bør ikke nedsættes, hvis forholdene kan belyses  

 tilfredsstillende af ordinære, faste undersøgelsesorganer.
En  

 undersøgelseskommission bør heller ikke nedsættes, hvis der allerede må  

 antages at foreligge tilstrækkeligt grundlag for at rejse eller indlede  

 disciplinærforfølgning mod bestemte personer.
Nedsættelse af en  

 undersøgelseskommission bør endvidere forbeholdes sager af almenvigtig  

 betydning.
Der henvises til kapitel 2, afsnit 3.5.5.
Til stk. 2 I bestemmelsen fastsættes det, at justitsministeren skal udpege den eller  

 de personer, der skal være medlemmer af undersøgelseskommissionen.
Hvis undersøgelseskommissionen skal bestå af flere medlemmer, skal  

 justitsministeren udpege kommissionens formand.
Herom henvises til  

 bemærkningerne til § 2.
Justitsministeren skal ved udpegningen af undersøgelseskommissionens  

 medlemmer sikre sig, at de pågældende har de fornødne faglige kvalifikationer  

 til at udføre opgaven på et højt niveau.
Justitsministeren skal endvidere  

 sikre sig, at undersøgelseskommissionen bliver sammensat på den måde, der er  

 fastsat i § 2, og at medlemmerne m.v. opfylder de habilitetskrav, der er  

 fastsat i § 3.
Justitsministeren kan ikke pålægge nogen at forestå en undersøgelse ved en  

 undersøgelseskommission.
Det er således frivilligt, om nogen vil udføre  

 opgaven.
 Vederlæggelsen af undersøgelseskommissionens medlemmer, den person, der  

 udpeges efter stk. 3, og kommissionens øvrige medhjælpere, jf. stk. 4,  

 fastsættes af Justitsministeriet efter nærmere drøftelse med  

 Finansministeriet.
Til stk. 3 I bestemmelsen fastsættes det, at justitsministeren skal udpege en person,  

 der i overensstemmelse med undersøgelseskommissionens bestemmelser skal  

 tilrettelægge og foretage afhøringer i kommissionen eller i retten.
Den  

 pågældende, der hidtil er betegnet »det offentliges repræsentant«,  

 bør benævnes »udspørgeren«, jf. kapitel 2, afsnit 3.5.2.2.
Det forudsættes, at justitsministeren drøfter spørgsmålet om, hvem der bør  

 udpeges som udspørger, med undersøgelseskommissionens formand.
Dette svarer  

 til den fremgangsmåde, der er blevet fulgt ved udpegning af »det  

 offentliges repræsentant« i forbindelse med nedsættelsen af en  

 undersøgelsesret.
Den pågældende udspørgers opgave skal - som det fremgår af  

 bestemmelsen - være at tilrettelægge og foretage afhøringer i kommissionen og  

 i retten.
Arbejdet skal ske i overensstemmelse med undersøgelseskommissionens  

 bestemmelser.
Heri ligger, at arbejdet sker på kommissionens ansvar og under  

 kommissionens instruktion.
 Udspørgeren skal under sit arbejde - på samme måde som  

 undersøgelseskommissionen - anvende et objektivitetsprincip, jf. herved  

 retsplejelovens § 96, stk. 2.
 Udspørgeren skal således medvirke til undersøgelse og klarlæggelse af alle  

 de forhold, som har betydning for undersøgelseskommissionens udførelse af  

 sine opgaver, jf. § 4. Det gælder, uanset om de pågældende forhold må antages  

 at være til skade eller til gunst for de involverede personer.
Til stk. 4 Efter bestemmelsen skal justitsministeren sikre sig, at  

 undersøgelseskommissionen har den nødvendige sekretariatsbistand og anden  

 praktisk bistand til sin rådighed.
 Justitsministeren skal sørge for, at der stilles personer til rådighed,  

 der kan udføre skrive- og andet forefaldende arbejde for kommissionen.
 Justitsministeren skal endvidere sørge for, at der i sekretariatet indgår  

 personer, der har den nødvendige faglige uddannelse, f.eks. juridisk,  

 økonomisk eller politologisk uddannelse.
 Det forudsættes, at justitsministeren på samme måde som ved udpegning af  

 udspørgeren drøfter spørgsmålet om udpegning af andre medhjælpere med  

 undersøgelseskommissionens formand.
Til kapitel 2 Undersøgelseskommissionens sammensætning m.v.
Til § 2 Til stk. 1 og 2 I stk. 1 fastsættes det, at en undersøgelseskommission kan bestå af  

 et eller flere medlemmer.
Det forudsættes som noget jævnligt forekommende, at  

 undersøgelseskommissionen har flere medlemmer.
Herved sikres, at forholdene  

 bliver belyst så alsidigt og nuanceret som muligt.
Hvis  

 undersøgelseskommissionen anmodes om at foretage retlige vurderinger, skal  

 den bestå af mindst 3 medlemmer, jf. stk. 5.
Hvis undersøgelseskommissionen undtagelsesvis alene skal bestå af et  

 medlem, bestemmes det i stk. 2, at det pågældende medlem skal have  

 juridisk kandidateksamen.
Dette hænger sammen med, at  

 undersøgelseskommissionerne skal beskæftige sig med opgaver af retlig  

 karakter, jf. nærmere bemærkningerne til § 4.
Den pågældende jurist kan være dommer.
Det forudsættes i så fald, at den  

 pågældende er byretsdommer eller eventuelt landsdommer, jf. kapitel 2, afsnit  

 3.3.3. Den pågældende kan også være advokat, universitetsjurist eller en  

 anden jurist, der har de nødvendige kvalifikationer.
I vurderingen af, hvem der bør udpeges til at forestå undersøgelsen ved en  

 undersøgelseskommission, bør der ikke alene lægges vægt på, hvilke  

 kvalifikationer (erfaring og viden) undersøgeren efter karakteren af den  

 pågældende opgave skal opfylde.
Det bør også i lyset af de betænkeligheder,  

 der kan være forbundet med at lade dommere foretage undersøgelser, jf. herom  

 kapitel 2, afsnit 3.1., og de almindelige bemærkninger ovenfor, nøje  

 overvejes, om der er et væsentligt behov for, at netop en dommer skal forestå  

 undersøgelsen.
 Hvis overvejelserne munder ud i, at det bør være en dommer, der skal  

 forestå undersøgelsen, forudsættes det, at justitsministeren - som hidtil -  

 anmoder den relevante retspræsident om at komme med en indstilling om,  

 hvilken dommer der bør udpeges til at forestå undersøgelsen.
Til stk. 3 og 4 Bestemmelserne i stk. 3 og 4 tager sigte på den situation, hvor  

 undersøgelseskommissionen skal bestå af flere medlemmer.
Som anført ovenfor skal undersøgelseskommissionerne beskæftige sig med  

 opgaver af retlig karakter.
Det er derfor mest hensigtsmæssigt, at  

 undersøgelseskommissionens formand, der i øvrigt bl.a. skal lede  

 kommissionens møder, jf. § 5, stk. 2, er en jurist - eller dommer i de  

 tilfælde, hvor en dommer er medlem af kommissionen, jf. herom bemærkningerne  

 til stk. 1 og 2.
I overensstemmelse hermed fastsættes det i stk. 3, 1. pkt., at  

 formanden for undersøgelseskommissionen skal være jurist.
Hvis et af  

 kommissionens medlemmer er dommer, skal den pågældende dommer være formand  

 for kommissionen.
Det gælder, uanset om andre jurister også er medlemmer af  

 kommissionen, jf. stk. 4.
 Der kan være behov for, at undersøgelseskommissionen omfatter andre  

 personer end jurister, jf. kapitel 2, afsnit 3.5.2.1.
I stk. 3, 2. pkt., fastsættes det derfor, at personer, der har  

 anden relevant uddannelse end juridisk kandidateksamen, kan være medlemmer af  

 undersøgelseskommissionen.
Det kan f.eks. være økonomer, politologer, læger,  

 ingeniører eller andre med særlig uddannelse eller praktisk erfaring inden  

 for det område, der er tale om at undersøge.
Til stk. 5 I bestemmelsen fastsættes det, at en undersøgelseskommission skal bestå af  

 mindst 3 medlemmer, hvis kommissionen anmodes om at foretage retlige  

 vurderinger af de berørte embedsmænds adfærd, jf. § 4, stk. 4.
Hvis en dommer deltager i undersøgelsen, forudsættes det, at de øvrige  

 medlemmer i almindelighed ikke er dommere, men har andre relevante  

 kvalifikationer.
De kan have juridisk kandidateksamen, men forudsættes  

 jævnligt at have anden relevant uddannelse og erfaring.
 Kravet om, at undersøgelseskommissionen i disse tilfælde skal sammensættes  

 bredt, skal sikre, at de retlige spørgsmål, som sagen rejser, bliver belyst  

 så alsidigt og nuanceret som muligt.
Til § 3 I bestemmelsen fastsættes det, at undersøgelseskommissionens medlemmer  

 m.v. skal være uvildige og uafhængige af de myndigheder, personer m.v., hvis  

 forhold undersøges.
 Bestemmelsen har til formål at sikre, at der ikke foreligger  

 omstændigheder, der er egnede til at rejse tvivl om de nævnte personers  

 fuldstændige upartiskhed.
 Bestemmelsen skal fortolkes i overensstemmelse med retsplejelovens § 61,  

 hvorefter ingen må handle som dommer, hvis der foreligger omstændigheder, som  

 er egnede til at rejse tvivl om den pågældendes fuldstændige upartiskhed.
 Det påhviler justitsministeren ved udpegning af kommissionsmedlemmer m.v.  

 at sikre, at habilitetskravene er opfyldt.
Til kapitel 3 Undersøgelseskommissionens opgaver Til § 4 Til stk. 1 Det fremgår af grundlovens § 61, 2. pkt., at »særdomstole med  

 dømmende myndighed« ikke kan nedsættes.
I overensstemmelse hermed fastsættes det i stk. 1, at  

 undersøgelseskommissionen ikke har dømmende myndighed.  

 Undersøgelseskommissionen kan således ikke afsige dom over nogen af de  

 berørte embedsmænd.
En tilsvarende bestemmelse er fastsat i retsplejelovens §  

 21 a, stk. 2.
 Formålet med undersøgelseskommissionens virksomhed vil - som politiets i  

 ordinære straffesager - navnlig være at tilvejebringe et materiale som  

 grundlag for vedkommende myndigheds afgørelse af, om sagen skal fremmes,  

 navnlig ved, at der rejses tiltale eller disciplinærforfølgning indledes.
Til stk. 2 Den vigtigste opgave for en undersøgelseskommission vil i almindelighed  

 være at undersøge og klarlægge et bestemt hændelsesforløb.
 I overensstemmelse hermed fastsættes det i bestemmelsen, at  

 undersøgelseskommissionen kan få til opgave at »undersøge og klarlægge  

 et faktisk begivenhedsforløb«.
 Det forudsættes, at kommissionen ikke blot registrerer fakta vedrørende  

 begivenhedsforløbet, herunder registrerer forskellige, eventuelt  

 modstridende, forklaringer, men også foretager en bevisvurdering af de  

 konstaterede fakta.
Bevisvurderingen må foretages med den forsigtighed, der må følge af, at  

 beviserne ikke er tilvejebragt ved en kontradiktorisk proces under en  

 almindelig retssag.
Dette skal bl.a. ses i sammenhæng med de synspunkter  

 vedrørende »domsvirkning«, der er nævnt i kapitel 2, afsnit 3.1.,  

 og i de almindelige bemærkninger til lovforslaget.
En undersøgelseskommissions undersøgelse af fakta vil altid - også uden  

 udtrykkelig tilkendegivelse herom i kommissoriet - være afgrænset af en  

 retlig ramme, der bestemmes af, hvilke retsregler der til sin tid vil kunne  

 blive spørgsmål om at vurdere fakta i forhold til.
Der henvises herom til  

 kapitel 2, afsnit 3.3.4.1.
Til stk. 3 I bestemmelsen fastsættes det, at undersøgelseskommissionen - ud over at  

 undersøge og klarlægge et faktisk begivenhedsforløb - også kan få til opgave  

 at komme med forslag til sådanne ændringer af love, administrative  

 bestemmelser eller administrativ praksis, som undersøgelsen kan begrunde.
Som nævnt i kapitel 2, afsnit 3.3.4.3., er danske undersøgelser ved  

 undersøgelsesretter typisk entydigt bagudrettet.
Undersøgelserne er  

 koncentreret om at finde ansvarsgrundlag og ansvarlige.
Den foreslåede bestemmelse peger i retning af, at undersøgelserne ved  

 undersøgelseskommissioner - som i andre lande - kan blive mere  

 »systemorienterede«, dvs. sigtende på at identificere systemfejl og  

 formulere forslag til ændringer i procedurer m.v., der kan modvirke, at der i  

 fremtiden opstår problemer som dem, der har givet anledning til  

 undersøgelsen.
En vis drejning af dansk undersøgelsespraksis i denne retning  

 vil kunne medvirke til at begrænse de betænkeligheder, der har været anført  

 imod undersøgelsesretternes virksomhed i dag, jf. kapitel 2, afsnit 3.1., og  

 de almindelige bemærkninger til lovforslaget.
Det vil i sagens natur kunne være nødvendigt for en kommission - som led i  

 sin begrundelse for forslag som nævnt i bestemmelsen - at vurdere, om der kan  

 antages at være begået fejl af den pågældende forvaltning uden dermed at tage  

 stilling til spørgsmålet om enkeltpersoners fejl.
Dette svarer til de typiske  

 ombudsmandsundersøgelser som beskrevet i kapitel 5, afsnit 3.
Til stk. 4 Bestemmelsen giver justitsministeren mulighed for at bestemme, at  

 undersøgelseskommissionen har til opgave at foretage retlige vurderinger til  

 belysning af, hvorvidt der foreligger grundlag for at søge embedsmænd draget  

 til ansvar.
 Som nævnt i kapitel 2, afsnit 3.3.4.3., er det vanskeligt på forhånd at  

 angive de kriterier, der skal være afgørende for, om  

 undersøgelseskommissionen bør anmodes om at foretage en retlig vurdering af  

 de involverede embedsmænds adfærd.
 Der er dog ikke grund til at anmode en undersøgelseskommission om retlige  

 vurderinger, hvis det på forhånd må stå klart, at der ikke er noget reelt  

 spørgsmål om fejl, der kan være en disciplinærforfølgning eller straffesag,  

 f.eks. hvis der er tale om fratrådte embedsmænd, hvor et eventuelt  

 strafansvar er forældet.
 Der er heller ikke grund til at anmode en undersøgelseskommission om  

 retlige vurderinger, hvis formålet med at nedsætte undersøgelseskommissionen  

 overvejende er at undersøge og klarlægge et faktisk forløb med henblik på -  

 som omtalt i stk. 3 - at identificere systemfejl og komme med forslag til  

 ændringer, således at sådanne fejl så vidt muligt undgås i fremtiden.
Som det fremgår af bestemmelsens formulering, kan de retlige vurderinger,  

 som en undersøgelseskommission kan anmodes om at foretage, alene vedrøre  

 »embedsmænd's adfærd.
Udtrykket »embedsmænd« omfatter også  

 personer, som på undersøgelsens tidspunkt ikke længere er embedsmænd, men som  

 var det på det tidspunkt, undersøgelsen vedrører.
For forhenværende  

 embedsmænd kan der ikke rejses spørgsmål om disciplinært ansvar, men der kan  

 rejses spørgsmål om eventuelt strafferetligt ansvar, jf. herved straffelovens  

 §§ 155-157.
Undersøgelseskommissionen kan ikke få til opgave at foretage retlige  

 vurderinger af ministres forhold, herunder vurdere, om  

 ministeransvarlighedsloven (eller andre relevante ansvarsregler) må antages  

 at være overtrådt, og endnu mindre om rigsretstiltale vil være rimeligt  

 begrundet.
En undersøgelseskommission kan heller ikke bemyndiges til at tage  

 stilling til det mere begrænsede, generelt formulerede spørgsmål om, hvorvidt  

 der er grundlag for at antage, at en minister har »begået fejl eller  

 forsømmelser«.
Om baggrunden herfor henvises til kapitel 2, afsnit  

 3.3.4.1.
 Undersøgelseskommissionens opgave bør, for så vidt angår ministre, således  

 alene være at undersøge og klarlægge de faktiske omstændigheder, der har  

 relevans for Folketingets egen stillingtagen til spørgsmålet om ministres  

 politiske og/eller retlige ansvar, jf. grundlovens §§ 15 og 16. I den  

 forbindelse kan subjektive forhold vedrørende ministeren også undersøges og  

 klarlægges, f.eks. hvilken viden ministeren må antages at have haft med  

 hensyn til oplysninger, der blev videregivet til Folketinget.
Undersøgelseskommissionen kan ikke få til opgave at tage stilling til en  

 partstvist, dvs. bedømme, hvilken retsstilling der må antages at tilkomme en  

 privat person i forhold til staten eller omvendt.
Der henvises til kapitel 2,  

 afsnit 3.2.
Det er næppe muligt at foretage en klar afgrænsning af de tilfælde, som  

 har karakter af partstvister.
Der kan næppe bortses fra, at  

 undersøgelseskommissionen - for at kunne foretage de retlige vurderinger af  

 embedsmænds adfærd, som kommissionen er anmodet om - undertiden indirekte må  

 vurdere den retsstilling, der som følge af embedsmændenes handlemåde må  

 antages at tilkomme private i forhold til staten og omvendt.
Det afgørende er imidlertid, at en undersøgelseskommission ikke må  

 nedsættes med henblik på at tage stilling til en partstvist.
En  

 undersøgelseskommission må heller ikke nedsættes for at undersøge og  

 klarlægge et begivenhedsforløb, hvis formålet hermed er at tilvejebringe  

 grundlaget for en efterfølgende stillingtagen til en partstvist.
 Formålet med undersøgelseskommissionens virksomhed vil som nævnt være at  

 tilvejebringe et materiale, på hvilket grundlag anklagemyndigheden,  

 disciplinærmyndigheden m.v. afgør, om sagen skal fremmes, navnlig ved, at der  

 rejses tiltale eller disciplinærforfølgning indledes.
En undersøgelseskommission er hverken en domstol eller et anklagende  

 organ.
Kommissionens retlige vurderinger, herunder som omtalt ovenfor  

 bevisvurderinger, bør - også under hensyn til, at de ikke hviler på en  

 kontradiktorisk proces - formuleres forsigtigt og markere kommissionens  

 begrænsede funktion.
Naturligvis skal de retlige vurderinger, kommissionen  

 måtte foretage, vedrøre spørgsmål om rækkevidden af relevante retsregler  

 (fortolkning/udfyldning) og spørgsmål vedrørende faktiske forholds  

 subsumption under de relevante retsregler.
Men undersøgelseskommissionens  

 opgave er ikke at »afgøre« disse spørgsmål.
Og hvis de nævnte  

 spørgsmål giver anledning til tvivl, er undersøgelseskommissionens opgave - i  

 stedet for at tage stilling til spørgsmålene - at præsentere tvivlen og  

 beskrive, hvorpå den beror.
Afgrænsningen af de retlige vurderinger, som undersøgelseskommissionen  

 anmodes om at foretage, skal fremgå af kommissoriet.
Kommissoriet skal -  

 ligesom indstillingerne fra undersøgelseskommissionen - formuleres forsigtigt  

 og klart markere undersøgelseskommissionens begrænsede funktion.
Der henvises  

 til kapitel 2, afsnit 3.3.3.
Det forudsættes som det typiske, at kommissoriet for  

 undersøgelseskommissionen udformes således, at kommissionen har til opgave at  

 udtale sig om, hvorvidt der må antages at være begået fejl eller  

 forsømmelser, der kan give anledning til, at et retligt ansvar søges  

 gennemført mod de pågældende embedsmænd.
Har kommissionen fået et  

 kommissorium af den nævnte karakter, kan kommissionen, selv om den ikke  

 finder, at der foreligger grundlag for at søge strafansvar eller disciplinært  

 ansvar gjort gældende mod en embedsmand, udtale sig om, hvorvidt det kan  

 antages, at der foreligger fejl eller forsømmelser, og i forbindelse hermed  

 at der efter kommissionens opfattelse foreligger grundlag for en tjenstlig  

 tilkendegivelse.
Der henvises til kapitel 2, afsnit 3.3.4.1.
Med hensyn til embedsmænd, der er fratrådt deres stillinger i den  

 statslige forvaltning, kan der som nævnt ovenfor ikke rejses spørgsmål om  

 disciplinært ansvar, men spørgsmål om eventuelt strafansvar, hvis dette ikke  

 er forældet.
Undersøgelseskommissionens eventuelle vurdering af det  

 strafferetlige spørgsmål må udformes i lyset heraf.
Undersøgelseskommissionen  

 bør ikke udtale sig på en sådan måde, at det efterlader det indtryk, at der  

 ville have været grundlag for at søge et disciplinæransvar gennemført, hvis  

 den pågældende fortsat havde været ansat i den statslige forvaltning.  

 Baggrunden for denne begrænsning er, at den pågældende ikke vil have mulighed  

 for at få et sådant belastende udsagn prøvet under en efterfølgende  

 disciplinærsag (tjenestemandssag).
 Et mindretal (Eva Smith, Jon Stokholm og Hellen Thorup) finder ikke, at  

 der i lovgivningen bør etableres en ordning, hvorefter der uden for det  

 tjenestemandsretlige system kan tildeles tjenestemænd en offentlig påtale for  

 forsømmelser.
Dette er så meget mere betænkeligt, fordi påtalen tildeles på  

 utilstrækkeligt retligt grundlag, og uden at den pågældende embedsmand har  

 reel mulighed for at rense sig.
Der henvises til mindretallets bemærkninger  

 sidst i kapitel 2, afsnit 3.3.4.1., samt til mindretallets ændringsforslag i  

 bilaget til dette lovforslag.
Til stk. 5 Som anført i kapitel 2, afsnit 3.1, og i de almindelige bemærkninger til  

 lovforslaget har som en mere generel betænkelighed mod  

 undersøgelsesretsordningen været anført, at undersøgelsesretternes  

 indstillinger - selv om de kun skal vedrøre grundlaget for andre myndigheders  

 eventuelle indledning af disciplinærforfølgning m.v. - i medierne og i det  

 politiske liv bliver tillagt en videregående betydning, en slags  

 »domsvirkning«.
Der har også været peget på, at der knytter sig  

 nogle principielle betænkeligheder til, at dommere, når de leder  

 undersøgelsesretter, udfører opgaver, som efter deres art ikke er sædvanlige  

 for domstolene, og at de herved - til skade for tilliden til domstolene - kan  

 blive gjort til aktører i sager, der reelt er afspejlinger af politiske  

 konflikter.
Disse betænkeligheder skal ses på baggrund af, at en  

 undersøgelseskommissions virksomhed markant adskiller sig fra en domstols  

 behandling af en retssag, idet kommissionens behandling er præget af en  

 inkvisitorisk procesform.
Kommissionen skal således både tilrettelægge  

 undersøgelsen, indsamle bevismateriale, foretage afhøringer og på grundlag af  

 dette materiale - og udtalelser fra de berørte personer og deres bisiddere,  

 jf. § 23, stk. 4 - foretage vurderinger.
 Lovforslaget indeholder flere konkrete forslag til, hvordan grundlaget for  

 denne kritik kan begrænses, jf. kapitel 2, afsnit 3.3.3.-3.3.4., og de  

 almindelige bemærkninger til lovforslaget.
For yderligere at begrænse grundlaget for kritikken fastsættes det i den  

 foreslåede bestemmelse, at en undersøgelseskommission, som har en dommer som  

 medlem, alene må foretage retlige vurderinger efter stk. 4, i det omfang  

 dommeren ikke finder det retssikkerhedsmæssigt betænkeligt.
Om den nærmere  

 baggrund for bestemmelsen henvises til kapitel 2, afsnit 3.3.4.3.
Bestemmelsen gælder ikke for en undersøgelseskommission, der ikke har en  

 dommer som medlem.
Dette er naturligvis ikke udtryk for, at en sådan  

 kommission bør foretage retssikkerhedsmæssigt betænkelige vurderinger.  

 Forskellen skyldes, at de hensyn, som ligger bag bestemmelsen, alene er fuldt  

 ud aktuelle, når en dommer er medlem af kommissionen.
En ikkedommerledet  

 undersøgelseskommissions retlige vurderinger bør endvidere på samme måde som  

 den dommerledede kommissions retlige vurderinger formuleres forsigtigt og  

 markere kommissionens begrænsede funktion, jf. bemærkningerne til stk. 4.  

 Dommerens beslutning skal ske på grundlag af en vurdering af de eventuelle  

 problemer vedrørende de involverede embedsmænds retssikkerhed.
F.eks. kan den  

 inkvisitoriske procesform føre til, at dommeren efter en konkret vurdering  

 mener, at det vil være uforsvarligt at udtale sig - selv i forsigtige  

 vendinger - om retlige spørgsmål, fordi dommeren finder, at der er risiko  

 for, at procesformen har haft en indflydelse på bevisvurderingen eller på  

 fremlæggelsen af de retlige spørgsmål, og at denne indflydelse kan gøre det  

 retssikkerhedsmæssigt betænkeligt, at den dommer, der har stået for  

 undersøgelsen, også skal foretage den retlige vurdering.
Det vil selvsagt  

 også være muligt for en bisidder at rejse dette spørgsmål, hvis bisidderen  

 mener, at der er anledning til det.
Dommerens beslutning kan også gå ud på,  

 at der foretages en retlig vurdering, men at den er begrænset i forhold til,  

 hvad kommissionen er blevet anmodet om.
Man kan også forestille sig, at  

 dommeren finder, at der i forhold til nogle af de berørte embedsmænd kan  

 foretages retlige vurderinger i videre omfang end i forhold til andre  

 embedsmænd.
Som det fremgår af bestemmelsen, er det alene dommeren, som tager stilling  

 til, om det er retssikkerhedsmæssigt betænkeligt at foretage retlige  

 vurderinger.
De andre medlemmer af kommissionen må derfor rette sig efter  

 dommerens beslutning, selv om de ikke selv finder det uforsvarligt at  

 foretage retlige vurderinger.
Hvis flere dommere undtagelsesvis deltager i undersøgelsen, forudsætter  

 bestemmelsen, at de alle er enige om, at der bør foretages retlige  

 vurderinger.
Finder blot en af dommerne, at sådanne vurderinger ikke bør  

 foretages, skal de øvrige dommere rette sig efter det.
Det er ikke fastsat i bestemmelsen, hvornår dommerens beslutning om,  

 hvorvidt det er forsvarligt at foretage retlige vurderinger, skal træffes.  

 Det forudsættes, at beslutningen normalt træffes efter bevisførelsen.
Først  

 på dette tidspunkt vil dommeren normalt have det fulde grundlag for at  

 vurdere, om det er retssikkerhedsmæssigt betænkeligt at foretage retlige  

 vurderinger af de involverede embedsmænds adfærd.
Der er imidlertid ikke noget til hinder for, at beslutningen træffes på et  

 tidligere tidspunkt.
Beslutningen bør i givet fald så hurtigt som muligt  

 meddeles de berørte embedsmænd og justitsministeren.
Dommeren kan omgøre sin  

 beslutning.
Dette gælder dog kun, hvis den nye beslutning går ud på, at det  

 er retssikkerhedsmæssigt betænkeligt at foretage retlige vurderinger.
 Justitsministeren bør i kommissoriet udtrykkeligt anføre, at anmodningen  

 om, at den pågældende undersøgelseskommission, som har en dommer som medlem,  

 foretager retlige vurderinger af embedsmænds adfærd, kun gælder i det omfang,  

 dommeren ikke finder det retssikkerhedsmæssigt betænkeligt.
 Hvis en dommerledet undersøgelseskommission ikke har foretaget de retlige  

 vurderinger, som justitsministeren har anmodet om, må vedkommende minister  

 som udgangspunkt træffe sin afgørelse om disciplinærforfølgning på grundlag  

 af sædvanlig ministeriel behandling.
Der kan dog være et væsentligt behov for, at der - på grundlag af  

 undersøgelseskommissionens beretning - indhentes ekstern, uafhængig juridisk  

 rådgivning, inden der tages stilling til, om et retligt ansvar bør søges  

 gennemført over for de involverede embedsmænd.
Det må konkret afgøres, om den  

 eksterne juridiske rådgivning skal gives af en person eller en flerhed af  

 personer, f.eks. 3 personer.
De eksterne rådgivere vil kunne være advokater  

 eller andre jurister, herunder f.eks. universitetsjurister.
Til kapitel 4 Tilrettelæggelse af undersøgelsen m.v.
Til § 5 Til stk. 1 I bestemmelsen fastsættes det, at undersøgelseskommissionen efter samråd  

 med udspørgeren afgør, hvordan undersøgelsen tilrettelægges.
 Undersøgelseskommissionen træffer bl.a. beslutning om, hvilket materiale  

 der har betydning for undersøgelsen og derfor bør indhentes, hvilke personer  

 der skal anmodes om at afgive forklaring for kommissionen, og hvilke  

 myndigheder/personer der skal anmodes om skriftligt at besvare spørgsmål m.v.  

 Det er endvidere kommissionen, der afgør, hvornår de enkelte  

 undersøgelsesskridt skal tages, f.eks. på hvilket tidspunkt af undersøgelsen  

 afhøringer skal foregå.
Ved sin tilrettelæggelse af undersøgelsen (som ved udarbejdelse af  

 beretning og indstilling) skal kommissionen tage hensyn til, at den - på  

 samme måde som udspørgeren - skal anvende objektivitetsprincippet.
Herom  

 henvises til bemærkningerne til § 1, stk. 3.
Til stk. 2 I bestemmelsen fastsættes det udtrykkeligt, at undersøgelseskommissionens  

 formand - når kommissionen består af flere medlemmer - leder kommissionens  

 møder.
Med udtrykket »møder« sigtes til »eksterne« møder,  

 dvs. de møder, hvor der foretages afhøringer eller andre  

 »retshandlinger«.
 Det forudsættes imidlertid, at formanden - i sagens natur - også leder  

 kommissionens »interne« møder, herunder rådslagninger.
Til § 6 Bestemmelsen giver udtrykkelig hjemmel til, at undersøgelseskommissionen  

 kan anmode særligt sagkyndige om en udtalelse eller anden bistand til brug  

 for undersøgelsen.
Normalt vil der ikke være behov herfor, idet undersøgelseskommissionens  

 medlemmer - ud over juridisk uddannelse - kan have anden sagkundskab.
Hertil  

 kommer, at undersøgelseskommissionens sekretariat kan bestå af personer med  

 særlig sagkundskab.
Det kan dog forekomme, at undersøgelseskommissionen får behov for ekstern  

 bistand fra sagkyndige.
Det vil da typisk dreje sig om personer med en  

 speciel teknisk præget indsigt.
Helt udelukket kan det dog ikke være, at der  

 kan opstå behov for sagkyndige jurister med specialviden inden for et  

 retsområde, som undersøgelsen omfatter.
 Undersøgelseskommissionen skal sikre sig, at den sagkyndige, som den  

 anmoder om bistand, opfylder de habilitetskrav, der er fastsat i § 3.
Til § 7 I bestemmelsen fastsættes det, at undersøgelseskommissionen skal føre en  

 protokol over møderne i kommissionen.
Med udtrykket »møderne«  

 sigtes til kommissionens eksterne møder.
Protokollen skal således ikke  

 indeholde oplysninger om kommissionens interne møder, herunder rådslagninger.
 Protokollen skal indeholde oplysninger om følgende forhold:
- tiden og stedet for eksterne møder i undersøgelseskommissionen; - navnene på deltagerne i møderne; - kort fremstilling af mødets forløb; - hovedindholdet af afgivne forklaringer, jf. retsplejelovens § 186; - mundtlig orientering efter § 23.
Til kapitel 5 Vidnepligt og anden oplysningspligt ved en undersøgelse med  

 dommerdeltagelse Til § 8 Med hensyn til sagens oplysning er der grund til at sondre mellem  

 undersøgelser med deltagelse af en dommer og andre undersøgelser.
Dette  

 hænger sammen med, at anvendelse af sanktioner (vidnetvang m.v.) som middel  

 til at oplyse sagen er beføjelser, som alene bør tilkomme dommere.
Der  

 henvises til kapitel 2, afsnit 3.5.3.
 I overensstemmelse hermed fastsættes det i bestemmelsen, at reglerne i  

 kapitlet angår spørgsmålet om vidnepligt og anden oplysningspligt ved en  

 undersøgelseskommission, der har mindst en dommer som medlem.
 Regler om vidnepligt m.v. med hensyn til en undersøgelseskommission uden  

 dommerdeltagelse er fastsat i kapitel 6.
Til § 9 Til stk. 1 For at sikre, at undersøgelseskommissionen kan få alle relevante  

 oplysninger frem, er det fastsat i bestemmelsen, at enhver har pligt til at  

 udlevere materiale til undersøgelseskommissionen, når kommissionen anmoder om  

 det.
 Det forudsættes, at kommissionen alene fremsætter anmodning om udlevering  

 af materiale, hvis kommissionen finder, at det har betydning for  

 undersøgelsen.
Undersøgelseskommissionen behøver ikke at specificere det materiale, der  

 kræves udleveret.
Kommissionen kan på samme måde som en undersøgelsesret ved  

 undersøgelsens start anmode myndigheder, virksomheder eller personer om at  

 udlevere alt relevant materiale til kommissionen.
Hvis kommissionen bliver  

 bekendt med, at der eksisterer materiale, som ikke er modtaget i henhold til  

 den indledende udleveringsbegæring, vil kommissionen specifikt kunne anmode  

 at få udleveret det pågældende materiale.
Udtrykket »materiale« skal forstås i meget vid betydning.
Det  

 omfatter ikke blot skrifter, herunder tegninger, kort og fotografier, men  

 også materiale, der træder i stedet herfor, f.eks. prøver, modeller, lydbånd,  

 film, videooptagelser og lignende.
Bestemmelsen omfatter alt foreliggende materiale, herunder interne  

 dokumenter, håndskrevne notater m.v.
Bestemmelsen omfatter også personlige  

 eller private papirer som f.eks. dagbøger eller lignende.
Pligten til at udlevere materiale gælder, selv om materialet er  

 fortroligt.
Udleveringspligten fortrænger således modstående forskrifter om  

 tavshedspligt, jf. stk. 3. Derimod gælder udleveringspligten ikke i det  

 omfang, der efter lovforslagets § 12 ikke vil være pligt til at afgive  

 vidneforklaring om indholdet af materialet.
Efter lovforslagets § 12, stk. 1, gælder pligten til at afgive forklaring  

 som vidne ikke for en minister, herunder en forhenværende minister, i det  

 omfang der må antages at foreligge mulighed for strafansvar i anledning af de  

 forhold, som undersøgelsen omfatter.
Vidnepligten gælder heller ikke for en  

 embedsmand, herunder en forhenværende embedsmand, i det omfang der må antages  

 at foreligge mulighed for strafansvar eller disciplinæransvar i anledning af  

 de nævnte forhold.
Vidnepligten gælder som udgangspunkt heller ikke for den  

 pågældende ministers eller embedsmands nærmeste, men kommissionen kan pålægge  

 den pågældende at afgive vidneforklaring, jf. § 12, stk. 2. Vidnepligten  

 gælder i øvrigt med de undtagelser, der er fastsat i retsplejelovens kapitel  

 18. Dog finder retsplejelovens § 169 og § 170, stk. 3, ikke anvendelse, jf. §  

 12, stk. 3.
 En begæring om udlevering af dokumenter, som er udarbejdet af ministeren  

 eller embedsmændene i embeds medfør, og som således ikke tilhører de  

 pågældende, kan ikke afslås under henvisning til, at dokumenterne indeholder  

 oplysninger, hvorom ministeren eller embedsmændene ikke vil kunne forpligtes  

 til at afgive vidneforklaring.
Det forudsættes, at undersøgelseskommissionen i sin anmodning om  

 udlevering af materiale gør den pågældende bekendt med bestemmelsen i stk. 1,  

 herunder med, at udleveringspligten gælder med de begrænsninger, der er  

 fastsat i bestemmelsen.
Kommissionen skal i den forbindelse ikke tage  

 stilling til, om den pågældende er omfattet af undtagelserne til  

 udleveringspligten.
Hvis offentligt ansatte undlader at opfylde pligten til at udlevere  

 foreliggende materiale til kommissionen, vil der være tale om en  

 tjenesteforsømmelse, der vil kunne medføre disciplinært ansvar og i grove  

 tilfælde strafansvar.
For ministres vedkommende vil en sådan  

 pligttilsidesættelse efter omstændighederne kunne indebære en overtrædelse af  

 ministeransvarlighedslovens § 5.
 I øvrigt vil manglende udlevering af materiale kunne medføre, at  

 undersøgelseskommissionen træffer beslutning om at anvende de tvangsmidler,  

 der er fastsat i retsplejelovens § 178, jf. lovforslagets § 10. Der henvises  

 til bemærkningerne til denne bestemmelse.
Det forudsættes endvidere, at undersøgelseskommissionen ved en umiddelbar  

 fogedforretning efter retsplejelovens kapitel 55 kan komme i besiddelse af  

 materiale, der i strid med udleveringspligten ikke er afleveret til  

 kommissionen.
Adgangen til at anvende de tvangsmidler, der er fastsat i § 10,  

 forudsættes således ikke at være til hinder herfor.
Til stk. 2 Ved bestemmelsen etableres en ordning, hvorefter undersøgelseskommissionen  

 kan stille skriftlige spørgsmål til og anmode om redegørelser fra dem, der  

 kan oplyse sagen.
Kommissionen vil kunne fastsætte en frist for besvarelse af  

 kommissionens forespørgsler.
Der er pligt til at besvare de stillede spørgsmål m.v.
Pligten fortrænger  

 modstående forskrifter om tavshedspligt, jf. stk. 3, men er underkastet de  

 samme undtagelser som vidnepligten, jf. § 12.
Det forudsættes, at undersøgelseskommissionen i sin anmodnig om at besvare  

 spørgsmål m.v. gør den pågældende bekendt med bestemmelsen i stk. 2, herunder  

 med begrænsningerne i pligten til at besvare spørgsmål m.v.
Kommissionen skal  

 i den forbindelse ikke tage stilling til, om den pågældende er omfattet af  

 disse begrænsninger.
Undlader man at svare på en fyldestgørende måde, vil kommissionen kunne  

 anmode den pågældende om at afgive forklaring som vidne.
For offentligt  

 ansatte gælder desuden, at undladelse af at svare på en fyldestgørende måde  

 vil kunne medføre disciplinært ansvar og i grove tilfælde strafansvar.
 Den, der afgiver urigtige oplysninger til undersøgelseskommissionen, vil  

 efter omstændighederne kunne straffes efter straffelovens § 162. Efter denne  

 bestemmelse straffes den, som for eller til en offentlig myndighed med forsæt  

 afgiver urigtig erklæring om forhold, angående hvilke han er pligtig at  

 afgive forklaring, med bøde, hæfte eller fængsel indtil 4 måneder.  

 Bestemmelsen gælder både privat og offentligt ansatte.
Til stk. 3 Den foreslåede bestemmelse regulerer forholdet mellem udleverings- og  

 oplysningspligten i stk. 1 og 2 og forskrifter om tavshedspligt.
Bestemmelsen  

 indebærer, at pligterne i stk. 1 og 2 fortrænger modstående  

 tavshedspligtsforskrifter.
Dette gælder, uanset om der er tale om almindelige  

 eller særlige tavshedspligtsforskrifter.
Den almindelige tavshedspligt, der efter straffelovens § 152 og  

 forvaltningslovens § 27 gælder for offentligt ansatte, herunder ansatte i  

 ministerier m.v., vil således ikke være til hinder for, at udleverings- og  

 oplysningspligten opfyldes.
Tilsvarende er særlige tavshedsforskrifter som  

 f.eks. bank- og sparekasselovens § 50 b ikke til hinder for, at udleverings-  

 og oplysningspligten opfyldes.
 Heller ikke f.eks. selskabslovgivningens tavshedspligtsforskrifter vil  

 kunne påberåbes som begrundelse for ikke at opfylde udleverings- og  

 oplysningspligten efter stk. 1 og 2.
Til § 10 Bestemmelsen hjemler mulighed for anvendelse af tvangsmidler over for den,  

 der ikke opfylder udleveringspligten i § 9, stk. 1.
De tvangsmidler, som er fastsat i retsplejelovens § 178, stk. 1, kan finde  

 anvendelse.
I denne forbindelse vil tvangsmidlerne i retsplejelovens § 178,  

 stk. 2, nr. 1 (bøde), nr. 4 (løbende bøde) og nr. 5 (forvaring) navnlig være  

 relevante.
 Følgende betingelser skal være opfyldt, inden undersøgelseskommissionen  

 kan træffe beslutning om anvendelse af tvangsmidler:
 (1) Undersøgelseskommissionen må have konstateret, at udleveringspligten i  

 § 9, stk. 1, ikke er opfyldt.
(2) Kommissionen må have givet den pågældende et skriftligt pålæg om  

 udlevering af materiale.
Kommissionen må have sikkerhed for, at pålægget er  

 kommet frem til den pågældende, f.eks. ved, at pålægget er sendt med  

 anbefalet brev.
 (3) Kommissionen må i pålægget have gjort den pågældende bekendt med, at  

 der er udleveringspligt, og med, at kommissionen uden yderligere varsel vil  

 kunne træffe beslutning om anvendelse af tvangsmidler efter retsplejelovens §  

 178, stk. 1, hvis udleveringspligten ikke overholdes inden for den frist, som  

 kommissionen har fastsat i pålægget.
De processuelle regler, der er fastsat i retsplejelovens § 178, stk. 2,  

 finder tilsvarende anvendelse, dog med de modifikationer, der følger af  

 forholdets natur.
Dette indebærer navnlig følgende:
 Undersøgelseskommissionens afgørelse skal være begrundet, men den skal  

 ikke træffes ved kendelse, idet undersøgelseskommissionen ikke er en domstol.  

 Afgørelsen kan omgøres.
 Da undersøgelseskommissionen ikke er en domstol, forudsættes det, at den  

 pågældende person kan anmode om omgørelse også senere end 14 dage efter, at  

 afgørelse om anvendelse af bøde er meddelt den pågældende, jf. herved  

 retsplejelovens § 178, stk. 2, 4. pkt.
 I øvrigt kan den pågældende indbringe afgørelsen for Østre Landsret efter  

 bestemmelsen i lovforslagets § 28, stk. 1.
 Som tidligere nævnt forudsættes det, at bestemmelsen i § 10 ikke er til  

 hinder for, at undersøgelseskommissionen ved en umiddelbar fogedforretning  

 efter retsplejelovens kapitel 55 kommer i besiddelse af materiale, der i  

 strid med udleveringspligten ikke er afleveret til kommissionen.
Til § 11 I bestemmelsen fastsættes det, at enhver har pligt til at afgive  

 forklaring for undersøgelseskommissionen som vidne.
 Vidnepligten gælder med de begrænsninger, der er fastsat i lovforslagets §  

 12.
Til § 12 Til stk. 1 Som nævnt i kapitel 2, afsnit 2.8., er de personer, som kunne risikere et  

 disciplinært eller strafferetligt ansvar i anledning af de forhold,  

 undersøgelsen ved undersøgelsesretten omfattede, i praksis blevet afhørt med  

 en tilkendegivelse om, at de ikke havde pligt til at udtale sig, og at  

 forklaring blev afgivet uden sædvanligt vidneansvar, jf. herom bemærkningerne  

 til § 14.
I overensstemmelse hermed indebærer bestemmelsen i stk. 1, at pligten til  

 at afgive forklaring som vidne ikke gælder for en nuværende eller  

 forhenværende minister i det omfang, der må antages at foreligge mulighed for  

 strafansvar i anledning af de forhold, undersøgelsen omfatter.
Dette gælder,  

 selv om undersøgelseskommmissionen ikke kan anmodes om at foretage retlige  

 vurderinger af ministres forhold, jf. § 4, stk. 4, og bemærkningerne hertil.
Tilsvarende gælder pligten til at afgive vidneforklaring ikke i det  

 omfang, en embedsmand kan risikere strafansvar eller disciplinæransvar i  

 anledning af de forhold, undersøgelsen omfatter.
Bestemmelsen gælder, selv om  

 undersøgelseskommissionen ikke er blevet anmodet om at foretage retlige  

 vurderinger, jf. § 4, stk. 4, eller selv om kommissionen finder det  

 retssikkerhedsmæssigt betænkeligt at foretage sådanne vurderinger, jf. § 4,  

 stk. 5.
Den foreslåede bestemmelse skal forstås således, at der ikke er pligt til  

 at afgive forklaring for en tjenestemandsansat embedsmand, hvis den  

 pågældende risikerer strafansvar eller formelt disciplinæransvar efter  

 tjenestemandslovens § 24, dvs. en formel irettesættelse eller advarsel, en  

 bøde, overførelse til andet arbejde, andet arbejdssted eller stilling,  

 degradation og afskedigelse.
For en embedsmand, der ikke er  

 tjenestemandsansat, er der ligeledes ikke pligt til at afgive forklaring,  

 hvis den pågældende risikerer strafansvar eller disciplinære sanktioner, der  

 modsvarer de nævnte vedrørende tjenestemandsansat personale.
En risiko for,  

 at et forhold uden for det disciplinære område kan give anledning til en  

 tjenstlig tilkendegivelse fra ledelsen, forudsættes ikke at medføre, at  

 pligten til at afgive vidneforklaring bortfalder.
 Bestemmelsen omfatter også forhenværende embedsmænd i det omfang, de  

 pågældende kan risikere strafansvar i anledning af de forhold, undersøgelsen  

 omfatter.
I det omfang ministeren eller embedsmanden anmodes om at afgive forklaring  

 vedrørende forhold, som den pågældende ikke kan risikere et retligt ansvar af  

 den nævnte karakter for, er den pågældende ikke omfattet af  

 vidneundtagelsesreglen i stk. 1. Det gælder f.eks., hvis det ligger klart, at  

 de forhold, som den pågældende skal afgive forklaring om, ikke har nogen  

 betydning for spørgsmålet om den pågældendes strafansvar eller - for  

 embedsmænds vedkommende - disciplinæransvar.
Hvis f.eks. disciplinær- eller  

 straffesagen mod den pågældende er afsluttet, og hvis der ikke kan rejses  

 spørgsmål om genoptagelse af sagen i anledning af de forhold, undersøgelsen  

 omfatter, vil den pågældende ikke være omfattet af vidneundtagelsesreglen i  

 stk. 1.
Til stk. 2 I bestemmelsen præciseres det, at de nærmeste til den minister eller  

 embedsmand, der er omfattet af vidneundtagelesbestemmelsen i stk. 1, som  

 udgangspunkt heller ikke har pligt til at afgive vidneforklaring.
Udtrykket  

 »nærmeste« omfatter samme personkreds som retsplejelovens § 171,  

 stk. 1.
Undersøgelseskommissionen kan pålægge de pågældende at afgive  

 vidneforklaring, jf. stk. 2, 2. pkt.
Dette kan ske, når forklaringen må anses  

 for at være af afgørende betydning for undersøgelsen og undersøgelsens  

 beskaffenhed og dens betydning for samfundet findes at berettige til det.
De  

 betingelser, hvorunder der gives pålæg om vidneforklaring, svarer til  

 retsplejelovens § 171, stk. 3.
Til stk. 3 Bestemmelsen fastsætter, at vidnepligten efter § 11 i øvrigt gælder med de  

 undtagelser, der er fastsat i retsplejelovens kapitel 18. Dog finder  

 retsplejelovens § 169 og § 170, stk. 3, ikke anvendelse.
 Bestemmelsen indebærer bl.a., at vidnepligten gælder med de undtagelser  

 eller begrænsninger, der er fastsat i retsplejelovens § 170, stk. 1, 2 og 4,  

 § 171, stk. 2 og 3, og § 172.
Retsplejelovens § 170, stk. 1, 2 og 4, vedrører vidneudelukkelsesgrunde  

 for præster, læger, forsvarere og advokater.
Bestemmelsen i retsplejelovens §  

 171, stk. 1, hvorefter »en parts nærmeste ikke har pligt til at afgive  

 forklaring som vidne«, er afløst af lovforslagets § 12, stk. 2, og er  

 derfor ikke relevant.
Retsplejelovens § 171, stk. 2, fritager for vidnepligt  

 i en række tilfælde, hvor fastholdelse af pligten til at afgive fuldstændig  

 og sandfærdig forklaring ville kunne påføre vidnet eller hans nærmeste skade  

 og kaste vidnet ud i en alvorlig samvittighedskonflikt.
Vidnepligt kan  

 pålægges efter retsplejelovens § 171, stk. 3. Bestemmelsen i § 172 vedrører  

 spørgsmålet om vidnefritagelse for presse, radio og fjernsyn.
Det forhold, at retsplejelovens § 169 (tavshedspligt begrundet i det  

 offentliges interesse) ikke gælder, betyder bl.a., at en embedsmand ikke skal  

 have samtykke fra vedkommende minister for at afgive vidneforklaring.
En  

 minister kan heller ikke nægte at afgive forklaring under henvisning til  

 retsplejelovens § 169.
 Det forhold, at retsplejelovens § 170, stk. 3, ikke gælder, betyder, at en  

 person ikke vil kunne undtages fra vidnepligt med den begrundelse, at  

 forklaringen vedrører forhold, med hensyn til hvilke personen i medfør af  

 lovgivningen har tavshedspligt (begrundet i private interesser).
Til § 13 Bestemmelsen indebærer, at reglerne i retsplejelovens kapitel 18 finder  

 tilsvarende anvendelse på afgivelse af forklaring m.v.
Der sigtes hermed ikke  

 til vidneudelukkelses- og vidnefritagelsesreglerne i retsplejelovens kapitel  

 18. Spørgsmålet om disse reglers anvendelse er reguleret i § 12. Der sigtes  

 derimod til de øvrige regler om afgivelse af forklaring m.v. i  

 retsplejelovens kapitel 18. Disse regler gælder med de modifikationer, der  

 følger af forholdets natur.
 Herom kan navnlig anføres følgende:
 Undersøgelseskommissionen vejleder, hvis omstændighederne giver grund til  

 det, vidnet om indholdet af bestemmelserne i lovforslagets § 12, jf.  

 retsplejelovens § 173, stk. 1.
 Afgives forklaring i tilfælde, hvor en vidneudelukkelses- eller  

 vidnefritagelsesgrund kan finde anvendelse, påser undersøgelseskommissionen,  

 at der tages særligt hensyn til vidnet eller den, der har krav på  

 hemmeligholdelse, jf. retsplejelovens § 173, stk. 2.
Undersøgelseskommissionen indkalder en person til at afgive forklaring som  

 vidne.
Indkaldelsen forkyndes for den pågældende, og kommissionen kan pålægge  

 vidnet at møde straks, jf. retsplejelovens § 175.
 Undersøgelseskommissionen kan pålægge enhver, som er til stede i et møde i  

 kommissionen eller i umiddelbar nærhed af mødestedet, straks at afgive  

 vidneforklaring, og tilstedeværende vidner kan pålægges at møde til ny tid,  

 jf. retsplejelovens § 176.
 Vidnet skal forblive på det sted, hvor undersøgelseskommissionen holder  

 møde, indtil mødet er afsluttet, medmindre undersøgelseskommissionen træffer  

 anden bestemmelse, jf. retsplejelovens § 177.
 Undersøgelseskommissionen kan anvende de tvangsmidler, der er fastsat i  

 retsplejelovens § 178.
 Et vidne kan ikke undlade at give møde for undersøgelseskommissionen,  

 fordi vidnet mener sig berettiget til at nægte at afgive forklaring, jf.  

 retsplejelovens § 179.
 Vidnet skal om nødvendigt opfriske sin viden om sagen, inden der gives  

 møde i undersøgelseskommissionen, jf. nærmere retsplejelovens § 180.
 Inden vidnet afhøres, sikrer undersøgelseskommissionen sig vidnets  

 identitet, og at intet er til hinder for vidneforklaringens afgivelse.  

 Undersøgelseskommissionen pålægger derefter i givet fald vidnet at tale  

 sandhed og gør vidnet bekendt med strafansvar for afgivelse af falsk  

 forklaring, jf. retsplejelovens § 181.
Hvert vidne afhøres for sig, jf. retsplejelovens § 182, 1. pkt.
Vidnet  

 afhøres af undersøgelseskommissionens medlemmer eller af den person, der er  

 udpeget hertil, jf. lovforslagets § 1, stk. 3. Bisidderne må stille spørgsmål  

 til vidnet, jf. lovforslagets § 22, stk. 5.
Afhøringen skal ske på en sådan måde, at den er egnet til at fremkalde en  

 tydelig og sandfærdig forklaring, jf. retsplejelovens § 184, stk. 1. Vidnet  

 skal så vidt muligt have adgang til at udtale sig i sammenhæng.
Det bør  

 fremgå af forklaringen, om den støtter sig på vidnets egen iagttagelse, jf.  

 retsplejelovens § 184, stk. 2. Undersøgelseskommissionen afgør, om vidnet  

 under afhøringen må benytte medbragte notater eller andre hjælpemidler, jf.  

 retsplejelovens § 184, stk. 3.
 Vidneforklaringen optages i protokollen, jf. nærmere retsplejelovens §  

 186.
Der udbetales godtgørelse til vidnet efter de regler, som  

 justitsministeren har fastsat, jf. herved retsplejelovens § 188. Efter disse  

 regler udbetales der ikke vidnegodtgørelse til offentligt ansatte, når de som  

 led i deres tjenstlige arbejde afgiver vidneforklaring.
Det forudsættes  

 derfor, at der ikke udbetales vidnegodtgørelse til de embedsmænd, der som led  

 i deres tjeneste afgiver forklaring for undersøgelseskommissionen.
Det  

 forudsættes endvidere, at der ikke udbetales vidnegodtgørelse til de  

 embedsmænd, der er omfattet af lovforslagets § 12, stk. 1.
Undersøgelseskommissionens afgørelser træffes ikke ved kendelse, idet  

 kommissionen ikke er en domstol.
Men afgørelserne skal være ledsaget af  

 grunde i det omfang, det følger af de bestemmelser i retsplejeloven, som der  

 er henvist til, jf. herved retsplejelovens § 187. Afgørelserne kan indbringes  

 for Østre Landsret efter lovforslagets § 28, stk. 1.
Til § 14 I straffelovens §§ 158-160 er der fastsat nærmere regler om straf for den  

 person, der afgiver falsk forklaring for retten.
Undersøgelseskommissionen er ikke en domstol.
Straffelovens §§ 158-160 kan  

 derfor ikke finde direkte anvendelse på den, der afgiver falsk forklaring for  

 undersøgelseskommissionen.
Det er nødvendigt at tilvejebringe udtrykkelig  

 hjemmel hertil.
 På denne baggrund fastsættes det i § 14, at straffelovens §§ 158-160  

 finder tilsvarende anvendelse på den, der afgiver falsk forklaring for  

 undersøgelseskommissionen.
Det forudsættes i den forbindelse, at den minister eller embedsmand, der  

 er omfattet af lovforslagets § 12, stk. 1, ikke kan straffes for afgivelse af  

 falsk forklaring for undersøgelseskommissionen.
Den pågældende må for så vidt  

 ligestilles med en »sigtet«, jf. straffelovens § 159, stk. 1.
 Tilsvarende kan personer, der er omfattet af lovforslagets § 12, stk. 3,  

 jf. retsplejelovens § 170, stk. 1, ikke straffes for falsk forklaring, jf.  

 straffelovens § 159, stk. 1. Hvis den person, i hvis interesse der er  

 tavshedspligt, har frafaldet sit ønske om hemmeligholdelse, eller hvis  

 undersøgelseskommissionen har truffet bestemmelse om afgivelse af forklaring,  

 jf. retsplejelovens § 170, stk. 2, er betingelsen for straffrihed ikke til  

 stede.
 Afgives falsk forklaring af den pågældende ministers eller embedsmands  

 nærmeste, jf. lovforslagets § 12, stk. 2, kan straffen nedsættes og i øvrigt  

 under formildende omstændigheder bortfalde, jf. straffelovens § 159, stk. 2.  

 Det samme gælder for andre, der er omfattet af en vidnefritagelsesgrund, jf.  

 lovforslagets § 12, stk. 3, sammenholdt med retsplejelovens §§ 171 og 172.
Til kapitel 6 Vidnepligt og anden oplysningspligt ved en undersøgelse uden  

 dommerdeltagelse Til § 15 I bestemmelsen fastsættes det udtrykkeligt, at reglerne i kapitlet gælder  

 for en undersøgelseskommission, som ikke har en dommer som medlem.
Om  

 baggrunden herfor henvises til bemærkningerne til § 8.
Til § 16 Bestemmelsen fastsætter, at reglerne i § 9 om udlevering af materiale og  

 om pligten til skriftligt at besvare spørgsmål og udarbejde redegørelser  

 finder tilsvarende anvendelse.
Der henvises til bemærkningerne til § 9.
Til § 17 Den undersøgelseskommission, som reglerne i dette kapitel vedrører, har  

 som nævnt ingen dommer som medlem.
Kommissionen bør derfor ikke selv kunne  

 anvende tvangsmidler over for den, der ikke vil udlevere materiale efter  

 lovforslagets § 16, jf. § 9, stk. 1, idet sådanne beføjelser bør forbeholdes  

 dommere.
Undersøgelseskommissionen kan dog have behov for, at der gives pålæg  

 om udlevering af materiale.
 Bestemmelsen i stk. 1 hjemler derfor mulighed for, at Københavns  

 Byret efter anmodning fra undersøgelseskommissionen ved kendelse kan pålægge  

 en person m.v. at udlevere materiale, der er omfattet af udleveringspligten i  

 § 9, stk. 1.
 Hvis et pålæg ikke efterkommes, giver bestemmelsen i stk. 2 hjemmel  

 til, at Københavns Byret kan anvende de tvangsmidler, der er fastsat i  

 retsplejelovens § 178, jf. herved bemærkningerne ovenfor til § 10.
 Det forudsættes, at undersøgelseskommissionen om nødvendigt ved en  

 umiddelbar fogedforretning efter retsplejelovns kapitel 55 kan komme i  

 besiddelse af materiale, som i strid med udleveringspligten ikke er afleveret  

 til kommissionen, jf. bemærkningerne til § 9, stk. 1, og § 10.
Til § 18 Til stk. 1 Bestemmelsen fastsætter, at undersøgelseskommissionen kan opfordre en  

 person til frivilligt at afgive forklaring for kommissionen.
 Den pågældende person kan således ikke tvinges til at afgive forklaring,  

 heller ikke ved en tjenestebefaling fra en minister eller styrelseschef.  

 Forklaring afgives uden sædvanligt strafansvar for falsk forklaring.  

 Disciplinært ansvar for falsk forklaring kan dog komme på tale, medmindre den  

 pågældende hører til den personkreds, der er omfattet af § 12, stk. 1.
Til stk. 2 Efter bestemmelsen afgives den frivillige forklaring så vidt muligt efter  

 retsplejelovens kapitel 18.
 Der er i sagens natur en række bestemmelser i retsplejelovens kapitel 18,  

 jf. bemærkningerne ovenfor til § 13, som ikke er relevante, da forklaring  

 afgives på frivilligt grundlag.
 De bestemmelser i retsplejelovens kapitel 18, som navnlig vil have  

 praktisk betydning, er § 173 (vejledning om vidneudelukkelses- og  

 vidnefritagelsesgrunde), § 182, 1. pkt. (hvert vidne afhøres for sig), § 184  

 (hvordan afhøringen skal foregå) og § 186 (protokollering af  

 vidneforklaring). Det forudsættes endvidere, at kommissionen gør en  

 embedsmand bekendt med, at den pågældende efter omstændighederne kan ifalde  

 et disciplinært ansvar for afgivelse af falsk forklaring, jf. herved  

 retsplejelovens § 181.
Til § 19 Til stk. 1 Hvis undersøgelseskommissionen finder, at der kan være behov for, at en  

 person afgiver forklaring som vidne, kan kommissionen efter bestemmelsen  

 anmode Københavns Byret om at indkalde den pågældende til at afgive  

 forklaring for retten som vidne.
Til stk. 2 I bestemmelsen fastsættes det, at der er vidnepligt, jf. § 11, men at  

 vidnepligten gælder med de undtagelser, der er fastsat i lovforslagets § 12.  

 Der henvises herom til bemærkningerne til § 12.
Til § 20 Til stk. 1 Det fastsættes i bestemmelsen, at reglerne i retsplejelovens kapitel 18  

 finder tilsvarende anvendelse på afgivelse af forklaring m.v. ved Københavns  

 Byret.
 Retten afgør, om de personer, der indkaldes, er forpligtet til at afgive  

 forklaring, og om forklaring afgives under strafansvar.
 Spørgsmålet om, hvorvidt der er vidnepligt, afgøres efter bestemmelsen i §  

 19, stk. 2, sammenholdt med §§ 11 og 12. Over for modvillige vidner kan  

 retten anvende de almindelige tvangsmidler, jf. retsplejelovens § 178.
Retten vejleder, hvis omstændighederne giver grund til det, vidnerne om  

 indholdet af reglerne om vidneudelukkelse og vidnefritagelse, jf.  

 retsplejelovens § 173, stk. 1. Inden vidnet afhøres, sikrer retten sig, at  

 der ikke er noget til hinder for vidneforklaringens afgivelse.
Retten  

 pålægger derefter vidnet at tale sandhed og gør vidnet bekendt med  

 strafansvaret for afgivelse af falsk forklaring, jf. retsplejelovens § 181.
 Afhøringerne foretages af undersøgelseskommissionens medlemmer eller af  

 den person, der udpeges efter lovforslagets § 1, stk. 3. Bisidderen kan  

 foretage en uddybende afhøring, jf. lovforslagets § 22, stk. 5.  

 Hovedindholdet af forklaringen optages i retsbogen, jf. retsplejelovens §  

 186, stk. 2.
 Den, der afgiver falsk forklaring for retten, kan straffes efter  

 straffelovens §§ 158-160. Der henvises til bemærkningerne til § 14.
Til kapitel 7 De berørte personers retsstilling Til § 21 Til stk. 1 I bestemmelsen fastsættes det, at den minister eller embedsmand, hvis  

 forhold undersøges af undersøgelseskommissionen, har ret til en bisidder  

 efter eget valg.
Dette gælder også forhenværende ministre eller embedsmænd,  

 hvis forhold undersøges af undersøgelseskommissionen.
Retten til at vælge en bisidder gælder, selv om undersøgelseskommissionen  

 ikke kan foretage politiske eller retlige vurderinger af ministres forhold,  

 jf. herved § 4, stk. 4, og bemærkningerne hertil.
Reglerne gælder endvidere,  

 selv om undersøgelseskommissionen ikke er blevet anmodet om at foretage  

 retlige vurderinger af embedsmænds adfærd, jf. § 4, stk. 4, eller  

 kommissionen finder det retssikkerhedsmæssigt betænkeligt at foretage sådanne  

 vurderinger, jf. § 4, stk. 5.
Retten til bisidder efter eget valg gælder bl.a. for den minister, som i  

 anledning af de forhold, undersøgelsen omfatter, kan risikere et politisk  

 ansvar (f.eks. næse, kritik eller mistillid) eller et retligt ansvar.
For en  

 embedsmand vil retten til bisidder efter eget valg navnlig være aktuel, hvis  

 den pågældende kan risikere et retligt ansvar i anledning af de forhold,  

 undersøgelsen omfatter.
 For så vidt angår de berørte embedsmænd, må det som hidtil antages, at  

 deres faglige organisation i praksis vil stille en bisidder til rådighed, jf.  

 kapitel 2, afsnit 2.10.
Den valgte bisidder vil normalt være advokat.
Men der opstilles ikke noget  

 krav herom.
Bestemmelsen er naturligvis ikke til hinder for, at andre personer end de  

 ministre og embedsmænd, der er omfattet af bestemmelsen, modtager rådgivning  

 i forbindelse med en kommissions undersøgelse.
De pågældende personer og  

 deres rådgivere vil imidlertid ikke have de rettigheder m.v., som er fastsat  

 i §§ 22-24. Det forudsættes dog, at justitsministeren efter omstændighederne  

 kan bestemme, at statskassen betaler salær og godtgørelse til rådgiveren  

 efter bestemmelsen i § 24, stk. 1. Der bør forinden indhentes en udtalelse  

 fra kommissionen herom.
Det forudsættes endvidere, at kommissionen normalt  

 tillader, at en rådgiver kan overvære afhøringen af sin klient, selv om  

 afhøringen foretages for lukkede døre.
Til stk. 2 Hvis den pågældende minister eller embedsmand ikke har valgt en bisidder,  

 kan undersøgelseskommissionen beskikke en bisidder for den pågældende, hvis  

 der anmodes herom.
 I særlige situationer, hvor der er et klart behov for, at den pågældende  

 ministers eller embedsmands interesser varetages af en bisidder, vil  

 kommissionen kunne beskikke en bisidder for den pågældende, selv om den  

 pågældende ikke anmoder om det.
 Den beskikkede bisidder til typisk være advokat.
Til stk. 3 Efter bestemmelsen kan kommissionen på ethvert tidspunkt bestemme, at en  

 valgt bisidder, herunder en bisidder, som den pågældende embedsmands faglige  

 organisation har stillet til rådighed, ikke må fungere som sådan.  

 Kommissionen kan endvidere på ethvert tidspunkt tilbagekalde en beskikkelse  

 af en bisidder.
I begge tilfælde gælder det, at beslutningen kun kan træffes,  

 hvis afgørende hensyn til den pågældende minister eller embedsmand eller til  

 undersøgelsens gennemførelse taler for det.
I vurderingen af, om en beslutning af den nævnte karakter bør træffes, kan  

 der søges vejledning i de betingelser, der efter retsplejelovns § 733, stk. 2  

 (jf. § 730, stk. 3) skal være opfyldt for, at retten kan nægte at beskikke en  

 advokat, som sigtede ønsker, eller afvise en valgt forsvarer.
Dette kan ske,  

 hvis advokatens medvirken »ud fra retsplejemæssige hensyn til sagens  

 behørige fremme, herunder navnlig hensynet til medsigtedes tarv, ikke kan  

 anses for forsvarlig eller der er påviselig risiko for, at advokaten vil  

 hindre eller modvirke sagens opklaring«.
Til § 22 Til stk. 1 I bestemmelsen fastsættes det, at bisidderen har ret til at overvære  

 møderne i undersøgelseskommissionen og i retten.
 Udtrykket »møderne i undersøgelseskommissionen« omfatter ikke  

 kommissionens interne møder, herunder rådslagninger, men de  

 »eksterne« møder, hvis parallelitet i retsplejen er retsmøderne.
 Bisidderens ret til at overvære møderne i kommissionen og i retten er  

 ubetinget.
 Udviser bisidderen en adfærd, der afgørende skader undersøgelsens  

 gennemførelse, kan kommissionen træffe bestemmelse om, at den pågældende ikke  

 må fungere som bisidder, eller tilbagekalde en beskikkelse som bisidder, jf.  

 § 21, stk. 3. I givet fald vil den pågældende person ikke længere være  

 bisidder, og den pågældende vil derfor kunne nægtes adgang til møderne i  

 undersøgelseskommissionen og i retten.
Til stk. 2 Bestemmelsen giver bisidderen ret til at få kopi af det materiale, der  

 indgår i undersøgelsen.
Retten hertil er ubetinget.
Udtrykket »indgår i undersøgelsen« skal forstås således, at det  

 ikke omfatter undersøgelseskommissionens interne materiale, dvs. materiale,  

 som kommissionen har udarbejdet til intern brug.
Som eksempel kan nævnes  

 udkast til beslutninger eller beretning, brevveksling mellem kommissionens  

 medlemmer eller mellem kommissionens medlemmer og medhjælpere, herunder den  

 person, der udpeges efter § 1, stk. 3.
Til stk. 3 Bisidderen må ikke uden undersøgelseskommissionens samtykke udlevere  

 (herunder i kopi) det materiale, som bisidderen har modtaget efter stk. 2,  

 til sin klient.
Bestemmelsen svarer til retsplejelovens § 745, stk. 1.
Bisidderen har derimod som udgangspunkt ret til at gøre klienten bekendt  

 med indholdet af materialet, hvis bisidderen finder det relevant for  

 varetagelsen af klientens tarv.
Dette kan f.eks. ske på den måde, at klienten  

 får adgang til at læse det relevante materiale på bisidderens kontor.  

 Bisidderen vil endvidere kunne gøre sin klient bekendt med, hvad der er  

 foregået under møder i undersøgelseskommissionen eller i retten.
Der kan dog  

 være tilfælde, hvor det af hensyn til undersøgelsens gennemnførelse er  

 nødvendigt, at bisidderen - eventuelt midlertidigt - ikke gør klienten  

 bekendt med de nævnte oplysninger.
Det fastsættes derfor i bestemmelsen, at  

 undersøgelseskommissionen kan give bisidderen et pålæg om ikke at gøre  

 klienten bekendt med de nævnte oplysninger.
Til stk. 4 I bestemmelsen fastsættes det udtrykkeligt, at bisidderen kan anmode  

 undersøgelseskommissionen om at foranstalte bevisførelse.
Bisidderen kan  

 f.eks. anmode kommissionen om at indkalde bestemte personer til at afgive  

 forklaring eller om at indhente nærmere angivet materiale.
 Kommissionen træffer selv beslutning om, hvorvidt den ønskede bevisførelse  

 er af betydning for undersøgelsen, jf. herved princippet i retsplejelovens §  

 341, og dermed om, hvorvidt bisidderens anmodning skal imødekommes.
Til stk. 5 Det fastsættes udtrykkeligt i bestemmelsen, at bisidderen har ret til at  

 foretage en uddybende afhøring af de personer, der har afgivet forklaring.
 Bestemmelsen forudsætter den ordning, at afhøringen som udgangspunkt  

 foretages af udspørgeren, jf. § 1, stk. 3. Når udspørgeren er færdig med sin  

 afhøring, kan bisidderen foretage en uddybende afhøring af den person, der  

 har afgivet forklaring.
 Det forudsættes, at undersøgelseskommissionen eller Københavns Byret efter  

 kommissionens begæring kan afskære bisidderen fra at stille spørgsmål til den  

 person, der har afgivet forklaring, hvis spørgsmålene ikke har betydning for  

 undersøgelsen, jf. herved princippet i retsplejelovens § 341.
Til § 23 Til stk. 1 I bestemmelsen fastsættes det, at undersøgelseskommissionen inden  

 afhøringen skal orientere den berørte minister eller embedsmand og den  

 pågældendes bisidder om de forhold af faktisk og eventuelt retlig karakter,  

 som undersøgelsen vedrørende den pågældende omfatter.
Forpligtelsen til at orientere om de nævnte forhold gælder, uanset om  

 undersøgelseskommissionen alene har fået til opgave at undersøge og klarlægge  

 et faktisk begivenhedsforløb.
I så fald skal orienteringen alene vedrøre de  

 faktiske forhold, som undersøgelsen vedrørende den pågældende minister eller  

 embedsmand omfatter.
Undersøgelseskommissionen afgør selv, om orienteringen skal ske mundtligt  

 eller skriftligt.
Hvis den sker mundtligt, bør det anføres i protokollen,  

 hvad den går ud på, jf. bemærkningerne til § 7.
Orienteringen behøver ikke være særlig detaljeret.
Men den skal give den  

 pågældende minister eller embedsmand et billede af, hvilke faktiske og  

 eventuelt retlige forhold vedrørende den pågældende undersøgelsen omfatter.
Det er angivet i bestemmelsen, at orienteringen skal gives inden  

 afhøringen, dvs. inden den pågældende afhøres første gang.
Det forudsættes,  

 at orienteringen gives så hurtigt som muligt, efter at undersøgelsen er  

 iværksat.
Den kan således gives på et tidspunkt, hvor den pågældende endnu  

 ikke er indkaldt til at afgive forklaring.
Til stk. 2 Undersøgelseskommissionen har efter den foreslåede bestemmelse pligt til -  

 hvis der i løbet af undersøgelsen sker væsentlige ændringer i forhold til den  

 orientering, der er givet efter stk. 1 - at orientere den pågældende minister  

 eller embedsmand og bisidderen om de forhold af faktisk og eventuelt retlig  

 karakter, som undersøgelsen vedrørende den pågældende omfatter.
Til stk. 3 Det fastsættes i bestemmelsen, at undersøgelseskommissionen efter  

 bevisførelsen skal orientere den pågældende minister eller embedsmand og den  

 pågældendes bisidder om de faktiske og eventuelt retlige forhold vedrørende  

 den pågældende, som kommissionen overvejer at give udtryk for i sin  

 beretning.
 Med udtrykket »efter bevisførelsen« tænkes på perioden efter, at  

 undersøgelseskommissionen har afsluttet afhøringerne og indsamlingen af  

 materiale.
Orienteringen behøver ikke være skriftlig.
Orienteringen på dette sene  

 tidspunkt skal angive den bevisvurdering, som undersøgelseskommissionen  

 overvejer at lægge til grund vedrørende den berørte ministers eller  

 embedsmands adfærd, og - hvis det er relevant - de punkter, der eventuelt vil  

 blive gjort til genstand for kritik i beretningen.
Der henvises til kapitel  

 2, afsnit 3.4.3. Orienteringen skal kunne danne grundlaget for den udtalelse,  

 der kan afgives efter stk. 4.
Til stk. 4 Bestemmelsen fastsætter, at den pågældende minister eller embedsmand og  

 den pågældende bisidder ved undersøgelsens afslutning - bl.a. på grundlag af  

 den orientering, der er fastsat i stk. 3 - har ret til at komme med en  

 skriftlig udtalelse om de faktiske og eventuelt retlige spørgsmål, som  

 undersøgelsen vedrørende den pågældende rejser.
Undersøgelseskommissionen kan fastsætte en frist for afgivelse af  

 udtalelsen.
Fristen skal give bisidderen rimelig tid til at forberede sit  

 indlæg.
Den berørte minister eller embedsmand og den pågældendes bisidder har ikke  

 krav på, at undersøgelseskommissionen iværksætter en høring over indlæg, der  

 er modtaget fra andre berørte ministre/embedsmænd og deres bisiddere.
Hvis  

 undersøgelseskommissionen finder det hensigtsmæssigt, kan den beslutte at  

 iværksætte en sådan høringsprocedure.
Til § 24 Til stk. 1 Efter bestemmelsen er det justitsministeren, der skal fastsætte salær og  

 godtgørelse til bisidderen.
Beløbet afholdes af statskassen.
Fastsættelsen skal ske efter de takster, der gælder for salær og  

 godtgørelse til forsvarere i straffesager.
Undersøgelseskommissionen skal  

 afgive en indstilling til justitsministeren herom.
Det forudsættes, at  

 justitsministeren i almindelighed følger undersøgelseskommissionens  

 indstilling.
Til stk. 2 I bestemmelsen fastsættes det, at den beskikkede bisidder ikke må modtage  

 salær og godtgørelse ud over det beløb, der er fastsat i stk. 1.
Den valgte bisidder kan derimod aftale med sin klient eller dennes  

 organisation, at den pågældende skal have et salær ud over det ovennævnte  

 beløb.
Dette svarer til den gældende retstilstand, jf. kapitel 2, afsnit  

 2.10.
Til kapitel 8 Tavshedspligt Til § 25 Til stk. 1 Hensynet til undersøgelsens gennemførelse er givet forrang i forhold til  

 bestemmelser om tavshedspligt.
Det gælder både med hensyn til udlevering af  

 materiale og med hensyn til afgivelse af forklaring som vidne.
 Det må derfor sikres, at de tavshedsbelagte oplysninger, som  

 undersøgelseskommissionen får kendskab til under sin virksomned, behandles  

 fortroligt.
 Det foreslås i bestemmelsen, at medlemmerne af undersøgelseskommissionen  

 og andre personer, der deltager i undersøgelsen, under ansvar efter  

 straffelovens §§ 152-152 e har tavshedspligt med hensyn til de oplysninger,  

 som de under deres virksomhed får kendskab til.
Det forudsættes, at undersøgelseskommissionen kan udlevere kopi af udkast  

 til protokoltilførsel til den, der har afgivet forklaring for kommissionen,  

 for at sikre sig, at forklaringen bliver korrekt gengivet i protokollen.  

 Undersøgelseskommissionen må desuden give den pågældende en kopi af den  

 endelige tilførsel til protokollen.
En sådan udlevering vil ikke være i strid  

 med kommissionens tavshedspligt.
 Udtrykket »andre personer, der deltager i undersøgelsen«,  

 omfatter den person, der skal udpeges efter § 1, stk. 3, og  

 undersøgelseskommissionens medhjælpere i øvrigt, jf. § 1, stk. 4. Endvidere  

 omfattes de sagkyndige personer, der efter § 6 er anmodet om en udtalelse  

 eller anden bistand.
Den dommer, der beklæder retten i Københavns Byret, er ikke omfattet af  

 udtrykket »andre personer, der deltager i undersøgelsen«.
Dommeren  

 er i forvejen omfattet af tavshedspligten efter straffelovens §§ 152-152 e.
Det forudsættes som for undersøgelseskommissionens vedkommende, at retten  

 kan udlevere kopi af udkast til retsbogen til den, der har afgivet  

 forklaring, for at sikre sig, at forklaringen bliver korrekt gengivet i  

 retsbogen.
Retten må desuden give den pågældende en kopi af den endelige  

 tilførsel til retsbogen.
En sådan udlevering vil ikke være i strid med  

 rettens tavshedspligt.
Til stk. 2 I bestemmelsen fastsættes det udtrykkeligt, at tavshedspligten i stk. 1  

 også gælder for bisidderen.
Tavshedspligten er ikke til hinder for, at bisidderen gør sin klient  

 bekendt med det materiale, der indgår i sagen, eller med, hvad der er  

 foregået under møder i kommissionen eller i retten, hvis det er relevant for  

 bisidderens varetagelse af klientens tarv.
Har bisidderen imidlertid fået et  

 pålæg om ikke at gøre klienten bekendt med de nævnte oplysninger, jf. § 22,  

 stk. 3, vil det være i strid med tavshedspligten, hvis bisidderen alligevel  

 gør klienten bekendt hermed.
Det samme gælder, hvis bisidderen - i strid med  

 § 22, stk. 3 - udleverer materiale til klienten.
Til § 26 Efter de regler, der fremgår af lovforslaget, kan kommissionen stille  

 henholdsvis skriftlige og mundtlige spørgsmål til de involverede.
 For at kunne opnå en fyldestgørende besvarelse af de spørgsmål, som  

 undersøgelseskommissionen stiller, kan det være nødvendigt at gøre den, der  

 anmodes om at besvare spørgsmålene, bekendt med materiale, som indgår i  

 undersøgelsen.
 Bestemmelsen giver derfor kommissionen adgang til - uanset tavshedspligten  

 i § 25, stk. 1 - at udlevere materiale til de involverede, hvis det er af  

 betydning for at besvare de spørgsmål, som kommissionen stiller.
Til stk. 2 For at sikre, at det materiale, som kommissionen udleverer efter stk. 1,  

 ikke gøres frit tilgængeligt, foreslås en særlig bestemmelse om tavshedspligt  

 med hensyn til det pågældende materiale.
Til kapitel 9 Undersøgelseskommissionens beslutninger og kære til Østre Landsret Til § 27 Til stk. 1 Bestemmelsen omfatter de tilfælde, hvor undersøgelseskommissionen består  

 af flere medlemmer.
Det fastsættes, at kommissionen i så fald træffer  

 beslutning ved stemmeflerhed.
Dette gælder dog ikke den beslutning, der  

 træffes efter § 4, stk. 5. Der henvises til bemærkningerne til denne  

 bestemmelse.
Til stk. 2 Det foreslås i bestemmelsen, at formandens stemme ved stemmelighed er  

 afgørende.
Til § 28 Til stk. 1 Undersøgelseskommissionen vil i løbet af undersøgelsen kunne komme til at  

 træffe en række processuelle beslutninger.
Der bør være adgang til  

 domstolsprøvelse af disse beslutninger.
Det bemærkes herved, at en  

 undersøgelsesrets afgørelser efter retsplejelovens § 21 a, stk. 4, kan  

 påkæres umiddelbart til Højesteret.
 På denne baggrund foreslås det, at undersøgelseskommissionens beslutninger  

 skal kunne indbringes for Østre Landsret.
Indbringelsen kan ske af enhver, der har retlig interesse heri.
Fristen er  

 14 dage efter, at beslutningen er meddelt den pågældende, dvs. er kommet frem  

 til den pågældende.
Indbringelsen sker ved, at der indgives et kæreskrift til  

 undersøgelseskommissionen.
 For behandlingen i Østre Landsret gælder i øvrigt reglerne om kæremål i  

 borgerlige sager, jf. retsplejelovens kapitel 37. Disse regler indebærer  

 bl.a. følgende:
 Landsrettens afgørelse kan ikke kæres, jf. retsplejelovens § 392, stk. 1,  

 nr. 1. Procesbevillingsnævnet kan dog give kæretilladelse, jf.  

 retsplejelovens § 392, stk. 2.
 Kære har ikke opsættende virkning, medmindre undersøgelseskommissionen  

 eller landsretten træffer bestemmelse herom, jf. retsplejelovens § 395.
 Medmindre undersøgelseskommissionen omgør sin afgørelse, sender den -  

 inden en uge efter modtagelsen af kæreskriftet - kæreskriftet, kopi af den  

 påkærede afgørelse og bilag af betydning for kæresagen til landsretten, jf.  

 retsplejelovens § 396, stk. 1. Kommissionen kan vedlægge en erklæring om  

 kæren, jf. retsplejelovens § 396, stk. 2.
 Landsrettens afgørelse træffes ved kendelse, jf. retsplejelovens § 398,  

 stk. 1.
Det forudsættes, at undersøgelseskommissionens beslutninger ikke kan  

 kæres, når kommissionen har afgivet sin beretning, og at kæremål, der ikke er  

 afgjort på dette tidspunkt, ophæves.
Det skyldes, at kommissionens virksomhed  

 er ophørt ved afgivelsen af beretning, og at kommissionen derfor ikke længere  

 har nogen kompetence efter reglerne i lovforslaget, sml. herved Højesterets  

 kendelse med hensyn til Kommissionsdomstolen vedrørende udbudsmaterialet i  

 Storebæltsforbindelsen i UfR 1992, side 375 f (omtalt i kapitel 2, afsnit  

 2.11.2.).
Til stk. 2 Nogle af undersøgelseskommissionens beslutninger vil resultere i en  

 behandling ved Københavns Byret.
Det gælder for beslutningen om at anmode  

 Københavns Byret om at give pålæg om udlevering af materiale, jf. § 17, og om  

 at indkalde en person til at afgive forklaring for retten, jf. § 19.
 Det foreslås derfor, at de nævnte beslutninger ikke skal være omfattet af  

 kæreadgangen efter stk. 1.
Til kapitel 10 Offentlighed og afgivelse af beretning m.v.
Til § 29 Til stk. 1 Undersøgelseskommissionen er ikke en domstol.
Undersøgelseskommissionen er  

 heller ikke en almindelig offentlig myndighed, der skal udføre  

 forvaltningsretlige opgaver.
Den skal alene udføre de opgaver, som fremgår af  

 det kommissorium, som efter reglerne i dette lovforslag fastsættes af  

 justitsministeren ved kommissionens nedsættelse.
Der er derfor ikke behov  

 for, at kommissionen omfattes af den forvaltningsretlige lovgivning.
 I overensstemmelse hermed foreslås det i bestemmelsen, at lov om  

 offentlighed i forvaltningen, forvaltningsloven, lov om offentlige  

 myndigheders registre og ombudsmandsloven ikke gælder for den virksomhed, der  

 udøves af kommissionen.
Til stk. 2 Bestemmelsen indebærer, at møderne i undersøgelseskommissionen skal foregå  

 for lukkede døre.
Der tænkes hermed på kommissionens eksterne møder.
I sagens  

 natur er der ikke adgang for offentligheden til kommissionens interne møder,  

 f.eks. rådslagninger.
Om baggrunden for bestemmelsen henvises til kapitel 2,  

 afsnit 3.5.4.1.
Som det fremgår heraf, er der bl.a. lagt vægt på hensynet til  

 undersøgelsens effektivitet.
Undersøgelseskommissioner er ikke domstole.  

 Deres virksomhed kan bedst sammenlignes med den, som politiet udfører.  

 Politiets efterforskning sker ikke i fuld offentlighed, idet dette på  

 afgørende måde vil svække efterforskningens effektivitet.
For sager, der  

 verserer for domstolene, gælder såvel i straffesager som i civile sager den  

 regel, at et vidne, der skal afgive forklaring, ikke må påhøre et andet  

 vidnes forklaring. Åbne døre vil begrænse undersøgelseskommissionens mulighed  

 for at gennemføre en efterforskning, der giver en korrekt afdækning af et  

 hændelsesforløb.
Hensynet til de personer, som undersøgelsen retter sig imod, taler  

 endvidere med betydelig vægt for, at undersøgelsen gennemføres for lukkede  

 døre.
Undersøgelsesprocessen er ikke en partsproces med en ligestillet  

 repræsentation.
En offentlig gengivelse af afhøringernes forløb vil derfor  

 kunne give et misvisende og for de afhørte skadeligt billede.
 Det må i øvrigt tages i betragtning, at det - for at forbedre de berørte  

 embedsmænds retsstilling - bl.a. er foreslået, at de senest inden den første  

 afhøring skal gøres bekendt med en »sigtelse« (orienteres om de  

 forhold af faktisk eller eventuelt retlig karakter, som undersøgelsen  

 vedrørende den pågældende omfatter), jf. § 23. Det, der er tænkt som en  

 retsgaranti, vil således i en proces med åbne døre kunne få den modsatte  

 virkning.
Undersøgelsens arbejde vil desuden ofte danne grundlag for en afgørelse  

 af, om tjenestemandsundersøgelser skal indledes.
Gennemførelse af  

 undersøgelseskommissionens arbejde for lukkede døre vil være i  

 overensstemmelse med det lovfæstede princip, at tjenestemandsundersøgelser  

 som hovedregel ikke er offentlige, jf. tjenestemandslovens § 21, stk. 7.
 De hensyn, der kan anføres til støtte for, at møderne i kommissionen  

 bliver offentlige, kan i øvrigt i betydeligt omfang tilgodeses ved, at de  

 gældende regler om afgivelse og offentliggørelse af beretning opretholdes.  

 Undersøgelseskommissionens arbejde vil herefter blive afsluttet med en  

 beretning, og denne beretning vil normalt blive offentliggjort.  

 Offentligheden vil således, når undersøgelsen er afsluttet, kunne få kendskab  

 til de undersøgte forhold, undersøgelsens forløb og resultat, jf. § 32.
Til § 30 Til stk. 1 I tilknytning til bestemmelsen i § 29, stk. 2, fastsættes det i denne  

 bestemmelse, at møder i retten, herunder afhøringer, ikke er offentlige.
 Udtrykket »retten« omfatter ikke alene Københavns Byret, men  

 også Østre Landsret og Højesteret, hvis disse retter skal tage stilling til  

 et processuelt spørgsmål, f.eks. ved kære af en beslutning, Københavns Byret  

 har truffet, eller ved, at en beslutning, der er truffet af  

 undersøgelseskommissionen, indbringes for retten, jf. lovforslagets § 28,  

 stk. 1.
Til stk. 2 I forlængelse af det, som er fastsat i stk. 1, fastsættes det i denne  

 bestemmelse, at der ikke er adgang til aktindsigt i rettens materiale efter  

 retsplejelovens § 41. Dette gælder dog kun, indtil undersøgelseskommissionen  

 har afgivet sin beretning.
Udtrykket »retten« skal fortolkes som i  

 stk. 1.
 Det forudsættes, at undersøgelseskommissionen i sagens natur modtager kopi  

 af alt det materiale, der fremlægges i Københavns Byret i forbindelse med  

 afhøringer, og af retsbogen vedrørende afhøringerne og andre retshandlinger.  

 En sådan udlevering vil ikke være i strid med bestemmelsen eller med rettens  

 tavshedspligt.
Til § 31 Efter den gældende retstilstand kan det give anledning til tvivl, om det  

 materiale, der indgår i en undersøgelse ved en undersøgelsesret, af hensyn  

 til undersøgelsens gennemførelse kan undtages fra aktindsigt efter  

 offentlighedsloven.
Der henvises til kapitel 2, afsnit 2.11.3.
For at fjerne denne tvivl fastsættes det udtrykkeligt i bestemmelsen, at  

 der ikke uden samtykke fra undersøgelseskommissionen må gives aktindsigt i  

 materiale, der indgår i undersøgelsen.
Undersøgelseskommissionen kan ikke ud  

 fra et frit skøn nægte at give samtykke til udlevering af materialet.  

 Kommissionen må vurdere, om udlevering af materialet vil være skadelig for  

 kommissionens gennemførelse af sin undersøgelse.
Spørgsmålet om aktindsigt, når undersøgelseskommissionen har afgivet sin  

 beretning, i de dokumenter, som myndighederne i kopi har udleveret til  

 undersøgelseskommissionen eller fået tilbage, skal som hidtil afgøres efter  

 reglerne i offentlighedsloven.
Det forudsættes, at internt materiale, der er  

 udleveret til undersøgelseskommissionen, ikke som følge heraf har mistet sin  

 interne karakter, sml. kapitel 2, afsnit 2.11.3.
Til § 32 Til stk. 1 I bestemmelsen fastsættes det, at undersøgelseskommissionen skal afgive en  

 beretning om resultatet af sin undersøgelse.
Bestemmelsen svarer til  

 retsplejelovens § 21 a, stk. 5, 1. pkt.
Indholdet og formen af beretningen afgøres af undersøgelseskommissionen.  

 Det forudsættes, at en kopi af kommissionens protokol og eventuel retsbog  

 optages som bilag til beretningen.
Det forudsættes endvidere, at eventuelle  

 udtalelser efter § 23, stk. 4, optrykkes som bilag til beretningen.
Den tavshedspligt, der gælder for undersøgelseskommissionen, jf. § 25, er  

 ikke til hinder for, at alle relevante, herunder særligt fortrolige,  

 oplysninger gengives i beretningen.
Dette gælder, selv om beretningen normalt  

 vil blive offentliggjort, jf. stk. 2.
Til stk. 2 I bestemmelsen fastsættes det, at justitsministeren offentliggør  

 beretningen, medmindre ganske særlige grunde taler herimod.
Bestemmelsen  

 svarer til retsplejelovens § 21 a, stk. 5, 2. pkt.
Beretningen vil herefter  

 blive offentliggjort bortset fra helt særlige tilfælde, hvor tungtvejende  

 hensyn navnlig til statens sikkerhed eller hensynet til fremmede magter gør  

 sig gældende.
Der henvises til kapitel 2, afsnit 2.12.
 Da kommissionens protokol og eventuel retsbog optages som bilag til  

 beretningen, indebærer bestemmelsen, at protokollen og retsbogen også vil  

 blive offentliggjort, medmindre ganske særlige grunde taler herimod.
Til kapitel 11 Ikrafttræden m.v.
Til § 33 Til stk. 1 Bestemmelsen indeholder ikrafttrædelsestidspunktet for reglerne i  

 lovforslaget.
 Forhold, der har fundet sted, før reglerne i lovforslaget er trådt i  

 kraft, kan også undersøges af en undersøgelseskommission.
Til stk. 2 Det fastsættes i bestemmelsen, at en undersøgelse af forhold i den  

 statslige forvaltning ikke må foretages efter reglerne i retsplejelovens §§  

 21 og 21 a, når reglerne i lovforslaget er trådt i kraft.
Sådanne  

 undersøgelser skal foretages efter reglerne i lovforslaget.
Bestemmelsen tager ikke sigte på de tilfælde, hvor der i en særlov  

 henvises til, at en undersøgelse af bl.a. forhold i den statslige forvaltning  

 skal foretages efter reglerne i retsplejelovens §§ 21 og 21 a.
Dette gælder  

 f.eks. med hensyn til søulykker efter sølovens afsnit 5.
Til § 34 Som nævnt i kapitel 2, afsnit 3.1., og de almindelige bemærkninger til  

 lovforslaget har det som en mere generel betænkelighed ved den nuværende  

 undersøgelsesretsordning været anført, at undersøgelsesretternes  

 indstillinger - selv om de kun skal vedrøre grundlaget for andre myndigheders  

 eventuelle indledning af disciplinærforfølgning m.v. - i medierne og i det  

 politiske liv sidestilles med domme.
Der har også været peget på, at der  

 knytter sig nogle principielle betænkeligheder til, at dommere, når de leder  

 undersøgelsesretter, udfører opgaver, som efter deres art ikke er sædvanlige  

 for domstolene, og at de herved - til skade for tilliden til domstolene - kan  

 blive gjort til aktører i sager, der reelt er afspejlinger af politiske  

 konflikter.
Lovforslaget indeholder en række forslag, som skønnes væsentligt at kunne  

 begrænse grundlaget for den nævnte kritik, jf. nærmere herom i de almindelige  

 bemærkninger til lovforslaget og kapitel 2, afsnit 3.3.3.-3.3.4. Men det er  

 naturligvis ikke muligt med sikkerhed at forudsige, hvorledes de foreslåede  

 regler vil virke i praksis.
Følgende spørgsmål kan navnlig fremhæves:
Hvordan vil de overvejende processuelt orienterede forslag, der er angivet  

 i kapitel 2, afsnit 3.3.3., fungere? Hvordan vil regeringen administrere den  

 begrænsede adgang til at anmode dommerledede undersøgelseskommissioner om en  

 retlig vurdering? Hvordan vil dommerne vurdere deres her foreslåede funktion  

 i undersøgelseskommissionen? I hvilket omfang vil der vise sig behov for  

 efterfølgende ekstern juridisk rådgivning? Reglerne i lovforslaget bør derfor vurderes på ny inden for en overskuelig  

 fremtid, således at der kan tages stilling til, om der er behov for  

 justeringer.
Det forudsættes, at forslag til revision af reglerne i  

 lovforslaget skal fremsættes senest 5 år efter ikrafttrædelsestidspunktet.
 Man vil til den tid på grundlag af praktiske erfaringer bl.a. bedre kunne  

 bedømme, om ordningen er betænkelig ud fra retssikkerhedsmæssige synspunkter,  

 og om dommeres deltagelse i undersøgelseskommissioner har påvirket  

 opfattelsen af domstolenes integritet på en sådan måde, at ordningen bør  

 søges ændret.
Skriftlig fremsættelse (8. oktober 1997) Pia Gjellerup (S):
 Som ordfører for forslagsstillerne tillader jeg mig herved at fremsætte:
 Forslag til lov om undersøgelseskommissioner.
(Lovforslag nr.
L 3).
Regeringen nedsatte i 1994 - efter forelæggelse for Folketingets Udvalg  

 for Forretningsordenen - et udvalg, der havde til opgave at foretage en  

 samlet gennemgang og vurdering af undersøgelsesorganer, der kan belyse og  

 klarlægge forhold inden for den statslige forvaltning.
Udvalgets betænkning  

 med udkast til lov om undersøgelseskommissioner blev afgivet til  

 justitsministeren i juni 1996.
Den 24. oktober 1996 blev betænkningens lovudkast således fremsat uændret  

 til fri debat, idet man fandt det rimeligst at udskyde en detaljeret  

 realitetsbehandling til efter fremsættelsen.
Der var således ikke i  

 forbindelse med fremsættelsen taget politisk stilling til lovforslaget eller  

 til dets enkelte dele.
Efter 1. behandling blev lovforslaget henvist til Udvalget for  

 Forretningsordenen, der behandlede lovforslaget i en række møder.
Den 25.  

 juni 1997 afgav Udvalget for Forretningsordenen en beretning over forslaget  

 (Folketingstidende 1996-97, tillæg B, s. 1477), hvori udvalget peger på  

 navnlig 4 spørgsmål, som gør det ønskeligt på ny at indhente bistand fra  

 særligt sagkyndige.
Det drejer sig således om spørgsmålet om offentlighed  

 under kommissionsmøderne og retsmøder i forbindelse hermed, inddragelse af  

 bl.a. statslige selskaber, lovens virkning på Færøerne og i Grønland samt den  

 parlamentariske opfølgning.
Udvalget har i den anledning iværksat en  

 skriftlig høring over offentlighedsspørgsmålet og rettet henvendelse til  

 justitsministeren.
Endvidere har udvalget planlagt en mundtlig høring om  

 offentlighedsspørgsmålet til afholdelse den 26. oktober 1997.
 På denne baggrund har forslagsstillerne besluttet at genfremsætte forslag  

 til lov om undersøgelseskommissioner.
 Den uændrede genfremsættelse sker med henblik på fortsat behandling i  

 Udvalget for Forretningsordenen, og der er som i 1996 ikke i forbindelse med  

 fremsættelsen taget politisk stilling til lovforslaget eller dets enkelte  

 dele.
 Jeg skal i øvrigt henvise til de bemærkninger, der ledsager lovforslaget.
Bilag Eva Smiths, Jon Stokholms og Hellen Thorups mindretalsforslag m.v.:
 Det nævnte mindretal foreslår følgende ændringer i lovforslaget:
 1. § 2, stk. 5, udgår.
 2. § 4, stk. 4, affattes således:
»Undersøgelseskommissionen kan i øvrigt undtagelsesvis få til opgave  

 at foretage retlige vurderinger til belysning af, hvorvidt der foreligger  

 grundlag for at rejse tjenestemandssag eller straffesag over for embedsmænd.  

 Undersøgelseskommissionen kan ikke herudover få til opgave at udtale sig om  

 embedsmænds ansvar.« 3. § 4, stk. 5, udgår.
 Det nævnte mindretal anbefaler følgende ændringer i lovforslaget:
 4. § 2, stk. 4, og kapitel 5 udgår.
 Det nævnte mindretals bemærkninger:
Til nr. 1 § 2, stk. 5, udgår, fordi en kommission på 3 personer må antages at give  

 afgørelsen en uønsket autoritet, der vil forhøje domsvirkningen.
Til nr. 2 Retlige vurderinger bør have undtagelsens karakter p.g.a. de principielle  

 betænkeligheder ved at lade samme person foretage undersøgelse af de faktiske  

 forhold og den retlige vurdering, jf. nærmere kapitel 2, afsnit 3.3.4.6.6.
 At undersøgelseskommissionen kun kan udtale sig om et muligt  

 tjenestemandsansvar og strafferetligt ansvar, betyder, at  

 undersøgelseskommissionen aldrig kan foretage endelige ansvarsvurderinger.
Undersøgelseskommissioner er et utilstrækkeligt fundament for endelige  

 vurderinger.
Disse bør derfor altid foretages af andre myndigheder.
Der er endvidere ikke i tjenestemandsloven hjemmel til - og bør ej heller  

 være det - at en embedsmand kan tildeles en offentlig irettesættelse uden  

 mulighed for at rense sig.
Se også mindretallets bemærkninger i kapitel 2,  

 afsnit 3.3.4.1.
Til nr. 3 § 4, stk. 5, udgår pga. de alvorlige principielle betænkeligheder ved at  

 lade en dommer foretage retlige vurderinger på utilstrækkeligt grundlag, jf.  

 nærmere kapitel 2, afsnit 3.3.4.6.1.
Til nr. 4 Mindretallet anbefaler, at § 2, stk. 4, udgår.
Efter mindretallets opfattelse er der ikke saglige belæg for at anvende  

 dommere til udredning af faktiske hændelsesforløb.
Dommere kan ikke antages  

 at være bedre egnede end andre jurister som advokater, universitetsjurister  

 eller statsadvokater, hvortil kommer, at der er risiko for, at domstolenes  

 omdømme kan lide skade.
 Som en konsekvens af, at det anbefales, at dommere ikke bør medvirke,  

 foreslår mindretallet endvidere, at kapitel 5 udgår.
