Nr BTL 151 Betænkning over Forslag til lov om ændring af skovloven   

 Nr L 151 1995-96, 1. samling Afgivet af Miljø- og Planlægningsudvalget Afgivet: 19960502 Udvalget har behandlet lovforslaget i nogle møder og har herunder stillet  

 spørgsmål til miljø- og energiministeren og landbrugs- og fiskeriministeren,  

 som ministrene har besvaret skriftligt.
 Et af udvalgets spørgsmål til miljø- og energiministeren og dennes svar  

 herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
A/S Plantningsselskabet Sønderjylland, Amtsrådsforeningen i Danmark, Dansk Erhvervsgartnerforening, Dansk Familielandbrug, Dansk Skovforening, De danske Landboforeninger og Friluftsrådet.
 Der er af miljø- og energiministeren og af nogle mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et mindretal (Socialdemokratiets og Det  

 Radikale Venstres medlemmer af udvalget) lovforslaget til vedtagelse  

 med de af miljø- og energiministeren stillede ændringsforslag.
 Et andet mindretal (Venstres medlemmer af udvalget) indstiller  

 lovforslaget til vedtagelse med de af miljø- og energiministeren og  

 det af et mindretal under nr. 5 stillede ændringsforslag.
 Et tredje mindretal (Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de af miljø- og energiministeren under nr. 3, 4, 6 og 9  

 og de af mindretallet under nr. 2, 5 og 7 stillede ændringsforslag.
 Et fjerde mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til vedtagelse med de  

 af miljø- og energiministeren og det af et mindretal under nr. 1 stillede  

 ændringsforslag.
 En del af mindretallet (Enhedslistens medlem af udvalget) ønsker at  

 præcisere, at de økologiske forhold ikke alene er vigtige i forbindelse med  

 produktion af juletræer og pyntegrønt, som det fremgår af bemærkningerne til  

 ændringsforslag nr. 1. Anvendelse af pesticider og kunstgødning er et  

 generelt problem overalt, hvor der rejses skov.
Principperne for økologisk skovdrift er kendetegnet ved tre væsentlige  

 aspekter: 1) ingen brug af kunstgødning og pesticider, 2) skovrejsning skal  

 kunne foregå ved at lade områder springe i skov af sig selv, og 3) tilsåning  

 uden efterfølgende intensiv pleje.
Den økologiske skov er en blandingsskov  

 med plukhugst, hvor kvasen efterlades på skovbunden og indgår i  

 humusopbygningen.
Mindretallet ønsker skovarealet i Danmark udvidet til det tredobbelte.
Det  

 skal ske ved, at det areal på 400.000 hektar, som regeringen påtænker anvendt  

 til energiafgrøder, konverteres til økologisk skovdrift.
Ændringsforslag Til § 1Af et mindretal (SF og EL):
 1) I den under nr. 2 foreslåede affattelse af kapitel  

 3 affattes § 16, stk. 2, således:
»Stk. 2. Der må dyrkes juletræer og pyntegrønt i kort omdrift  

 på op til 10 pct. af skovens areal på betingelse af, at forbrug af pesticider  

 og kunstgødning på arealer anvendt hertil ophører senest år 2000.« Af et mindretal (KF og FP):
 2) I den under nr. 3 foreslåede affattelse af kapitel  

 4 udgår § 20 og § 20 a.
 Af miljø- og energiministeren, tiltrådt af udvalget:
 3) I den under nr. 3 foreslåede affattelse af kapitel  

 4 indsættes i § 21 efter »bæredygtigt«: »eller  

 økologisk«.
 4) I den under nr. 13 foreslåede affattelse af kapitel  

 8 indsættes i § 39 efter stk. 1 som nyt stykke:
»Stk. 2. Naturklagenævnets formand kan på nævnets vegne  

 træffe afgørelse i sager, der ikke skønnes at have meget væsentlig interesse  

 i forhold til lovens formål.« Stk. 2 og 3 bliver herefter stk. 3 og 4.
 Af et mindretal (V, KF og FP):
 5) Efter nr. 14 indsættes som nyt nummer:
»01. I § 41, stk. 3, ændres »12 medlemmer«  

 til: »13 medlemmer« og »8 medlemmer« til: »9  

 medlemmer«, og efter »Hedeselskabet,» indsættes:  

 »landbrugets organisationer,».« Af miljø- og energiministeren, tiltrådt af udvalget:
 6) Efter nr. 18 indsættes som nyt nummer:
»02. I § 46, stk. 4, ændres »§ 15, stk. 2«  

 til: »§ 16, stk. 2«.' Til § 2Af et mindretal (KF og FP):
 7) Stk. 4 affattes således:
»Stk. 4. Miljø- og energiministeren fastsætter tidspunktet  

 for ikrafttrædelsen af § 19, som affattet ved denne lovs § 1, nr. 3.« Af miljø- og energiministeren, tiltrådt af et flertal (S, V,  

 SF, RV og EL):
 8) Stk. 4 affattes således:
»Stk. 4. Miljø- og energiministeren fastsætter tidspunktet  

 for ikrafttrædelsen af § 19, § 20 og § 20 a, som affattet ved denne lovs § 1,  

 nr. 3.« Til § 3Af miljø- og energiministeren, tiltrådt af udvalget:
 9) Stk. 2 affattes således:
»Stk. 2. Det samme gælder regler udstedt efter lov om tilskud  

 til produktudvikling af jordbrugs-, skovbrugs- og fiskeriprodukter, jf.  

 lovbekendtgørelse nr. 617 af 18. juli 1995.« Bemærkninger Til nr. 1 Betingelsen knytter sig til den del af skovens areal, som  

 anvendes til dyrkning af juletræer og pyntegrønt.
Dyrkning af juletræer og  

 pyntegrønt forudsætter ikke brug af kunstgødning og pesticider, hvorfor det  

 må være rimeligt at iværksætte en udfasning heraf i et relativt hurtigt  

 tempo.
Til nr. 2 og 7 Med ændringsforslaget udgår muligheden for at indføre  

 produktionsafgifter, og dermed indføres der ikke nye skatter og afgifter for  

 produktionssektorerne.
De foreslåede produktionsafgifter har den mærkværdige  

 konstruktion, at erhvervsorganisationernes repræsentanter reelt bliver dem,  

 der bestemmer, om der skal indføres skatter og afgifter for såvel egne  

 medlemmer som skovejere, der har valgt at stå uden for organisationerne.  

 Folketinget uddelegerer på denne måde sin myndighed til organisationer med en  

 relativ beskeden organisationsprocent, og det findes betænkeligt.
Til nr. 3 Udgangspunktet er, at krav til skovdriften bør bygge på en  

 afvejning af alle tre dimensioner i bæredygtighedsbegrebet: den økonomiske,  

 den økologiske og den sociale.
Der kan imidlertid være behov for at se  

 specielt på de økologiske forhold for juletræer og pyntegrønt, som dyrkes  

 intensivt.
Af bemærkningerne til den i lovforslaget foreslåede § 21 fremgår det, at  

 der med hjemmel i § 21 kan fastsættes regler om mærkning og certificering af  

 bæredygtigt producerede skovbrugsprodukter, »herunder økologisk  

 producerede juletræer og pyntegrønt«.
Ved ændringsforslaget præciseres i  

 lovteksten, at selvstændige regler for økologisk mærkning kan fastsættes,  

 hvad enten der er eller ikke er fastsat regler for mærkning som bæredygtigt  

 produceret.
Til nr. 4 Ændringsforslaget giver den nødvendige hjemmel til at gennemføre  

 den ordning, som allerede er beskrevet i bemærkningerne til lovforslaget,  

 hvorefter Naturklagenævnets formand på nævnets vegne kan træffe afgørelse i  

 sager, der ikke skønnes at have meget væsentlig interesse i forhold til  

 lovens formål.
En enslydende bestemmelse er indeholdt i lov om planlægning,  

 jf. lovbekendtgørelse nr. 746 af 16. august 1994, § 58, stk. 2.
Til nr. 5 Med ændringsforslaget bliver landbrugets organisationer  

 repræsenteret i Skovrådet.
Skovrådet har bl.a. til formål at give de  

 organisationer, der har en interesse i lovens formål, et fælles, formelt  

 udgangspunkt med hensyn til at afgive udtalelser vedrørende skovloven over  

 for miljø- og energiministeren.
Gennem de foreslåede regler for tilskud søger skovloven at fremme  

 skovrejsningen i privat regi, således at en ligelig fordeling af skovrejsning  

 i statsligt og i privat regi kan opretholdes.
Derfor må det være naturligt,  

 at det erhverv, landbruget, som denne indsats er rettet mod, også bliver  

 repræsenteret i Skovrådet.
 Til nr. 6 I den gældende lovs § 46, stk. 4, er det fastsat, at fredskove,  

 der har et større juletræs- og pyntegrøntsareal i kort omdrift end de 10  

 pct., der er fastsat i lovens § 15, stk. 2, senest den 1. juli 1999 skal  

 opfylde denne bestemmelse.
 I lovforslaget er denne bestemmelse nu i § 16, stk. 2. Ændringsforslaget  

 er således en konsekvensændring heraf.
 Til nr. 8 Ændringsforslaget giver mulighed for at indføre  

 produktionsafgifter før den 1. januar 1997, hvor loven i øvrigt træder i  

 kraft.
 Til nr. 9 I lovforslagets § 3 er stk. 1 og stk. 2 som følge af en trykfejl  

 identiske, medens den korrekte formulering af stk. 2 er udeladt.  

 Ændringsforslaget indsætter den korrekte formulering af stk. 2. Som det  

 korrekt fremgår af bemærkningerne til lovforslaget, skal bestemmelsen sikre,  

 at der ikke opstår huller i de administrative regler i perioden fra lovens  

 ikrafttræden, og indtil nye bekendtgørelser er udstedt og trådt i kraft.
Martin Glerup (S) Helen Beim (S) Henning Gjellerod (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.  

 Centrum-Demokraterne og Dansk Folkeparti havde ikke medlemmer i udvalget.
Bilag Et af udvalgets spørgsmål til miljø- og energiministeren og dennes svar  

 herpå Spørgsmål 44:
I lovforslaget fastholdes den nu 7 år gamle formålsparagraf uændret.  

 Hvordan hænger det sammen med dels Danmarks internationale forpligtelser  

 vedrørende skove, dels den politik, der kom til udtryk i regeringens  

 redegørelse om en samlet dansk skovpolitik, den såkaldte skovpolitiske  

 redegøresle fra 1994? Svar:
Det er rigtigt, at der gennem specielt de seneste år er sket store  

 ændringer i opfattelsen af de krav, som stilles til skovene.
Hovedvægten på  

 skovområdet lå i mange år på træproduktionen, hvilket i sig selv tilgodeså en  

 række natur- og miljøhensyn i forhold til anden arealanvendelse.
Både  

 nationalt og internationalt er kravene til disse hensyn imidlertid vokset,  

 samtidig med at andre som f.eks. landskabelige, naturhistoriske og  

 kulturhistoriske hensyn er kommet til.
 Udviklingen siden vedtagelsen af skovloven i 1989 har derfor også ved  

 forberedelserne af lovforslaget givet anledning til overvejelser om  

 formålsparagraffen.
Der er gennem de seneste år truffet beslutning om, at skovarealet skal  

 fordobles inden for de kommende 80-100 år.
Desuden var skovene på dagsordenen  

 som et selvstændigt politisk punkt ved Riokonferencen i 1992. Der er  

 endvidere udsendt en naturskovsstrategi, og realiseringen af denne er  

 påbegyndt. »Grønskovdrift« og nedbringelse af anvendelse af  

 pesticider på offentlige skovarealer er iværksat eller under overvejelse, og  

 der er indført mulighed for at yde tilskud til skovbruget, som i højere grad  

 end hidtil understøtter en udvikling i retning af stabile og varierede skove.
 Alle disse aspekter indgår i lovforslagets bestemmelser om den fremtidige  

 anvendelse af fredskovspligtige arealer.
 Jeg er således helt enig i, at det er vigtigt, at lovforslaget afspejler  

 den aktuelle udvikling, og jeg har som nævnt ved forberedelsen af  

 lovforslaget overvejet, om formålsbestemmelserne i skovlovens kapitel 1 burde  

 ændres.
Når det ikke er sket, skyldes det, at formålsbestemmelserne skal ses i  

 snæver sammenhæng med lovforslagets §§ 15-18 om anvendelsen af  

 fredskovspligtige arealer.
Disse bestemmelser er på centrale punkter blevet  

 ændret i en mere naturnær retning, således at der med lovforslaget er lagt op  

 til en reel opprioritering af »de grønne hensyn«.
I lovforslaget er det præciseret, at den enkelte skovejer ved skovdriften  

 skal varetage de landskabelige, kulturhistoriske, naturhistoriske og  

 miljøbeskyttende hensyn samt hensynene til friluftslivet.
Afvejningen mellem  

 de forskellige hensyn skal ske ud fra en helhedsbetragtning, og skovejeren må  

 ved alle dispositioner i skoven forholde sig hertil.
I de detaljerede formuleringer af bestemmelserne i §§ 15-18 er hensynet  

 til naturgrundlaget og den biologiske mangfoldighed nu direkte nævnt.
På  

 samme måde er hensynet til det omgivende miljø nu også nævnt eksplicit.  

 Skovdriftsreglerne er endvidere blødt op i retning af mere naturnær  

 skovdrift, og betydningen af dødt ved er fremhævet i et selvstændigt punkt i  

 § 17.
 Endvidere er der i bemærkningerne til lovforslagets § 19 lagt op til, at  

 tilskudsmidlerne i højere grad end hidtil skal prioriteres, så de  

 understøtter de elementer af »god og flersidig skovdrift«, som  

 skovejeren umiddelbart ikke har nogen egeninteresse i at gennemføre.
»God og flersidig skovdrift« opfattes allerede i dag som  

 synonymt med bæredygtig skovdrift.
Terminologien er i løbet af de seneste 6-7  

 år også slået igennem i det praktiske skovbrug.
På den baggrund har jeg  

 fundet det mest hensigtsmæssigt at bevare formålsbestemmelserne uændret, men  

 til gengæld supplere dem med mere detaljerede regler, der opprioriterer  

 hensynet til naturen og miljøet.
