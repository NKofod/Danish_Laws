Bilag 1 Bilag 2 Betænkning afgivet af Udenrigsudvalget den 29. april 2010 Betænkning over Forslag til folketingsbeslutning om oprettelse af en fond til klimainvesteringer i udviklingslande [af Jeppe Kofod (S) m.fl.] 1. Udvalgsarbejdet Møder Høring Spørgsmål 2. Indstillinger og politiske bemærkninger Michael Aastrup Jensen V Ellen Trane Nørby V Peter Juel Jensen V Karsten Lauritzen V Malou Aamund V nfmd.
Søren Espersen DF Tina Petersen DF Helle Sjelle KF Marion Pedersen V fmd.
Jeppe Kofod S Mogens Lykketoft S Mette Gjerskov S Kirsten Brosbøl S Steen Gade SF Anne Baastrup SF Jørgen Poulsen RV Frank Aaen EL Liberal Alliance, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende B 75 Oversigt over spørgsmål og svar vedrørende B 75 Bilag 2 Høringssvar over beslutningsforslaget Høringssvarene fra DI, Folkekirkens Nødhjælp, Håndværksrådet, Industrialiseringsfonden for Udviklingslande (IFU), LO og Mellemfolkeligt Samvirke (MS) er optrykt efter ønske fra S.
Høringssvarene fra Landbrug & Fødevarer og Dansk Røde Kors er optrykt efter ønske fra V.
 Høringssvar fra DI:
Høring af forslag til folketingsbeslutning om oprettelse af en fond til klimainvesteringer i udviklingslande Udenrigsudvalget har den 4. marts 2010 sendt forslag til folketingsbeslutning om oprettelse af en fond til klimainvesteringer i udviklingslande i høring.
 DI har følgende bemærkninger til høringen:
DI støtter forslaget om oprettelse af en fond, der kan investere i klima- og miljøprojekter i udviklingslandene i samarbejde med danske virksomheder forudsat, at fonden drives på markedslignende vilkår og er selvfinansierende på sigt.
Danske virksomheder har stærke kompetencer inden for energi- og miljøteknologi, der kan bidrage til at nedbringe den globale CO2-udledning og forbedre miljøet.
Alligevel har der indtil nu været begrænset dansk deltagelse i de projekter, der er blevet gennemført under de fleksible mekanismer Joint Implementation (JI) og Clean Development Mechanism (CDM). Mangel på finansieringsinstrumenter tilpasset klimaprojekters specielle karakteristika og risikoprofil er en blandt flere grunde til dette.
Blandt de eksisterende danske finansieringsinstrumenter er der nogle, der kan benyttes til klima- og miljøprojekter i dag.
Disse instrumenter er dog ikke befordrende for udnyttelse af dansk teknologi i klimaprojekter, fordi de er behæftet med en eller flere af følgende barrierer:
 Der kræves en dansk medinvestor i projektet  Der skal investeres i de allerfattigste lande  Budgettet udnyttes allerede fuldt ud  Instrumentet er ikke målrettet til klima- og miljøprojekter, og tager derfor ikke højde for disse projekters særlige risikoprofil.
DI finder derfor, at der er behov for en særlig fond til klima- og miljøinvesteringer i udviklingslande.
DI har følgende anbefalinger til fonden:
Projekttyper En fond til klima- og miljøinvesteringer i udviklingslande bør kunne investere i projekter, der falder indenfor tre kategorier, nemlig reduktion af CO2-udledning, miljøforbedringer og tilpasning til klimaforandringer.
Fonden bør kunne investere både i nye anlæg og i forbedringer af eksisterende anlæg, der falder inden for en af de tre kategorier.
 Fonden bør som udgangspunkt prioritere direkte investeringer i klima- og miljøprojekter, men en mindre del af fondens egenkapital kan investeres i øvrige fonde med særlige kompetencer.
Finansiering En fond til klima- og miljøinvesteringer i udviklingslande bør være selvfinansierende på sigt.
Det er derfor vigtigt, at fonden drives på markedslignende vilkår, at den designes så det sikres, at der er tilstrækkelig efterspørgsel efter dens ydelser.
Fonden vil kræve et indskud af startkapital, der bør finansieres af de tilbageværende midler i Investeringsfonden for Østlande (IØ Fonden). IØ Fonden har tilbagebetalt mere end sit oprindelige kapitalindskud til staten på baggrund af den indtjening, der er skabt gennem fondens investeringer sammen med danske virksomheder.
Det vil derfor være naturligt, at en del af den resterende egenkapital benyttes til at etablere en ny fond, der kan investere i klima- og miljøprojekter sammen med danske virksomheder.
Der bør etableres en udlodningspolitik for fonden for investeringer i klima- og miljøprojekter, således at staten får et procentuelt afkast af det årlige overskud.
Fokuslande En fond til klima- og miljøinvesteringer i udviklingslande bør kunne investere i alle udviklings- og vækstlande, det vil sige lande med BNP per capita op til USD 11.905 (2010). Det vil sikre tilstrækkelig efterspørgsel efter fondens ydelser, samt at fonden kan fokusere på de lande, der i disse år oplever den største stigning i CO2-udledning og miljøproblemer.
Administration En fond til klima- og miljøinvesteringer i udviklingslande bør administreres af Industrialiseringsfonden for Udviklingslande (IFU). IFU har gennem egne aktiviteter samt IFV og IØ Fondenes aktiviteter erfaring med investeringer i udviklingslande og vækstlande i samarbejde med danske virksomheder.
IFU har desuden den nødvendige viden om de lande, der investeres i, og fonden værdsættes af de danske virksomheder som en professionel partner.
Dog bør en fond til klima- og miljøinvesteringer ikke høre under Danida, da det vil skabe en interessekonflikt i forhold til fondens målsætninger og Danidas geografiske fokus.
En fond til investeringer i klima og miljøprojekter bør entydigt fokusere på at forbedre det globale miljø ved bl.a. at reducere CO2-udledning.
Den største stigning i CO2-udledning finder sted i vækstlande, som Indien, Brasilien og Kina, mens de fattigste udviklingslande, som Danida fokuserer på, har meget ringe CO2-udledning.
En fond til investeringer i klima- og miljøprojekter bør derfor administreres af IFU, men hører under et andet ministerium i lighed med IFV Fonden.
Samarbejde med danske virksomheder Danske virksomheder har stærke kompetencer indenfor energi- og miljøteknologi, der bør udnyttes til at forbedre det globale miljø. For at udnytte disse kompetencer mest optimalt, anbefaler DI, at fonden kan investere i projekter sammen med danske virksomheder på en sådan måde, at den danske virksomheds bidrag til projektet ikke nødvendigvis består af investeringskapital, men kan udmåles på anden vis.
En fond til investeringer i klimaprojekter i udviklingslande som beskrevet ovenfor forventes at blive mødt med massiv interesse fra de danske virksomheder.
DI ser derfor frem til at følge det videre forløb.
Med venlig hilsen Marie Gad Konsulent Høringssvar fra Folkekirkens Nødhjælp:
B 75 Forslag til folketingsbeslutning om oprettelse af en fond til klimainvesteringer i udviklingslande Teknologisamarbejde er et af hovedtemaerne i de pågående klimaforhandlinger inden for UNFCCC og en nødvendig komponent i en fremtidig global klimastrategi.
Teknologi er nødvendig både for at skabe muligheder for tilpasning til eksisterende klimaforandringer og for at sikre, at udslippene af drivhusgasser mindskes og dermed, at den globale temperatur ikke stiger mere end 2 grader.
Socialdemokraternes forslag om en fond til klimainvesteringer er interessant og kommer på et godt tidspunkt.
Der er i høj grad brug for penge til investeringer i klimarelateret teknologi i ulandene.
Ifølge UNFCCC vil udgifterne for spredning af teknologier til ulandene blive 176-464 milliarder USD per år, og dertil kommer også massive investeringer i udvikling af nye teknologier.
For de fattigste ulande er behovet for teknologier enormt.
Klimaforandringerne medfører for eksempel tørke, og landmændene har nu brug for overrislingssystemer og tørkeresistent såsæd.
Meget teknologi findes allerede, men produkterne skal nå ud til de områder, hvor der er brug for dem.
Som eksempel har Folkekirkens Nødhjælp støttet overrislingssystemer, som drives med vindmøller og solceller i Malawi.
På den måde sikrer teknologi, at menneskene ikke bliver drevet på flugt på grund af tørke og efterfølgende sult.
For ulandene er nye og klimavenlige teknologier også nøglen til udvikling.
De rige lande har allerede haft så store udslip af CO2 og andre drivhusgasser, at samme type af industrialisering i ulandene vil føre til store temperaturstigninger.
Hvis ulandene skal have mulighed for at udvikles og have økonomisk vækst, så skal de få adgang til teknologier, som gør dette muligt, uden at de globale udslip øges.
Da det nugældende danske budget for klimaprojekter i ulande er meget lille (300 millioner i år, hvor Folkekirkens Nødhjælps beregninger viser et behov på 6-12 milliarder per år), er Socialdemokraternes forslag meget velkomment.
Der er dog nogle pointer, vi mener, er vigtige at tage med:
 Midlerne skal være nye og additionale, som det er beskrevet i både Bali Action Plan og Copenhagen Accord.
Dette vil betyde, at de ikke skal tages fra den nuværende klimapulje, og at de ikke skal medregnes i den danske udviklingsbistand og dermed indgå i den danske DAC opgørelse.
 En investeringsfond under IFU vil betyde lån til klimarelateret udvikling.
Det er vigtigt at notere, at dette derfor ikke kan tælle som en del af en dansk klimakompensation til ulandene.
Danmark har et historisk ansvar på grund af sine historiske udslip.
En kompensation for dette kan ikke gives som lån.
 Fondens midler skal målrettes investeringer i de fattigste lande.
Det er disse lande, der har svært ved at tiltrække private investeringer, og det er derfor ekstra vigtigt at støtte initiativer der.
  Midler fra fonden skal bruges til både tilpasning (adaptation) og reduktion af CO2-udslip (mitigation).
 Folkekirkens Nødhjælp foreslår, at midlerne til en investeringsfond under IFU mobiliseres gennem bidrag fra finansloven og eventuelle andre danske investorer som for eksempel de store pensionskasser.
Med venlig hilsen Mattias Söderberg Klima koordinator i Folkekirkens Nødhjælp Høringssvar fra Håndværksrådet Kære Morten.
 Håndværksrådet har følgende bemærkninger til forslaget, som vi støtter på visse betingelser:
  Det er oplagt at udnytte et velafprøvet og effektivt instrument som IFU til at nå de mål, Danmark har sat sig på klimaområdet.
 En særlig klimafond vil løse problemet med at klimaprojekter ofte ikke er lige så rentable som traditionelle projekter.
Men det skal indskærpes over for IFU, at fonden så også skal tage større risiko i forhold til indtjeningen, f.eks. i forhold til afprøvning af nye teknologiers kommercielle bæredygtighed, da man ellers påny vil se et A- og et B-hold, nu blot inden for klimateknologier.
Hvis IFU skal have videre rammer, skal de også bruges til at nå det overordnede mål og ikke blot fastlåse bistanden til de teknologier, der allerede har vist sig kommercielt bæredygtige.
 Klimateknologier, som ikke er kommercielt bæredygtige i Danmark og andre lande i tempererede klimazoner, men som er det i subtropiske og tropiske, bliver ikke udviklet, hvis ikke de får lettet adgangen til fjerne markeder.
Det gælder først og fremmest små og mellemstore virksomheder.
Derfor skal IFU i forbindelse med etableringen af en klimafond gøre en særlig indsats for at facilitere SMV, så de får lige så gode muligheder for at udnytte fonden som deres store kolleger.
Med venlig hilsen Jens Kvorning Afdelingschef/Head of Department Høringssvar fra Industrialiseringsfonden for Udviklingslande (IFU):
 Udenrigsudvalget har ved e-mail af 4. marts 2010 bedt om IFU/IØs bemærkninger til forslag til folketingsbeslutning B75 om oprettelse af en fond til klimainvesteringer i udviklingslande.
Et væsentligt udgangspunkt for kommentarer til forslaget må være, om der skønnes at være et behov for øgede klimainvesteringer i udviklingslandene.
Drøftelserne på COP15 topmødet i København bekræftede dette behov, og det fremgik tillige, at en væsentlig del af de øgede kapitaloverførsler måtte ske i form af private midler.
Senest har IMF bekræftet behovet med et forslag om en »grøn fond« på 100 mia. dollars om året.
En investeringsfond, der formidler investeringer på kommercielle vilkår til udviklingslande, kan over en periode bidrage med betydelige private klimainvesteringer til gavn for både udviklingslande og danske virksomheder, samtidig med at investeringsafkastet gør fonden selvfinansierende.
Foruden fondens egne investeringer vil partnerskabet med andre investorer og virksomheder medføre en multiplikationseffekt, som i IFUs tilfælde har mere end tidoblet IFUs investeringer.
 En særlig klimafond i IFU kan være et godt supplement til opfyldelse af IFUs målsætninger, idet IFUs muligheder for at foretage væsentlige klimainvesteringer under de nuværende regler er begrænset dels af en lav indkomstgrænse for lande, hvori IFU kan investere, og dels af krav om en dansk investeringspartner, der kan være svær at finde.
Det vil derfor være af afgørende betydning for en ny klimafond, at den ikke får pålagt disse restriktioner, og at den nye fond får mulighed for også at investere i udviklingslande med et højere BNP/capita end IFUs eksisterende indkomstgrænse, da potentielle klimaprojekter ikke kan forventes i større omfang at skulle findes i de fattigste udviklingslande.
Endvidere bør kravet om dansk partner gives en bredere fortolkning, f.eks. at der foreligger »danske interesser«.
Det kan indebære, at den danske partner ikke behøver at binde kapital i projektet, men kan deltage på anden vis, f.eks. med know-how, service o. lign.
 Klimafonden bør kunne investere i de udviklingslande, hvor der er størst behov for klimaprojekter, og såfremt det er muligt, bør fonden investere i projekter, der kan udløse CO2-kreditter til salg til danske virksomheder, men fonden bør ikke være bundet heraf.
IFU tilbyder især aktiekapital eller aktiekapitallignende penge, hvilket er en finansieringsform, der ikke er dækket af eksisterende ordninger, men hyppigt efterspurgt af virksomheder.
Der skønnes at være et tilsvarende finansieringsbehov på klimaområdet.
 Fordelene ved at oprette en særlig klimafond administreret af IFU skønnes at være:
  En særlig klimafond sætter mere fokus på klima og giver mulighed for at prioritere klimaprojekter.
 Anvendelse af »IFU-modellen« betyder, at der ikke er behov for løbende at tilføre nye midler til fonden, da fonden efter et stykke tid forventes at være selvfinansierende.
Eksempelvis har IØ-fonden tilbagebetalt 2,1 mia. kr. til staten i forhold til et startindskud på ca. 1,9 mia. kr., og IØ har fortsat en egenkapital på 1,2 mia. kr.
  En særlig klimafond giver danske virksomheder adgang til en finansiel samarbejdspartner, der kan styrke deres rolle på de internationale markeder.
 IFU har stor erfaring med projektudvikling og har et stort netværk af rådgivere og regionalkontorer i også for klimaet væsentlige lande.
IFU vil derfor hurtigt og effektivt kunne varetage administrationen af klimafonden, hvis det besluttes at oprette en fond.
IFU har i forvejen 20 års erfaring som forvalter af IØ-fonden, herunder også MIØ-faciliteten.
Der vedlægges som bilag en kort beskrivelse af IFUs og IØ/MIØs aktiviteter.
  IFU har et udbygget netværk til den danske ressourcebase på energiområdet m.v. og dermed adgang til faglige danske kompetencer på området.
Der vil være behov for at give klimafonden en startkapital.
Størrelsen heraf og finansieringskilde er et politisk spørgsmål, som IFU ikke finder at kunne udtale sig om.
Med venlig hilsen Finn Jønck Direktør Høringssvar fra Landbrug & Fødevarer:
Vedr.
Høring blandt Danida Styrelsens medlemmer ang.
Beslutningsforslag B75 om oprettelse af fond til klimainvesteringer.
 Høringen vedrører forslaget om oprettelse af en særlig fond ved IFU til investeringer i klimarelaterede projekter.
Overordnet set er vi meget enige i ønsket om mulighed for midler til klimainvesteringer.
Vi er ligeledes tilfredse med at forslaget bygger på, at fonden skal oprettes ved og administreres af IFU.
 Men her hører vores støtte op, hvilket vi skal begrunde.
I forb. m. forberedelserne til COP15 er det besluttet, at der i perioden frem til og med 2012 skal ydes opstartfinansiering fra Danida til klimaaktiviteter inden for en beløbsramme på 1,2 mia. kr.
Disse midler er sikret, og intet tyder på, at det ikke er tilstrækkeligt til at dække efterspørgslen.
Det vil være rimeligt, at Danida snart vurderer, hvorledes de vil følge op med midler efter 2012. Dette kan passende tages med i den nye fremadrettede bistandsstrategi, som for tiden er under udarbejdelse.
Ovenstående midler er penge ud over de forskellige klimarelaterede projekter, som allerede er igangsat, eller som der løbende behandles og bevilges midler til under landeramme eller særlige delstrategier (f.eks. civilsamfundsstrategi) Beslutningsforslaget sigter mod, at der skal yderligere midler til rådighed for investeringer.
Allerførst må vi efterlyse en analyse af behovet for disse ekstra midler.
Ligger der et formuleret behov ved danske virksomheder eller ved partnere i udviklingslande? Ikke så vidt oplyst.
Det er positivt, at forslaget sigter på samarbejde og administration ved IFU.
Der synes dog ikke at være nogen saglig begrundelse for, hvorfor der skal oprettes en særlig fond.
IFUs ledelse kan blot beslutte, at der skal tages særlige hensyn til projekter i klimasektoren, f.eks. kan man beslutte at sådanne projekter kan godkendes med en forrentning, der ligger lavere (på et defineret niveau) end almindelige kommercielle projekter.
Vi skal derfor anbefale, at Udenrigsministeriet drøfter med IFU, hvorledes der kan tages de muligvis nødvendige hensyn til klimaprojekter.
 Det vil mindske bureaukrati og sikre den samme professionelle bearbejdning af projektforslag som kendetegner IFUs virke.
 I øvrigt er der, som det nævnes fra debatten i Udenrigsudvalget, midler fra EKF og Danidas erhvervsprogrammer i form af Blandede Kreditter og B2B til rådighed allerede.
 Som konklusion skal vi meddele, at vi ikke ser noget behov for oprettelse af en særlig fond.
Michael Stevns, Direktør Landbrug & Fødevarer.
 Høringssvar fra LO:
Høring af B75 Forslag til folketingsbeslutning om oprettelse af en fond til klimainvesteringer i udviklingslande LO har modtaget forslag til folketingsbeslutning om oprettelse af en fond til klimainvesteringer i udviklingslande under Industrialiseringsfonden for Udviklingslandene.
Der skal indskydes en startkapital på 300-400 mio. kr. i fonden og det foreslås, at forslaget finansieres af midler frigjort ved udlodning af Investeringsfonden for Østlandene.
 For at klimaprojekterne ikke skal konkurrere med de øvrige projekter i IFU-regi, der er målrettet de fattigste lande, er det vigtigt, at fonden oprettes som en selvstændig fond med egne retningslinjer i lighed med Investeringsfonden for Østlandene, der administreres af IFU.
 LO hilser forslaget velkomment og ser det som et effektivt middel til både at afhjælpe klimaproblemer og til at skabe vækst og beskæftigelse i udviklingslandene.
 LO er endvidere positivt indstillet over for udsigten til, at en sådan ordning også vil kunne bidrage til øget aktivitet hos danske virksomheder og dermed bidrage til beskæftigelsen i den danske industri  ikke kun inden for vedvarende energi.
 Den store styrke i forslaget ligger netop i, at det både adresserer de globale klimaproblemer og kan skabe arbejdspladser både i udviklingslandene og i Danmark.
 At fonden administreres af IFU vil sikre, at de bæredygtighedskriterier, IFU opererer efter, også vil være gældende her, og hensyn til arbejdsmiljø og arbejdstager-rettigheder vil således indgå i kriterierne for udvælgelse af projekter, hvilket vi naturligvis er tilfredse med.
Med venlig hilsen Marie-Louise Knuppert Høringssvar fra Mellemfolkeligt Samvirke (MS):
 Hermed høringssvar fra Mellemfolkeligt Samvirke omkring forslag af oprettelse af fond til klimainvesteringer i udviklingslandene (B 75).
 Mellemfolkeligt Samvirke ser positivt på lovforslag B 75 og har følgende kommentarer:
 1) Det er en forudsætning, at finansieringen af fonden udelukkende kommer af nye og additionelle midler, som ikke tages fra u-landsbistanden eller klimapuljen.
Nye og additionelle midler bør for Danmarks vedkommende defineres sådan, at klimafinansieringen skal være nye og additionelle ift. det eksisterende niveau for u-landsbistand på 0,82 procent af BNP.
Såfremt finansieringen af B 75 kommer fra u-landsbistanden eller klimapuljen, er det i praksis en overførsel af midler fra verdens fattigste til mellemindkomstlande samt danske erhvervs- og forskningsinteresser.
Såfremt der ifm. behandlingen af forslaget indgås kompromis på dette punkt, vil Mellemfolkeligt Samvirke ikke længere kunne støtte lovforslaget.
 2) De investerede midler kan ikke betragtes som en del af den kompensation som forurenende lande skal betale til udviklingslande og skal ikke tælles med i opgørelsen over, hvad Danmark giver i u-landsbistand.
Lovforslag B 75 lever ikke op til de formelle krav om klimakompensation, som bl.a. lægger vægt på forudsigelighed, stabilitet og direkte bidrag  ikke lån.
Dette er ikke tilfældet i lovforslaget, som dels investeres som lån og ydermere har fokus på danske virksomheder.
Midlerne til B 75 skal derfor ikke tælles som u-landsbistand, ej heller som klimakompensation.
Det er afgørende for Mellemfolkeligt Samvirke, at Danmark lever op til sine internationale forpligtigelser om kompensation til de lande og befolkningsgrupper, som rammes hårdest af klimaforandringer, og det forudsætter gennemsigtighed i forhold til forskellige danske tiltag.
 3) Det bør være et krav, at IFUs investeringer fremmer energi- og klimaløsninger, som kommer de fattigste til gode.
Verdens fattigste forhindres i at udvikle sig blandt andet på grund af ringe adgang til energi.
Alle offentlige investeringer i udviklingslande bør derfor inkludere krav og forpligtigelser om fattigdomsorientering  også selvom midlerne ikke tages fra ulandsbistanden.
IFUs investeringer skal ydermere fokusere på bæredygtige og klimarigtige løsninger, som er relevante og brugbare for fattige lande og befolkningsgrupper.
Det bør derfor være en ambition at skabe synergieffekter, som ikke kun fremmer klimahensyn  men også udvikling og fattigdomsbekæmpelse.
 4) Der skal ikke investeres i industriel produktion af biobrændstof, uanset hvilken generation af biobrændstoffer der er tale om.
I forbindelse med EUs direktiv om vedvarende energi og lov om bæredygtige biobrændstoffer, kan der forudses en stor vækst i efterspørgslen efter biobrændstoffer som ses som en ny, klimarigtig energikilde.
Ligeledes er der i andre lande tilsvarende tiltag som kan forventes at øge efterspørgslen på biobrændstof.
Mellemfolkeligt Samvirke ser med stor bekymring på den industrielle produktion af biobrændstoffer  både fødevareafgrøder (1. generation) og affald (2. generation), idet produktionen har klare negative konsekvenser for fødevaresikkerheden for verdens fattigste.
Det bør derfor være et krav, at IFUs investeringer ikke anvendes til at fremme biobrændselsproduktion i stor skala.
Fokus bør i stedet være på biobrændstofsproduktion i mindre skala i udviklingslande, der produceres og bruges lokalt, og hvor berørte og direkte involverede lokalsamfund er blevet hørt forudgående og drager fordel af biobrændselsproduktionen.
Mvh, Kirsten Kirsten Hjørnholm Sørensen Policy Officer Høringssvar fra Dansk Røde Kors:
B75 Kommentarer fra Dansk Røde Kors til Beslutningsforslag B 75 om oprettelse af en fond til klimainvesteringer i udviklingslande Om: Forslag til folketingsbeslutning nr.
B 75 om oprettelse af en fond til klimainvesteringer i udviklingslande I anledning af at Udenrigsudvalget har sendt udkast til beslutningsforslag B 75 af 8. december 2009 om oprettelse af en fond til klimainvesteringer i udviklingslande i høring, fremsender Dansk Røde Kors følgende kommentarer:
Dansk Røde Kors finder det positivt, at Udenrigsudvalget har ønsket at inddrage kommentarer og forslag fra udviklingsorganisationerne, erhvervslivet og øvrige interessenter i processen med beslutningsforslaget.
Vi ønsker således i høj grad at bidrage til Folketingets arbejde med vores viden fra vores programmer i udviklingslandene og i Danmark.
Dansk Røde Kors støtter forslagets hovedformål  at fremme klimarigtige investeringer i udviklingslandene.
Samtidig skal vi henlede Udenrigsudvalgets opmærksomhed på følgende:
1) Dansk Røde Kors støtte til forslaget forudsætter, at fonden finansieres af nye og supplerende midler, som ikke tages fra udviklingsbistanden eller klimapuljen.
Samtidig gør Dansk Røde Kors opmærksom på, at midlerne til forslaget ikke bør medregnes som hverken udviklingsbistand eller klimakompensation i henhold til Danmarks forpligtelser om kompensation til de lande og befolkningsgrupper, som rammes hårdest af klimaforandringer, idet der er tale om lån frem for forudsigelig bidrag.
 2) Dansk Røde Kors støtter, at fattigdomsorienteringen samt fremme af klimavenlige investeringer i Industrialiseringsfonden for Udviklingslandene (IFU) generelt styrkes, men finder det ikke godtgjort at der er behov for at oprette en ny og særlig fond til klimainvesteringer, som skal administreres af IFU.
 3) Dansk Røde Kors ønsker, at forslaget bredes ud, så der også rummes mulighed for at investere i tilpasningsaktiviteter (adaptation), der mindsker sårbarheden hos berørte lokalsamfund og styrker deres evne til at modstå de udfordringer, som et mere foranderligt klima giver, herunder investeringer som generelt kan afhjælpe humanitære konsekvenser af klimaforandringer.
 Vi håber vores kommentarer er nyttige for udvalgets drøftelser, og vi står derfor naturligvis til rådighed for en nærmere drøftelse af beslutningsforslaget.
