Nr BTL 87 Betænkning over Forslag til lov om ændring af lov om social service  

 (Tilskud til høreapparater)   

 Nr L 87 1997-98. 2. samling Afgivet af Socialudvalget Afgivet: 19980618 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Endvidere har udvalget modtaget en skriftlig henvendelse fra Roskilde Amt,  

 Sygehusforvaltningen.
 I udvalgsbehandlingen er desuden indgået skriftligt materiale fra:
Hørecenter Århus, Kommunernes Landsforening, Konkurrencerådet, Profil Optik og Sundhedsstyrelsen.
Herudover er Konkurrencestyrelsens konkurrence- og effektivitetsanalyse på  

 høreapparatområdet indgået i udvalgsarbejdet.
Uddrag af analysen er optrykt  

 som bilag til denne betænkning.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til forkastelse ved 3. behandling.
 Et andet mindretal (Venstres, Det Konservative Folkepartis, Dansk  

 Folkepartis, Fremskridtspartiets og Kristeligt Folkepartis medlemmer af  

 udvalget) indstiller lovforslaget til vedtagelse uændret.
Dette mindretal må konstatere, at de initiativer, som Folketinget  

 tidligere har taget for at få nedbragt ventelisterne, ikke har medført de  

 ønskede resultater.
Den måde, amterne har inddraget den private sektor på, er  

 meget forskellig, ligesom kvaliteten også er meget varierende.
Ved at inddrage den ekstra kapacitet, som findes hos de  

 privatpraktiserende speciallæger, der også er audiologer, og som har  

 audiologisk udstyr, vil ventetiden automatisk nedbringes.
Hensigten er, at  

 hørehæmmede frit skal kunne købe høreapparater, hvor de har lyst, når først  

 undersøgelsen og diagnosticeringen er foretaget hos de privatpraktiserende  

 speciallæger.
Tilskuddet til høreapparatet skal udgøre det beløb, som amterne normalt  

 bruger i forbindelse med tildeling af høreapparater.
Lovforslaget vil derfor  

 ikke have økonomiske konsekvenser for amterne.
Hvis den hørehæmmede vælger et  

 apparat, der er dyrere, må vedkommende selv betale differencen.
 Mindretallet mener, det er vigtigt, at hørehæmmede får mulighed for et  

 frit forbrugsvalg på samme måde som andre brugere af personlige hjælpemidler.
 Et tredje mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
 Jørn Pedersen (S) Inger Bierbaum (S) Else Marie Mortensen (S) Karen J.  

 Klint (S) Grete Schødts (S) Villy Søvndal (SF) fmd . Yvonne Herløv  

 Andersen (CD) Anders Samuelsen (RV) Jette Gottlieb (EL) Erik Larsen (V) Else  

 Winther Andersen (V) Tove Fergo (V) Tom Behnke (FP) Jens Heimburger (KF) Knud  

 Erik Kirkegaard (KF) Inge Refshauge (DF) Tove Videbæk (KRF)  nfmd.
Bilag Uddrag af Konkurrencestyrelsens konkurrence- og effektivitetsanalyse  

 på høreapparatområdet. (Analysen er omdelt i Socialudvalget som alm. del -  

 bilag 7, folketingsåret 1997-98, 2. samling).
Det er Konkurrencestyrelsens anbefaling over for socialministeren, at det,  

 for at fremme konkurrencen og udligne den tilskudsmæssige  

 konkurrenceforvridning mellem de audiologiske afdelinger og de private  

 høreklinikker, kunne være hensigtsmæssigt, som supplement til den  

 eksisterende gratis udlevering af høreapparater fra de audiologiske  

 afdelinger, at give et kontanttilskud, f.eks. et fast tilskud på 2.500 kr.  

 pr. høreapparat ved anskaffelse af høreapparat på en privat høreklinik for  

 delvist at udligne den tilskudsmæssige konkurrenceforvridning.
Et  

 kontanttilskud inden for denne ramme skal sammenholdes med en gennemsnitlig  

 indkøbspris på ca. 2.500 kr. for høreapparater, der udleveres fra  

 audiologiske afdelinger.
 Kontanttilskuddet ved udlevering af høreapparat kan gøres betinget af, at  

 den pågældende private høreklinik råder over den tekniske og lægelige  

 ekspertise og eventuelt er autoriseret.
Fraværet af konkurrence medfører også, at udleveringsleddet ikke er præget  

 af efterspørgselshensyn i samme omfang, som tilfældet ville være under mere  

 konkurrenceprægede forhold.
Analysen viser, at der er tale om meget store  

 forskelle i høreapparatindkøbsmønstrene fra audiologisk afdeling til  

 audiologisk afdeling.
Det er ikke hermed Konkurrencestyrelsens opfattelse, at en ensretning af  

 de audiologiske afdelinges høreapparatindkøb i alle tilfælde er det  

 konkurrenceretligt foretrukne.
De audiologiske afdelingers har således hver  

 især et sortiment af høreapparater, hvis fordele og ulemper afdelingen er  

 bekendt med.
Det kan i den forbindelse være konkurrencemæssigt  

 uhensigtsmæssigt, hvis afdelingen skulle føre samtlige eller de fleste,  

 høreapparatmodeller, idet der hermed kan opstå problemer med at opnå  

 brugererfaring, ligesom det kan blive sværere at foretage  

 kvalitetssikringsanalyser m.v.
Analysen har desuden vist, at der i perioden 1990-1996 har været tale om  

 en vækst i den gennemsnitlige ventetid på en audiologisk undersøgelse på en  

 audiologisk afdeling fra 4,3 måneder i 1990 til 6,7 måneder i 1996. Den  

 samlede ventetid i et gennemsnitligt behandlingsforløb med audiologisk  

 undersøgelse, tilpasning og udlevering af høreapparat er tilsvarende vokset  

 fra ca. 5 måneder til ca. 7 måneder.
Denne udvikling gælder dog ikke for alle  

 audiologiske afdelinger, idet kun knap halvdelen af de audiologiske  

 afdelinger har haft voksende ventetid over hele perioden.
 Endelig er det fremgået af analysen, at regnskabsforholdene for de  

 audiologiske afdelinger er helt uigennemskuelige, hvorfor effektiviteten og  

 effektivitetsudviklingen blandt de audiologiske afdelinger ikke kan beregnes  

 med blot nogenlunde nøjagtighed.
