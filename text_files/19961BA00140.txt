Nr BSF 140 Forslag til folketingsbeslutning om indførelse af øl- og mineralvandsdåser  

 med pant Fremsat af Aage Brusgaard (FP) Hans Christian Schmidt (V) Peter  

 Hansen-Nord (V) Hanne Severinsen (V) Bodil Thrane (V) Henning Urup (V) Jens  

 Vibjerg (V) Niels Jørgen Langkilde (KF) Lene Espersen (KF) Jens Jørgensen  

 (KF) Eva Møller (KF) Gitte Seeberg (KF) Ole Donner (DF) Jacob Haugaard (UP) den 2. maj 1997 Folketinget opfordrer regeringen til at fremsætte lovforslag om indførelse øl- og mineralvandsdåser i Danmark.
 Lovgivningen skal have følgende rammer:
 - Øl- og mineralvandsdåser skal frit kunne importeres, produceres,  

 påfyldes, distribueres og sælges i Danmark.
 - Etablering af pantordning for øl- og mineralvandsdåser efter svensk  

 model.
 - EF's emballagedirektiv nr. 94/62/EF implementeres fuldt og helt i  

 Danmark.
 - Der skal være en passende overgangsordning.
Bemærkninger til forslaget Danmark er det eneste land i EU, hvor det ikke er tilladt at købe øl- og  

 mineralvand på metaldåser.
Det danske system med returflasker med en høj pant har i mange år betydet,  

 at returprocenten i Danmark er over 90. En del af æren for den høje  

 returprocent er den høje pant, hvilket betyder, at de fleste medbringer  

 returflasker ved køb af øl- og mineralvand.
Endvidere bliver de flasker, som  

 efterlades i naturen og andre steder, hurtigt indsamlet.
 Der er ingen tvivl om, at det danske system er godt og bevaringsværdigt.  

 Forslagsstillerne ønsker således ikke at ændre på det bestående  

 returflaskesystem, men ønsker at give forbrugerne en valgmulighed mellem  

 flasker og dåser ved at indføre et supplerende retursystem for dåser.
 Dåser har endvidere en række praktiske fordele:
- de holder bedre indholdet koldt under varme forhold, - de går ikke itu, når de tabes, - de kræver ikke plastkasser til transport, men kan emballeres i  

 miljøvenligt pap, - de er en mere kompakt emballageform end flasker, både i fyldt og tom  

 (sammenpresset) form.
I de argumenter, regeringen hidtil har fremført imod metaldåser, er der  

 ikke taget højde for ovennævnte fordele.
I stedet har regeringen i  

 redegørelsen om miljøvurdering af emballage til øl og læskedrikke, som blev  

 afgivet til Folketingets Miljø- og Planlægningsudvalg den 2. maj 1996, jf.  

 alm. del - bilag 851, folketingsåret 1995-96, valgt at strække  

 miljøelastikken så langt, at argumentationen næsten virker desperat.
På side  

 4 i et notat vedlagt redegørelsen skrives der under overskriften  

 »Usikkerhed«: »Der er generel store usikkerheder og  

 variationer forbundet dels med resultaterne i kortlægningen og dels med  

 resultaterne i miljøvurderingen« - hvilket på dansk betyder, at det  

 meste er gætterier.
Regeringen (mis)bruger altså miljøargumentet til at holde  

 metaldåserne ude af Danmark.
 Regeringen tilslutter sig tilsyneladende ikke det indre markeds principper  

 om fri bevægelighed af varer over de interne landegrænser.
Der skal indføres et pantsystem efter svensk model, således at det  

 forhindres, at dåserne bortkastes i naturen.
I Sverige er der opnået en  

 genanvendelsesprocent på over 90. I Sverige bliver der ved køb af øl og  

 mineralvand på dåse pålagt et pantbeløb, og der er opstillet automater, som  

 kan »fodres« med de tomme dåser.
Dåserne tælles af maskinen, som  

 udskriver en pantbon, der kan indløses.
Dåserne bliver herefter presset  

 sammen og bragt til genanvendelse.
Selv om den svenske genanvendelsesprocent for dåser ikke er så høj som den  

 danske for flasker, betyder det imidlertid ikke, at der i Danmark ikke kan  

 opnås den samme returprocent for dåser som for flasker.
I Sverige er  

 returpanten pr. dåse kun 50 øre.
Dansk Handel & Service, der er en  

 paraplyorganisation for næsten alle danske dagligvareforhandlere, anbefaler  

 en pant på 1,25 kr. pr. dåse, altså det samme som for flasker.
Det er samtidig vigtigt at sikre, at der ikke sker en  

 afgiftsdiskriminering af dåser i forhold til flasker.
Det nytter ikke at  

 ophæve dåseforbudet, hvis der i stedet indføres et nyt og skjult forbud mod  

 dåser i form af høje eller diskriminerende afgifter på dåser.
 Forslagsstillerne henviser i den forbindelse til B 129, forslag til  

 folketingsbeslutning om implementering af EF's emballagedirektiv nr. 94/62/EF  

 og omlægning af afgifterne for visse detailsalgspakninger.
Med hensyn til tilrettelæggelse af pantsystemet kan der tænkes flere  

 muligheder.
Dansk Handel & Service har gjort opmærksom på, ». . . at  

 dagligvarehandelen er indstillet på at påtage sig opgaven at udforme og  

 indføre et system for indsamling og bortskaffelse af dåser, som til fulde vil  

 opfylde de miljømæssige hensyn«, jf. alm. del - bilag 916, Miljø- og  

 Planlægningsudvalget, folketingsåret 1995-96. Opgaven med at tilrettelægge  

 pantsystemet således, at det passer bedst muligt ind i detailhandelens  

 arbejdsgang, kan dermed overlades til detailhandelen selv.
Niveauet for panten kan f.eks. enten fastlægges lovmæssigt, eller den kan  

 fastlægges af den private sektor i samarbejde med Miljø- og  

 Energiministeriet.
For at holde denne statslige deltagelse udgiftsneutral for  

 skatteyderne vil det være at anbefale, at den afgift, der pålægges dåser,  

 svarer til statens bidrag til pantordningen.
Regeringen opfordres til at tage initiativ til at sikre, at de nuværende  

 affaldsordninger bliver løbende justeret og opdateret i takt med den tekniske  

 udvikling.
Formålet skal være at tilskynde til øget og mere effektiv  

 genanvendelse af emballage i den nuværende affaldsstrøm.
I dag kan vi allerede købe en række dåseprodukter uden problemer.
Det er  

 således muligt både at købe sportsdrik, kakaomælk, frugtjuice, flåede  

 tomater, gulerødder, ferskner m.v. på dåse.
De dåser, der i dag anvendes i  

 Danmark til drikke- og fødevarer, bliver typisk smidt ud og genbruges kun i  

 de affaldsanlæg, der kan frasortere metal.
En indførelse af et retursystem  

 for dåser til øl- og sodavandsprodukter vil give mulighed for på frivillig  

 basis at udvide retursystemet til andre dåser end dem, der anvendes til øl-  

 og sodavandsprodukter.
Man kunne f.eks. i returautomaterne for øl- og sodavandsdåser yderligere  

 indbygge et »hul« til brug for brugte konservesdåser, som  

 forbrugeren ønsker at returnere, på samme måde som det i dag er muligt  

 frivilligt at returnere vinflasker, aviser, batterier osv.
Der er altså her  

 tale om, at konservesdåser, der i dag er tilladt på det danske marked, og som  

 i dag smides væk til skade for miljøet, vil blive genbrugt.
Det vil mindske  

 det samlede forbrug af råstoffer til dåsefremstilling og affaldsmængderne.  

 Det forudsættes dog, at det kan ske på en måde, der fortsat sikrer  

 overholdelsen af alle sundhedsmæssige og hygiejniske forskrifter.
En lovliggørelse af dåseemballage til øl- og sodavandsprodukter vil kunne  

 bidrage til et bedre miljø. Ved anvendelse af dåser kan der transporteres  

 langt mere af et givent produkt pr. kubikmeter, end der kan ved brug af  

 flasker.
Desuden vil dåserne kræve et langt mindre omfang af returtransport,  

 idet dåserne forinden er blevet komprimeret, og desuden vejer de langt mindre  

 end flasker.
I dag transporteres der ialt ca. 1 kg. emballage og øl for at  

 levere kunden 33 cl. øl (330 g flaske plus 330 g øl ud og 330 g flaske retur  

 - ialt 990 g). Energiforbruget ved transporten samt arbejdsmiljøbelastningen  

 ved et sådant system er særdeles betydelig.
Til sammenligning vil transporten  

 af 33 cl. øl på dåse kræve transport af ialt ca. 360 g (15 g dåse plus 330 g  

 øl ud og 15 g dåse retur - ialt 360 g).
Endvidere er det vigtigt at erindre, at brug af genbrugsflasker kræver  

 rensning med miljøskadeligt sæbevand.
Etiketter og kapsler til flasker  

 genbruges ikke, hvorfor miljøet også derved belastes.
Der smides årligt 2  

 mia. ølkapsler ud.
Det svarer til 6.000 tons metal hvert år.
Ville det ikke  

 være bedre, om en del af øllene blev solgt på dåser, som blev genbrugt? Regeringen og venstrefløjspartierne burde også bemærke de fordele, som  

 dåser vil have for arbejdsmiljøet på salgsstederne.
I mange år har de ansatte  

 i supermarkeder, hos købmænd m.v. lidt under konsekvenserne af dåseforbudet.  

 Flasker vejer ca. 300 g stykket og dåser kun ca. 15 g stykket, hvilket har  

 betydet et belastende arbejdsmiljø for de butiksansatte.
 Selv om det i dag er forbudt at indføre dåser til videresalg, er det  

 allerede i dag tilladt at indføre øl og sodavand på dåse fra andre lande,  

 såfremt det er slutbrugeren, som forestår indførslen.
Det er ulogisk, og Danmark bør være mere konsekvent på dette område.
Uden  

 et generelt retursystem for dåser vil dåserne ikke blive genbrugt og i stedet  

 gå til affald.
 EU-Kommissionen har besluttet at sende Danmark en åbningskrivelse, fordi  

 Danmarks implementering af EU's emballagedirektiv bibeholder tekniske  

 handelshindring i forhold til udenlandske producenter af øl og sodavand.
Regeringen mener at kunne opretholde et forbud mod dåser til øl og  

 sodavand og samtidig implementere EF's emballagedirektiv fuldt ud.
Det er  

 EU-Kommissionen uenig i, idet direktivet fastslår, at et lands  

 genbrugssystemer ikke må stride mod EU's øvrige bestemmelser - herunder  

 bestemmelsen om varernes frie bevægelighed.
Det danske flaskegenbrugssystem  

 benyttes som påskud til at udelukke dåser fra det danske marked; det strider  

 netop imod EU's bestemmelser om varernes frie bevægelighed.
Desuden er et af hovedformålene med direktivet, at det skal vurderes, om  

 en bestemt slags emballage strider imod direktivets grundlæggende miljøkrav.  

 Det gør dåser ikke.
Men medmindre regeringen af Folketinget med nærværende  

 forslag pålægges at indføre dåser i Danmark, vil der kunne gå mange år, før  

 dåser tillades, idet en sag ved EF-Domstolen under alle omstændigheder vil  

 tage flere år.
Regeringen har således valgt en strategi, hvormed man håber at købe tid.  

 En sådan adfærd er præcis magen til den forhalingstaktik, som med rette  

 kritiseres kraftigt af den danske regering, når det er andre EU-lande, der  

 praktiserer den.
Såvel EU's miljøkommissær, Ritt Bjerregaard, som en række  

 fremtrædende EU-eksperter er i dagspressen citeret for, at Danmark er sikker  

 på at tabe sagen.
Mistanken om forhalingstaktikken er derfor begrundet.
 Folketinget bør derfor med vedtagelsen af dette forslag sikre, at Danmark  

 selv tilrettelægger indførelsen af dåser i Danmark, før vi dømmes til at  

 følge EF-Domstolens påbud i sagen.
 Miljø- og energiministeren betegner det i øvrigt som »et godt  

 spørgsmål«, hvorfor det ikke er lykkedes at løse sagen i mindelighed  

 mellem ham selv og miljøkommisær Ritt Bjerregaard, begge Socialdemokrater.  

 Forslagsstillerne vil derfor gerne anmode miljø- og energiministeren om  

 »et godt svar« på dette gode spørgsmål.
Åbningen af det danske marked for øl og sodavand på dåser vil næppe føre  

 til stor import af øl og sodavandsprodukter på dåse.
Mange udenlandske  

 bryggerier har i årenes løb søgt at få danskerne til at drikke deres øl eller  

 sodavand.
Resultatet taler for sig selv - danskerne foretrækker de danske  

 produkter.
 Når danskere i mange år har søgt til Tyskland for at købe øl og sodavand  

 på dåse, skyldes det primært den noget lavere pris på produkterne som følge  

 af lavere udenlandske afgifter på øl og sodavand, og ofte køber danskerne  

 alligevel de danske produkter, når de køber ind i udlandet.
Dette beslutningsforslag er primært fremsat for at give Folketinget  

 lejlighed til at tilkendegive en holdning til det danske dåseforbud.
Det skal  

 endnu en gang pointeres, at dette forslag ikke har til hensigt at afstedkomme  

 nogen som helst ændring af det nuværende returflaskesystem.
Skriftlig fremsættelse Aage Brusgaard (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af øl- og  

 mineralvandsdåser med pant.
(Beslutningsforslag nr.
B 140).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
