 I medfør af § 18 i lov nr. 186 af 30. marts 1973 om tilvirkning og  

 forhandling en gros m.m. af mejeriprodukter og § 13 i lov nr. 189 af 9. maj  

 1984 om margarine m.v. fastsættes følgende:
 § 1.  Til delvis dækning af udgifterne ved kontrollen  

 med kvalitet, sammensætning m.v. af mejeriprodukter skal enhver virksomhed,  

 der tilvirker smør og smørprodukter, ost, smelteost, ostepulver,  

 mælkekonserves, modermælkserstatninger og konsumis, herunder ermolis, betale  

 en afgift i forhold til virksomhedens produktion.
 § 2.  Afgiften af smør og smørprodukter udgør 1,46 øre  

 pr. kg.
 Stk. 2.  Afgiften af ost, smelteost og ostepulver udgør  

 1,46 øre pr. kg.
 Stk. 3.  Afgiften af mælkekonserves udgør 0,60 øre pr.  

 kg.
 Stk. 4.  Afgiften af modermælkserstatninger udgør 1,45  

 øre pr. kg.
 Stk. 5.  Virksomheder, der tilvirker smør,  

 smørprodukter, ost, smelteost, ostepulver, mælkekonserves og  

 modermælkserstatninger, skal hvert år inden den 20. april og den 20. oktober  

 til det pågældende distrikt for Statskontrollen med Mejeriprodukter og Æg  

 m.m. på en særlig blanket indsende en opgørelse over tilvirkningen af smør og  

 smørprodukter, ost ekskl. råkasein, smelteost, ostepulver, mælkekonserves og  

 modermælkserstatninger i den foregående halvårsperiode.
 Stk. 6.  Opgørelsen skal foretages på grundlag af  

 bogføringsuger, der regnes fra mandag til og med søndag.
 Stk. 7.  En halvårsperiode regnes fra den første mandag  

 i april og oktober og afsluttes med den første søndag i oktober og april, med  

 mindre andet fastsættes af Statskontrollen med Mejeriprodukter og Æg m.m.
 § 3.  Afgiften af konsumis, konsumisblandinger  

 herunder ermolis, udgør 0,93 øre pr. liter.
 Stk. 2.  Virksomheder, der tilvirker konsumis,  

 konsumisblandinger, herunder ermolis, skal hvert år inden den 20. april og  

 den 20. oktober til det pågældende distrikt for Statskontrollen med  

 Mejeriprodukter og Æg m.m. på en særlig blanket indsende en opgørelse over  

 udleveringen af konsumis, konsumisblandinger, herunder ermolis i den  

 foregående halvårsperiode.
 Stk. 3.  En halvårsperiode regnes fra 1. april til 30.  

 september og 1. oktober til 31. marts, medmindre andet fastsættes af  

 Landbrugsministeriet.
 § 4.  Statskontrollen kan fastsætte, at udgifter i  

 forbindelse med særlige tilsyn eller laboratorieundersøgelser, der udføres  

 efter anmodning fra virksomheden eller i henhold til særlig tilladelse, skal  

 afholdes af virksomheden.
 § 5.  Såfremt en virksomhed afmelder sin autorisation,  

 skal virksomheden umiddelbart herefter indsende opgørelse over produktionen  

 for tiden efter sidste opgørelsestidspunkt.
Stk. 2.  De i §§ 2 og 3 omhandlede afgifter, der  

 opkræves af Statskontrollen, indbetales under benyttelse af et særligt  

 giroindbetalingskort, hvorpå afgiftsbeløbet er anført.
Afgiftsbeløbet kan i  

 tilfælde af manglende betaling inddrives ved udpantning.
 § 6.  Denne bekendtgørelse træder i kraft den 1.  

 november 1988. Samtidig ophæves bekendtgørelse nr. 604 af 18. september 1987  

 om afgift til delvis dækning af udgifterne ved kontrollen med  

 mejeriprodukter.
