Nr BTB 20 Betænkning over Forslag til folketingsbeslutning om opfordring til at  

 trække aktstykke nr. 30 om forhøjelse af flygtningebevillingen tilbage fra  

 Finansudvalget   

 Nr B 20 1992-93, 1. samling Afgivet af Retsudvalget Afgivet: 19921117 Udvalget har behandlet beslutningsforslaget i to møder og har herunder stillet spørgsmål til justitsministeren, som denne har besvaret skriftligt.
Et af udvalget spørgsmål til justitsministeren og dennes besvarelse heraf er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse .
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret , idet mindretallet  

 bemærker:
 Justitsministerens bemærkning under 1. behandling af dette  

 beslutningsforslag om, at alene Justitsministeriets udgifter til modtagelse  

 af asylansøgere i 1993 vil nå op på 3-4 mia. kr., viser, hvor vigtigt det er  

 at få sagt stop nu.
Denne oplysning viser nemlig med al ønskelig tydelighed, at den danske  

 udlændingelov i øjeblikket ligger totalt underdrejet.
Alene i 1992 vil der  

 efter de seneste skøn ankomme 15.000 asylsøgere.
I 1986, hvor det hidtidige  

 toppunkt på ca. 9.500 asylsøgere blev nået, skabte det kæmpeproblemer i det  

 danske samfund. 15.000 asylsøgere i 1992 og endnu flere i 1993 vil skabe  

 kaotiske forhold.
De nye milliardskøn for Justitsministeriets udgifter i 1993 er ikke hele  

 sandheden.
Socialministeriet, Undervisningsministeriet, Boligministeriet og  

 kommunerne vil få nye ekstra milliardudgifter.
I 1993 vil der skønsmæssigt  

 skulle afholdes op imod 20 mia. kr. i udgifter til udlændinge.
Det er alt for  

 meget og en skændsel.
Enhver rejse starter med det første skridt.
Dette beslutningsforslag skal  

 være det første skridt i retning af en markant reduktion af de udgifter til  

 udlændinge, som flertallet tvangsopkræver hos skatteyderne.
Dorte Bennedsen (S) Erling Christensen (S) Lise Hækkerup (S) Frank Jensen  

 (S) Holger Graversen (S) Karen Jespersen (S) Ebba Strange (SF) nfmd.
Gert  

 Petersen (SF) Sonja Albrink (CD) Grove (KF) fmd.
Helge Adam Møller  

 (KF) Inge Dahl-Sørensen (V) Birthe Rønn Hornbech (V) Svend Aage Jensby (V)  

 Tom Behnke (FP) Niels Helveg Petersen (RV) Inger Stilling Pedersen (KRF)
Bilag Et af udvalgets spørgsmål til justitsministeren og dennes besvarelse heraf Spørgsmål:
»Hvad er baggrunden for at asylansøgere fra det tidligere Jugoslavien  

 ikke bliver sendt tilbage til 1. asylland, f.eks.
Polen?» Svar:
Efter bestemmelsen i udlændingelovens § 48, stk. 2, kan indrejse nægtes en  

 asylansøger, der uden fornødent visum og/eller pas forsøger at indrejse i  

 Danmark og ikke kommer direkte fra hjemlandet, men fra et andet land og dette  

 land må anses for sikkert for asylansøgere, idet det giver flygtninge den  

 fornødne beskyttelse.
Bestemmelsen bygger således på det princip, at en  

 asylansøger, der er sluppet ud af farezonen, bør søge fysisk sikkerhed, så  

 snart der er mulighed for det, det vil sige i det første sikre land, den  

 pågældende kommer til efter flugten fra hjemlandet.
Efter praksis træffes der  

 afgørelse om afvisning og udsendelse af en asylansøger til et af de nordiske  

 lande, et EF-land, Ungarn, Tjekkoslovakiet, Polen samt USA og Canada.
Beslutningen om afvisning og udsendelse af asylansøgere til et sikkert  

 land træffes af Direktoratet for Udlændinge efter en konkret vurdering i  

 hvert enkelt tilfælde.
Ved denne vurdering indgår også, om der er meget nære  

 familiemæssige relationer til herboende.
 Efter udlændingelovens § 7, stk. 3, kan opholdstilladelse endvidere nægtes  

 en person, der i øvrigt måtte opfylde betingelserne for at opnå asyl her i  

 landet, såfremt udlændingen allerede har opnået beskyttelse i et andet land  

 eller på grund af længerevarende ophold, derboende nære slægtninge eller  

 andre tilsvarende forhold har nærmere tilknytning til et andet land, hvor  

 udlændingen må antages at kunne opnå beskyttelse.
 De asylansøgere, der nægtes tilladelse til at indrejse, bliver i  

 forbindelse med afvisningen vejledt om de danske asylregler, herunder om  

 muligheden for at indgive asylansøgningen gennem en dansk repræsentation i  

 det land, hvortil de afvises og udsendes.
En asylansøger fra f.eks.
Serbien, for hvem der kræves visum for at  

 indrejse i Danmark, og som er rejst uden visum til den danske grænse gennem  

 f.eks.
Polen med henblik på at søge asyl her i landet, vil således kunne  

 afvises til Polen som sikkert 1. land.
 Direktoratet for Udlændinge har imidlertid til brug for besvarelsen  

 oplyst, at asylansøgere, der er i besiddelse af fornøden rejselegitimation,  

 og som enten kan indrejse visumfrit eller er i besiddelse af fornødent visum,  

 ikke kan afvises efter udlændingelovens § 48, stk. 2.
 Justitsministeriet kan henholde sig hertil.
