Bekendtgørelse om tilskud under programmet SMV:Digital I medfør af § 3, stk. 1 og  § 7, stk. 1, i lov nr. 1518 af 18. december 2018 om lov om erhvervsfremme fastsættes efter bemyndigelse i henhold til § 1, stk. 1 og 2, i bekendtgørelse nr. 1808 af 28. december 2018 om henlæggelse af visse beføjelser efter lov om erhvervsfremme til Erhvervsstyrelsen og afskæring af administrativ rekurs af afgørelser truffet af Erhvervsstyrelsen, Danmarks Erhvervsfremmebestyrelse og bevillingsudvalg nedsat af Danmarks Erhvervsfremmebestyrelse:
Kapitel 1 Bekendtgørelsens anvendelsesområde § 1. Efter denne bekendtgørelse ydes støtte til små og mellemstore virksomheder til rådgivning om digital omstilling, automatisering og e-handel samt investeringsstøtte til indkøb af teknologi og IT via programmet SMV:Digital.
Kapitel 2 Definitioner § 2. I denne bekendtgørelse forstås ved:
 1) Virksomhed: Enhver juridisk enhed med dansk CVR-nummer uanset dens retlige form, der udøver en økonomisk aktivitet.
 2) SMV: En dansk virksomhed som beskæftiger op til 249 fuldtidsansatte, og som enten har en årlig omsætning på maksimalt 50 mio. euro eller en årlig balance på maksimalt 43 mio. euro.
3) Partnervirksomheder: Virksomheder, som selskabsmæssigt er forbundet med hinanden, ved at den ene besidder 25 pct. eller derover af kapitalen eller stemmerettighederne i en anden virksomhed.
Partnervirksomheders ansatte og finansielle oplysninger indgår forholdsmæssigt på grundlag af ejerandelen ved opgørelsen af, hvorvidt en ansøgervirksomhed opfylder SMV-definitionen.
4) Fuldtidsansatte: Antallet af beskæftigede i virksomheden omregnet til årsværk.
Virksomheden kan opgøre antallet af årsværk enten på grundlag af oplysningerne i virksomhedens senest aflagte regnskab eller seneste registrering på cvr.dk.
Ejere kan tilsammen maksimalt indgå med 1 årsværk i beregningen.
Kapitel 3 Programmets målgruppe § 3. En SMV kan efter reglerne i denne bekendtgørelse ansøge om støtte gennem programmet SMV:Digital.
 Stk. 2. Erhvervsstyrelsen kan fastsætte supplerende kriterier for, hvilke SMVer og hvilke projekttyper, der kan opnå støtte ved de enkelte ansøgningsrunder.
Stk. 3. En SMV kan alene opnå støtte til ét projekt ved hver ansøgningsrunde.
Ved sammenfaldende ejerforhold blandt ansøgervirksomhederne kan der alene ydes støtte til én af disse, hvis en ejer eller partnervirksomheds ejerandel overstiger 25 pct. i de pågældende SMVer.
 Stk. 4. Der kan ikke ydes støtte til SMVer, som på ansøgningstidspunktet har uafsluttede projekter, som har opnået tilsagn om støtte fra SMV:Digital.
Kapitel 4 Støtteberettigede projekter og omkostninger § 4. En SMV kan efter reglerne i denne bekendtgørelse opnå støtte til investering og rådgivning i digitalisering.
 Stk. 2. Der kan efter bekendtgørelsen ydes støtte til rådgivning vedrørende aktiviteter inden for områderne digital omstilling, automatisering eller e-handel, herunder kortlægning af arbejdsprocesser, udarbejdelse af kravspecifikation, bistand til valg af leverandører mv.
 Stk. 3. Der kan efter bekendtgørelsen ydes støtte til investering ved anskaffelse af digitale systemer, automatiserings- eller e-handelsløsninger, herunder installation og konfigurering af den nyindkøbte teknologi, samt eventuel tilpasning af den nyindkøbte teknologi i forhold til integration med eksisterende IT-systemer.
 Stk. 4. Der kan ydes støtte til investeringer i hardware og software via leasing og abonnement eller engangsbetaling.
 § 5. Støtte til investering eller rådgivning er betinget af, at ansøgervirksomheden selv bidrager til finansieringen.
Stk. 2. Støtten til investeringer udgør 25 pct. af projektets støtteberettigede faktiske udgifter.
Medfinansiering af investeringer kan alene ske i form af kontantbidrag.
Stk. 3. Støtten til rådgivning udgør 50 pct. af projektets støtteberettigede faktiske udgifter.
Medfinansieringen af rådgivning kan ske i form af egne løntimer, kontantbidrag eller en kombination heraf.
 § 6. Støtte fra programmet SMV:Digital kan kun anvendes til dækning af udgifter, som er i overensstemmelse med projektbeskrivelsen og afholdt indenfor tilsagnsperioden.
 Stk. 2. Der ydes ikke støtte til moms, som kan afløftes af SMVen.
 Stk. 3. Erhvervsstyrelsen kan fastsætte supplerende vilkår for tilsagn om støtte.
 § 7. Støtte efter denne bekendtgørelse kan fordeles mellem virksomheder inden for de seks erhvervshusområder ud fra en fordelingsnøgle baseret på den procentvise geografiske fordeling af SMVer.
Stk. 2. De enkelte erhvervshusområder tildeles en tidsbegrænset forhåndsreservation af støttemidler.
Inden for hvert erhvervshusområde behandles ansøgningerne i den rækkefølge, de er modtaget.
 Stk. 3. Efter forhåndsreservationens udløb fordeles eventuelle uforbrugte støttemidler mellem ansøgere fra de øvrige erhvervshusområder i den rækkefølge, ansøgningerne er modtaget.
Kapitel 5 Rådgivere § 8. Operatøren af programmet kan godkende en rådgiver til at udføre rådgivningsarbejde i programmet SMV:Digital.
Kun godkendte rådgivere, som er optaget i programmets rådgiverdatabase, må udføre rådgivningsopgaver i programmet SMV:Digital.
Stk. 2. Rådgiverdatabasen administreres af operatøren af programmet, der har til opgave at godkende rådgivere, jf. stk. 3, til at udføre rådgivningsarbejde i programmet SMV:Digital.
Godkendte rådgivere optages i rådgiverdatabasen.
 Stk. 3. En rådgiver skal være ansat i en virksomhed, der opererer på kommercielle vilkår samt besidde relevante kompetencer og erfaring inden for et eller flere områder omhandlende digitalisering, automatisering og e-handel for at blive godkendt.
 Stk. 4. En rådgiver skal yde uvildig rådgivning og må ikke have sammenfaldende økonomiske eller personlige interesser med virksomheden som rådgives.
 Stk. 5. En rådgiver skal, med afsæt i støttemodtagers konkrete behov, rådgive om it-sikkerhedsmæssige foranstaltninger som en del af projektet.
 Stk. 6. En rådgiver skal bekræfte eller opdatere sit CV mindst hver sjette måned.
 Stk. 7. En rådgiver skal have deltaget i programmets obligatoriske informationsmøde for rådgivere inden for 3 måneder efter optagelse i rådgiverdatabasen for at kunne udføre rådgivningsopgaver i programmet.
Stk. 8. Operatøren af programmet kan ekskludere en godkendt rådgiver fra databasen, hvis rådgiveren tilsidesætter sine forpligtelser i henhold til denne bekendtgørelse, samt pligter over for enten støttemodtager eller over for programmet SMV:Digital.
En ekskluderet rådgiver kan ansøge om fornyet godkendelse og optagelse i programmet SMV:Digitals rådgiverdatabase efter 12 måneder.
Operatøren af programmet kan nægte at godkende en rådgiver, som ikke besidder de fornødne kompetencer og erfaring, eller som groft eller i gentagne tilfælde har tilsidesat sine forpligtelser.
Kapitel 6 Bortfald om tilsagn af støtte § 9. Erhvervsstyrelsen kan træffe afgørelse om, at et meddelt tilsagn om støtte helt eller delvist bortfalder samt kræve allerede udbetalt støtte helt eller delvist tilbagebetalt, hvis:
1) støttemodtager har givet urigtige eller vildledende oplysninger eller fortiet oplysninger af betydning for sagen, 2) forudsætningerne for tilsagn om støtte er væsentligt ændrede, eller 3) tilsagnsvilkårene i øvrigt er tilsidesat.
Kapitel 7 Afslutning af projektet § 10. Udbetaling af støtte fra programmet SMV:Digital sker bagudrettet og er betinget af, at virksomheden ved projektets afslutning indsender en afrapportering til Erhvervsstyrelsen.
 Stk. 2. Afrapporteringen skal indeholde en redegørelse af projektforløbet, regnskab for projektet, ledelseserklæring samt bilags-/fakturadokumentation for projektets faktiske udgifter.
 Stk. 3. Erhvervsstyrelsen kan fastsætte supplerende kriterier for indholdet i afrapporteringen.
 Stk. 4. Afrapporteringen skal indsendes senest 3 måneder efter projektets afslutning.
 Stk. 5. Udbetaling af støtte sker til virksomhedens NemKonto.
 Stk. 6. Støttemodtageren er forpligtigede til at besvare en opsamlende evaluering efter afslutning af projektet, samt en efterfølgende evaluering, som Erhvervsstyrelsen udsender indenfor to år efter projektets afslutning.
Kapitel 8 Klage og ikrafttræden § 11. Erhvervsstyrelsens afgørelser i henhold til denne bekendtgørelse kan ikke påklages til anden administrativ myndighed.
 Stk. 2. Klage over operatørens afgørelse efter § 9 kan påklages til Erhvervsstyrelsen.
 Stk. 3. Klage indgivet i henhold til stk. 2, fremsendes til operatøren, som, hvis afgørelsen fastholdes, snarest efter modtagelsen af klagen, videresendes til Erhvervsstyrelsen sammen med en udtalelse i anledning af klagen.
 § 12. Bekendtgørelsen træder i kraft den 1. juli 2022.
 Stk. 2. Bekendtgørelsens § 8, stk. 7, finder tilsvarende anvendelse for rådgivere, der på ikrafttrædelsestidspunktet er optaget i rådgiverdatabasen, som udfører rådgivning på projekter med en startdato for tilsagnsperioden, der ligger efter bekendtgørelsens ikrafttrædelsestidspunkt.
