 Reglerne for forhandling af lægemidler findes i kapitel 3 (§§ 13-18) i  

 sundhedsstyrelsens bekendtgørelse nr. 496 af 12. september 1977 om  

 fremstilling, kontrol, lagerhold og forhandling af lægemidler.
 I det følgende skal de regler, der specielt vedrører forhandling af jern-  

 og vitaminpræparater samt antiparasitære midler til dyr omtales og uddybes.
 LOKALER:
Lokaler, der benyttes til opbevaring af lægemidler, skal være tørre og  

 velisolerede, således at lægemidlerne ikke udsættes for fugt og større  

 temperatursvingninger.
Lægemidlerne må ikke udsættes for direkte sollys.
 Lokalerne skal endvidere være passende store, lette at renholde og  

 forsynet med fornødent lagerinventar, således at lægemidlerne kan opbevares  

 rent og ordentligt.
 Visse lægemidler skal opbevares ved lavere temperatur end stuetemperatur.  

 Såfremt der forhandles sådanne lægemidler, må der forefindes køleskab eller  

 lignende til opbevaring af lægemidlerne.
 Lægemidler skal holdes adskilt fra andre varer og må ikke være  

 tilgængelige for uvedkommende.
 VARELAGRE:
 Ved salg af lægemidler skal de ældste lægemidler sælges først.
 Lægemidler, der er forsynet med oplysning om, at de skal anvendes inden en  

 bestemt dato, må ikke sælges efter denne dato.
 Lægemidler, der er tilbagekaldt af leverandøren, samt lægemidler, hvor  

 pakningen er beskadiget, må ikke sælges.
Ved forsendelse skal lægemidlerne emballeres forsvarligt og tydeligt  

 forsynes med modtagerens navn og adresse.
Lægemidler må under transporten  

 ikke udsættes for høje eller lave temperaturer.
Lægemiddelpakninger må ikke brydes.
Lægemidler må således kun sælges i de  

 pakningsstørrelser, der er markedsført og optaget i specialitetstaksten, og  

 det er ikke tilladt at udlevere delpakninger af klinikpakninger,  

 multipakninger m.v.
Endvidere er det ikke tilladt at forsyne lægemidler med  

 nye etiketter eller foretage andre ændringer af færdigpakningerne.
 Lægemidler, der ikke må sælges, fordi de enten er beskadiget, har  

 overskredet udløbsdatoen eller er tilbagekaldt af leverandøren, skal enten  

 returneres til leverandøren eller kasseres på forsvarlig måde.
 PERSONALE:
 Der skal af virksomheden udpeges en person, der overfor sundhedsstyrelsen  

 har ansvaret for den forhandling af lægemidler, der foregår i virksomheden.
 De personer, der i det daglige forestår salget af lægemidler, skal udvise  

 omhu og påpasselighed ved omgangen med lægemidler og skal kende de regler,  

 der gælder for salg af lægemidler, samt overholde de instruktioner, som er  

 udarbejdet af virksomheden vedrørende håndteringen af lægemidler.
 INDKØBSJOURNAL:
Virksomheden skal føre fortegnelse over ethvert hjemkøb af lægemidler.
I  

 fortegnelsen skal følgende oplysninger anføres: Lægemidlets navn, hvilken  

 mængde, der er hjemkøbt af det pågældende lægemiddel, fra hvilken leverandør  

 lægemidlet er hjemkøbt samt dato for modtagelsen.
 Det kan anbefales, at der for hvert lægemiddel, virksomheden forhandler,  

 oprettes et kartotekskort, journalblad eller lignende, der forsynes med  

 lægemidlets navn, og på hvilket der ved hvert hjemkøb anføres oplysning om  

 den hjemkøbte mængde, leverandør og modtagelsesdato.
 REKLAMATIONSJOURNAL:
Der skal føres en fortegnelse (journal) over evt. reklamationer vedrørende  

 de lægemidler, virksomheden har solgt.
Af journalen skal det tillige fremgå,  

 hvad virksomheden har foretaget sig som følge af de enkelte reklamationer.
 SUNDHEDSSTYRELSEN, DEN 17. NOVEMBER  

 1978.
 P.D.V.
