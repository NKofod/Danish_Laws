Landsskatteretskendelse Kurs, gældsbrev - praksisændring - genoptagelse i LSR Reference:
SSL § 29 sammenholdt med § 35, stk. 1, nr. 7 A klagede for indkomståret 1995 over, at  

 skatteankenævnet havde ansat yderligere avance ved salg af inventar  

 berigtiget ved gældsbrev.
 Ved skatteankenævnets kendelse af 20. februar 1997  

 var klagerens avancer på goodwill og inventar i forbindelse med salg af  

 en restaurationsvirksomhed forhøjet, idet den del af  

 købesummen, der var berigtiget ved gældsbrev, efter  

 bekendtgørelse nr. 486 af 31. maj 1994 blev kontantomregnet, hvorved  

 gældsbrevet ud fra Told- og Skattestyrelsens tabelmateriale blev ansat  

 til kurs 96,4 mod en selvangivet kurs på 45.
 Denne afgørelse blev stadfæstet ved  

 Landsskatterettens kendelse af 14. november 1997, idet Landsskatteretten ikke  

 fandt hjemmel til at fravige det af Told- og Skattestyrelsen udarbejdede  

 tabelmateriale, idet der ikke var aftalt en kurs i overdragelsesaftalen.
Klagerens revisor havde anmodet om, at sagen blev  

 genoptaget til fornyet behandling.
Han havde til støtte herfor henvist  

 til Landsskatterettens kendelse af 5/4 2000, offentliggjort i Tidsskrift for  

 Skatter og Afgifter 2000 nr. 527, hvor retten fandt, at der ikke var  

 tilstrækkelig hjemmel til at fastsætte kursen på et  

 sælgerpantebrev udstedt som led i en virksomhedsoverdragelse på  

 grundlag af det omtalte tabelmateriale, hvorfor kursen skulle ansættes  

 til handelsværdien.
 Da den foreliggende sag vedrørte indkomståret  

 1995, dvs. samme år som var til prøvelse i den af revisoren  

 påberåbte kendelse af 5. april 2000, hvor der skete en  

 ændring af praksis, var anmodningen om genoptagelse taget til  

 følge efter skattestyrelseslovens § 29, jf. herved de ved lov nr. 381  

 af 2. juni 1999 indførte regler i lovens § 35, stk. 1, nr. 7, om  

 adgangen til genoptagelse ved praksisændringer.
Det fremgik af sagens oplysninger, at klageren den 5.  

 september 1995 overdrog en af hende drevet restaurationsvirksomhed fra lejede  

 lokaler til B og C.
Købesummen blev endelig aftalt til 630.000 kr.,  

 heraf 305.000 kr. for inventar og 325.000 kr. for goodwill,  hvoraf  

 442.623,87 kr. skulle berigtiges ved udstedelse af et sælgerpantebrev  

 med sikkerhed i virksomheden, jf. tinglysningslovens § 47 b, stk. 2. Der var  

 tale om et gældsbrev over 10 år med en rente på 10 % p.a.,  

 og med en fast månedlig ydelse.
 Ved selvangivelsen ansatte klageren værdien af  

 sælgerpantebrevet til kurs 45 og selvangav herefter en avance ved salg  

 af goodwill på 120.941 kr. og en avance ved salg af inventar på  

 100.782 kr.
Det stedlige skatteankenævn havde ansat kursen  

 på pantebrevet til 96,4 ud fra det af Told- og Skattestyrelsen  

 udarbejdede tabelmateriale for 3. kvartal 1995 vedrørende pantebreve  

 med sikkerhed i fast ejendom, jf.
TS -cirkulære 1996-16.
 Landsskatteretten udtalte:
 Landsskatteretten havde ved kendelse af 5. april 2000, der  

 var offentliggjort i Tidsskrift for Skatter og Afgifter 2000 nr. 527, i et  

 lignende tilfælde fundet, at bekendtgørelse nr. 486 af 31/5 1994  

 om kontantværdiansættelse af overdragelsessummer efter  

 afskrivningsloven og ligningsloven, § 5, indeholdende adgang for Told- og  

 Skattestyrelsen til bindende fastsættelse af kurser på  

 nærmere specificerede arter af fordringer og gæld, ikke havde den  

 fornødne hjemmel i afskrivningsloven og ligningsloven, idet den i  

 bekendtgørelsen forudsatte mulighed for bindende fastsættelse af  

 kursværdier afvigende fra handelsværdien medførte en  

 beskatning, der gik videre, end de til grund for bekendtgørelsen  

 liggende love gav hjemmel for.
 På denne baggrund fandt Landsskatteretten nu, at der  

 ikke havde været hjemmel til at kursfastsætte det af sagen  

 omhandlede pantebrev til 96,4 ud fra det af Told- og Skattestyrelsen  

 udarbejdede tabelmateriale, idet det med tilstrækkelig sikkerhed  

 måtte anses for sandsynliggjort, at handelsværdien i det konkrete  

 tilfælde var væsentlig lavere.
 Retten fandt efter omstændighederne ikke grundlag  

 for at fravige den selvangivne værdiansættelse af pantebrevet til  

 45, hvorfor klagerens indkomst på de påklagede punkter nedsattes  

 til det selvangivne.
