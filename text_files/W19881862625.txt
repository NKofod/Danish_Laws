Ved en direktørs fratræden blev der bevilget ham et beløb fra en fond,  

 som havde tilknytning til arbejdsgiverselskabet.
Dette beløb blev beskattet  

 som almindelig indkomst, idet det ikke kunne anses for  

 fratrædelsesgodtgørelse fra arbejdsgiveren og ej heller anses for vederlag  

 for afløsning af pensionstilsagn.
 Direktør A klagede for indkomståret 1985 over, at de stedlige  

 skattemyndigheder havde overført et beløb på 280.000 kr. til hans  

 skattepligtige almindelige indkomst, medens han havde selvangivet det som  

 særlig indkomst.
 Det fremgik af sagens oplysninger, at klageren indtil den 31. december  

 1984 havde været ansat som prokurist i B A/S i X.
 Den 1. januar 1985 var denne virksomhed overdraget til C A/S, hvorefter  

 klageren blev udnævnt til direktør i selskabet.
 Den 31. december 1985 var ansættelsesforholdet ophørt, og i forbindelse  

 hermed var der »»bevilget« klageren 280.000 kr. fra »D's  

 legat«» efter indstilling fra C Holding A/S.
 Det pågældende beløb kunne efter de stedlige skattemyndigheders opfattelse  

 ikke henføres til beskatning som særlig indkomst, idet det ikke hidrørte fra  

 klagerens hidtidige arbejdsgiver.
 Klagerens revisor gjorde gældende, at klagerens skattepligtige særlige  

 indkomst måtte ansættes til 280.000 kr., idet realiteten var, at der i  

 forbindelse med hans fratræden var udbetalt ham 280.000 kr., der var  

 disponeret af arbejdsgiveren.
 Klagerens revisor påstod subsidiært, at beløbet skulle beskattes efter lov  

 om særlig indkomst § 2, stk. 1, nr. 15, der omfatter vederlag for afløsning  

 af pensionstilsagn, idet beløbet i tilsagnsskrivelsen var omtalt som led i  

 pensionsordning og måtte kunne karakteriseres som afløsning for en sådan.  

 Mest subsidiært påstod revisoren et beløb svarende til tre måneders løn  

 beskattet som særlig indkomst, nemlig det beløb, som en funktionær havde krav  

 på efter mere end 18 års ansættelse, jf. funktionærlovens § 2 a.
Landsskatteretten måtte lægge til grund, at den pågældende ydelse ikke  

 hidrørte fra arbejdsgiverselskabet, men fra en fond med tilknytning til  

 dette, således at der under disse omstændigheder ikke var grundlag for at  

 anvende lov om særlig indkomst § 2, stk. 1, nr. 9, om fratrædelsesgodtgørelse  

 på nogen del af ydelsen.
Denne kunne heller ikke ses at kunne henhøre under  

 lov om særlig indkomst § 2, stk. 1, nr. 15, som afløsning af et  

 pensionstilsagn.
Ydelsen måtte derfor betragtes som en legatmæssig ydelse  

 henhørende under almindelig indkomstbeskatning.
Den påklagede ansættelse blev  

 derfor stadfæstet.
 LV 1987, D 1.10.1. og 4.
