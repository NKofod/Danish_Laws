Offererstatningslovens § 11a, nævnets j. nr. 07-520-08193 N. j. nr. 07-520-08193 Skadevolder var tiltalt for overtrædelse af straffelovens § 244 ved i flere omgange at have udøvet stump vold mod skadelidte, herunder slået ham i hovedet, mens han lå på jorden.
Skadelidte afgik senere på dagen ved døden som følge af blødning udenpå den hårde hjernehinde med heraf følgende tryk på hjernen.
Ved dommen blev tiltalte frifundet for at have forvoldt skadelidtes død, idet det ikke med tilstrækkelig sikkerhed kunne fastslås, at det var et slag fra skadevolderen, det forårsagede skadelidtes død.
Tiltalte blev alene dømt for overtrædelse af straffelovens § 244 ved at have udøvet vold mod afdøde.
Af rettens præmisser fremgik bl.a. følgende: Under disse omstændigheder, hvor det ikke med sikkerhed kan fastslåes, hvad der er årsag til det kraniebrud, der (..) efterflg. forårsagede forurettedes død (..) findes det ikke med sikkerhed at kunne fastslåes, at det er et af tiltaltes slag, der har forårsaget forurettedes død, hvorfor tiltalte alene dømmes for overtrædelse af § 244.
Nævnet meddelte derfor afslag på erstatning for begravelsesomkostninger, også fordi nævnet ikke havde grundlag for at foretage en anden bedømmelse af kausalitetsspørgsmålet end retten.
