 I medfør af § 16, stk. 3, i lov om offentlig sygesikring, jf.  

 lovbekendtgørelse nr. 490 af 21. juli 1986, som senest ændret ved lov nr. 949  

 af 27. december 1991, fastsættes:
§ 1.  Kommunalbestyrelsen yder begravelseshjælp i  

 henhold til lov om offentlig sygesikring.
For personer under 18 år udgør  

 beløbet 5.000 kr.
For personer på 18 år og derover udgør beløbet 6.000 kr.,  

 jf. dog § 2. Beløbet reguleres i overensstemmelse med § 28, stk. 1, i lov om  

 offentlig sygesikring, og afrundes til det nærmeste med 50 delelige beløb.  

 Meddelelse om beløbets størrelse inklusive regulering udsendes af  

 Sundhedsministeriet.
 § 2.  Begravelseshjælpen til en person, der efterlader  

 ægtefælle eller børn under 18 år, nedsættes med det beløb, hvormed afdødes  

 formue overstiger 20.000 kr., således at begravelseshjælpen bortfalder ved en  

 formue på 26.000 kr.
 Stk. 2.  Begravelseshjælpen til en person, der ikke  

 efterlader ægtefælle eller børn under 18 år, nedsættes med det beløb, hvormed  

 afdødes formue overstiger 10.000 kr., således at begravelseshjælpen  

 bortfalder ved en formue på 16.000 kr.
 Stk. 3.  Begravelseshjælp til personer, der er født før  

 den 1. april 1957, udgør dog altid mindst 1.050 kr.
Stk. 4.  Formuegrænserne efter stk. 1-2 reguleres i  

 overensstemmelse med § 28, stk. 1, i lov om offentlig sygesikring, og  

 afrundes til det nærmeste med 50 delelige beløb.
Meddelelse om formuegrænser  

 inklusive regulering udsendes af Sundhedsministeriet.
 § 3.  Formuen opgøres som den skattepligtige formue,  

 som denne fremgår af den senest godkendte årsopgørelse med tillæg af posten  

 »anden gæld« og med fradrag af posten »andre  

 formueaktiver«.
Stk. 2.  For afdøde, der efterlader ægtefælle, opgøres  

 formuen efter stk. 1 for hver ægtefælle, idet der dog ses bort fra formue i  

 form af fast ejendom ved, at posten »kontant ejendomsværdi«  

 fratrækkes formuen og posterne »gæld til  

 realkreditinstitutter/reallånefonde« og »pantebrevsgæld«  

 tillægges formuen.
Herefter beregnes afdødes formue som halvdelen af  

 ægtefællernes samlede formue.
§ 4.  Hvor begravelseshjælpen nedsættes eller  

 bortfalder på grund af formue, kan kommunen efter konkret skøn udbetale  

 begravelseshjælp, hvis de efterladte kan godtgøre, at formuen efterfølgende  

 er væsentligt forringet i forhold til årsopgørelsens oplysninger, og hverken  

 boet efter afdøde eller de efterladte kan udrede omkostningerne ved  

 begravelsen.
Begravelseshjælpen kan dog aldrig overstige tilskuddet efter §  

 1.
 § 5.  Begravelseshjælpen udbetales senest 1 måned  

 efter anmodning herom, med mindre der foreligger særlige omstændigheder.
 § 6.  Bekendtgørelsen træder i kraft den 1. januar  

 1992. Samtidig ophæves Socialministeriets bekendtgørelse nr. 453 af 8.  

 september 1981 og Sundhedsministeriets cirkulære nr. 89 af 10. juni 1991.
