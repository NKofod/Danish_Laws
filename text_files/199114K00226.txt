Nr BTL 226 Forslag til lov om ændring af lov om midlertidig regulering af  

 boligforholdene (Vedligeholdelse og opretning)   

 Nr L 226 1991-92, 1. samling Afgivet af Boligudvalget Afgivet: 19920612 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
Tre af udvalgets spørgsmål og boligministerens besvarelse heraf er optrykt som bilag til betænkningen.
 Endvidere har udvalget modtaget skriftlige henvendelser fra  

 Landsforeningen for Ejere af Udlejningsejendomme og Lejernes  

 Landsorganisation.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de af mindretallet stillede ændringsforslag.
Der vil på en enkel og overskuelig måde være sikret lejerne afgørende  

 indseende med tilstedeværelsen af de af lejerne indbetalte midler til både  

 vedligeholdelse og tekniske installationer.
Herved er der skabt et nødvendigt  

 grundlag for sikring af lejernes medindflydelse og tillige en mere klar  

 vurdering af den samlede økonomi i forbindelse med den samlede  

 vedligeholdelse af private udlejningsejendomme.
Mindretallet vil være rede til at vurdere hensigtsmæssigheden i at undtage  

 bindingspligtige beløb fra udlejers opgørelse af skattepligtig indkomst.  

 Dette gælder såvel beskatning af de indbetalte beløb som fradrag for de  

 anvendte beløb.
I denne sammenhæng er det nødvendigt bl.a. at inddrage de  

 synspunkter, der indeholdes i boligministerens besvarelse af spørgsmål 1, der  

 er optrykt som bilag.
Dette gør det ikke aktuelt at ændre på de  

 beskatningsmæssige forhold.
 Et andet mindretal (Det Konservative Folkepartis, Venstres,  

 Fremskridtspartiets, Centrum-Demokraternes og Kristeligt Folkepartis  

 medlemmer af udvalget) indstiller lovforslaget til forkastelse ved 3.  

 behandling.
 Et mindretal inden for mindretallet (Fremskridtspartiets medlem af  

 udvalget) udtaler:
Fremskridtspartiet ønsker et frit og ureguleret boligmarked og finder det  

 uforståeligt, at en borgerlig regering efter 10 år stadig ikke har fremsat  

 forslag om dette.
Det er molboagtigt, at man snart 50 år efter 2.  

 verdenskrigs slutning stadig oplever maksimalpriser på boliger.
Det  

 skævvrider markedet og forhindrer den nødvendige mobilitet.
Selv efter at Ølgaardudvalget har slået fast, at der i dag ikke er  

 boligmangel, men mangel på mobilitet, er regeringen stadig handlingslammet på  

 boligområdet, fordi man har givet Socialdemokratiet vetoret.  

 Fremskridtspartiet har som et skridt på vejen foreslået at ophæve  

 reguleringen ved nyudlejning, men selv ikke dette lille skridt har regeringen  

 kunnet stemme for.
Det er en konstateret kendsgerning, at der mangler penge  

 til en ordentlig vedligeholdelse af private udlejningsejendomme, ligesom det  

 er helt grotesk at basere kapitalafkastet på en næsten 20 år gammel  

 vurdering.
 Regeringens store fase II-planer på boligområdet er der ikke kommet noget  

 ud af.
Fremskridtspartiet har den opfattelse, at såfremt et politisk flertal  

 ønsker boligreguleringen opretholdt, må det forudsætte, at flertallet sørger  

 for, at reglerne i det mindste er entydige og ikke som reglerne om  

 vedligeholdelsmidler og midler til tekniske nyanskaffelser kan fortolkes  

 frit.
Det er en kendt sag, at lejerne mener, at det er deres penge, og at  

 grundejerne mener, at det er deres.
Det er utilfredsstillende.
Det fremsatte  

 lovforslag vil klargøre reglerne og fastslå, at det er lejernes penge.
Det  

 modsatte kunne være lige så relevant.
Men såfremt der skal tages udgangspunkt  

 i, at det er ejendommens penge, må det forudsætte, at skattepligten hos  

 grundejeren ophører.
Derved ville der blive dobbelt så meget at vedligeholde  

 for, og mange penge ville kunne spares på fremtidige byfornyelsesprojekter.  

 Sådan er lovforslaget imidlertid ikke sammensat, og skal pengene endelig  

 bindes på specielle konti, er der ingen grund til, at det ikke skal være i  

 ejendommens almindelige pengeinstitut.
Af disse grunde kan Fremskridtspartiet  

 ikke støtte lovforslaget.
Et tredje mindretal (Det Radikale Venstres  

 medlem af udvalget) vil redegøre for sin stilling til lovforslaget og de  

 stillede ændringsforslag ved 2. behandling.
Ændringsforslag Af et mindretal (S og SF):
 Til § 1 1) I den under nr. 3 foreslåede affattelse af §  

 19, stk. 1, 1. pkt. , indsættes efter »tekniske installationer«  

 ordene: », jf. dog stk. 3,».
 2) Efter nr. 3 indsættes som nyt nummer:
 »01. I § 19 indsættes efter stk. 2 som nyt stykke:
»Stk. 3. Beløb anvendt til opfyldelse af udlejerens pligt til  

 at foretage fornyelser af tekniske installationer kan i 1993 kun fradrages på  

 kontoen med 8 pct. af udgiften.
Den årlige fradragsprocent forøges med 8 pct.  

 hver 1. januar, første gang den 1. januar 1994, indtil udgiften kan fradrages  

 fuldt ud.«» Bemærkninger Til nr. 1 Ændringsforslaget er en konsekvens af ændringsforslag nr. 2.
Til nr. 2 Da hensættelse af beløb til fornyelse af tekniske installationer  

 først sker på § 18-kontoen fra 1. januar 1993, er det urimeligt straks at  

 kunne fradrage de samlede udgifter til fornyelser.
Hertil kommer, at der i de  

 forudgående mange år er hensat betydelige midler, som udlejer har oppebåret  

 uden pligt til regnskabsførelse.
Der er med den foreslåede ordning sikret en  

 afbalanceret behandling også af udlejerne, således at de udlejere, der hidtil  

 har holdt sig til både bogstav og ånd i lovgivningen, ikke rammes af de nye  

 bestemmelser.
 Overgangsordningen er mere enkel og mindre bureaukratisk end andre mulige  

 overgangsordninger, jf. boligministerens besvarelse af spørgsmål 2, der er  

 optrykt som bilag til betænkningen.
Baadsgaard (S) fmd.
Pia Gjellerup (S) Lissa Mathiasen (S) Jørn Pedersen  

 (S) Grete Schødts (S) Else Marie Mortensen (S) Holger K.
Nielsen (SF) Pelle  

 Voigt (SF) Svend Aage Jensen (CD) Pernille Sams (KF) Fischer (KF) John  

 Vinther (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes besvarelse  

 heraf Spørgsmål 1:
Hvis man ønsker alle lejerindbetalte midler til opretning og  

 vedligeholdelse indsat på en konto, kan det så med fordel ske andre steder  

 end i Grundejernes Investeringsfond? Svar:
 Det har ved flere lejligheder været overvejet, om man kan ændre på  

 boligreguleringslovens bindingsregler således, at bindingskravet kan opfyldes  

 ved binding andre steder end i Grundejernes Investeringsfond.
 Det centrale i denne problematik er de særlige skattemæssige forhold, idet  

 bindingsmidler i modsætning til den øvrige del af lejeindtægten i realiteten  

 først beskattes ved frigivelsen (anvendelsen).
 I forhold til denne særstilling har Skatteministeriet fastholdt et krav om  

 effektiv kontrol af bindingen og af de arbejder, der fradrages beløb for.
 Det har eksempelvis været drøftet at give adgang til at binde  

 vedligeholdelsesbeløb i pengeinstitutter i stedet for i Grundejernes  

 Investeringsfond.
 Drøftelserne er imidlertid strandet på pengeinstitutternes modvilje over  

 for at påtage sig en kontrolfunktion, som opfyldte Skatteministeriets krav  

 hertil.
 En ordning med binding i pengeinstitutter kombineret med krav om  

 regnskabspåtegning fra en statsautoriseret revisor, bl.a. med hensyn til  

 udgifternes fradragsberettigelse, har ganske kort været drøftet med  

 Skatteministeriet, som umiddelbart finder kontrolelementet i en sådan ordning  

 for svagt.
 Over for dette alternativ findes den eksisterende ordning med binding i  

 Grundejernes Investeringsfond således stadig at være at foretrække, ikke  

 mindst i lyset af den ekspertise og det administrative system, der her er  

 opbygget.
 Samtidig er det i relation til Skatteministeriets krav til kontrollen af  

 væsentlig betydning, at Grundejernes Investeringsfond indgår i systemet som  

 en uvildig instans.
 Spørgsmål 2:
Hvordan kan man teknisk udforme en overgangsordning som foreslået af  

 Lejernes Landsorganisation, jf. bilag 1? Svar:
 Jeg kan oplyse, at en sammenlægning af henlæggelserne til fornyelser med  

 kontoen for hensættelser til udvendig vedligeholdelse netop er blandt de  

 emner, som skal drøftes mellem et flertal af Folketingets partier som led i  

 fase II-forhandlingerne om en boligpolitisk handlingsplan.
 Hvis disse drøftelser ender med en beslutning om en sådan sammenlægning,  

 må det overvejes, om der skal indføres en overgangsordning i forbindelse  

 hermed.
Jeg tror, at det i givet fald bliver vanskeligt - for ikke at sige umuligt  

 - at udforme en overgangsordning, der vil virke »retfærdig« i alle  

 tilfælde.
Efter min opfattelse må den i givet fald udformes, så den bliver  

 rimelig administrerbar, selv om vi så kommer til at »hugge en hæl og  

 klippe en tå«.
Som jeg læser LLO's forslag til en overgangsordning (»kun den del af  

 udgiften til udskiftning af tekniske installationer, der svarer til det  

 tidsrum, midlerne har været bindingspligtige, kan trækkes på den bundne  

 konto«) indebærer det, at man ved hvert enkelt træk på kontoen må  

 undersøge, hvor lang levetid man har regnet med for netop denne installation  

 i netop denne ejendom, hvilket efter min opfattelse ville være en kompliceret  

 løsning, eller der må i overgangsbestemmelsen sondres mellem de forskellige  

 tekniske installationer, eftersom de ikke har lige lang levetid.
En sådan  

 specificering stemmer ikke med det gældende system, hvorefter der i lejen kan  

 medtages henlæggelser til fornyelser, i det omfang det er rimeligt under  

 hensyn til ejendommens og det lejedes karakter, jf. boligreguleringslovens §  

 8, stk. 1. Boligstyrelsen har i cirkulæreform angivet vejledende levetider  

 for en række installationer, men den enkelte udlejer og huslejenævnene er  

 ikke bundet heraf.
Jeg ville finde det uhensigtsmæssigt nu så lang tid efter  

 indførelsen af den omkostningsbestemte leje at skulle lovgive om de enkelte  

 installationers levetid - og især i en overgangsbestemmelse.
Jeg forestiller mig på denne baggrund, at en overgangsregel i givet fald  

 kunne gå ud på, at udlejer ved udskiftning af installationer, hvortil der før  

 fælleskontoens indførelse er henlagt midler, kun kan trække en vis procent af  

 genanskaffelsesudgiften fra på den nye konto.
Men også en sådan ordning vil  

 kræve grundigere overvejelser.
 Denne procent, som af administrative grunde skulle være ens for alle typer  

 installationer, skulle øges år for år i en afgrænset periode, før der bliver  

 adgang til at trække den fulde genanskaffelsesudgift fra på kontoen.
 Endelig vil jeg for en ordens skyld gøre opmærksom på det forhold, at  

 udlejer har pligt til at udføre såvel fornyelse som vedligeholdelse i fuldt  

 omfang, hvad enten der er penge på kontoen eller ej, hvilket taler imod  

 nødvendigheden af en overgangsordning på dette punkt.
 Spørgsmål 3:
Såfremt de midler, der opkræves, skulle betragtes som tilhørende  

 ejendommen og kontoføres som sådanne og følgelig ikke beskattes hos ejeren af  

 ejendommen, ville dette så indebære behov for ændringer i skattelovgivningen? Foreløbig besvarelse:
Boligministeriet har anmodet Skatteministeriet om en udtalelse.
Når  

 udtalelsen foreligger, vil man vende tilbage til spørgsmålet.
 Endelig besvarelse:
Som nævnt i boligministerens foreløbige besvarelse af 18. maj 1992 har  

 man anmodet Skatteministeriet om en udtalelse.
Skatteministeren har herefter  

 i skrivelse af 10. juni 1992 oplyst følgende:
 »Jeg forstår spørgsmålet således, at det ønskes oplyst, om en  

 skattefritagelsesordning for de beløb, som efter forslaget skal bindes i  

 Grundejernes Investeringsfond, nødvendiggør ændringer i skattelovgivningen.
 Efter lovforslaget skal de midler, der via den omkostningsbestemte husleje  

 opkræves til dækning af ejendommens nødvendige driftsudgifter, fremover  

 afsættes efter boligreguleringslovens § 18. Desuden foreslås, at afsætninger  

 efter boligreguleringslovens § 18 indsættes til binding i Grundejernes  

 Investeringsfond.
 Efter de gældende skatteregler behandles de beløb, som nu foreslås bundet  

 i Grundejernes Investeringsfond, på samme måde som den øvrige lejeindtægt og  

 medregnes derfor ved opgørelsen af den skattepligtige indkomst hos udlejer,  

 når lejeindbetalingen finder sted.
En skattefritagelsesordning for bindingspligtige afsætningsbeløb efter  

 boligreguleringslovens § 18 vil derfor nødvendiggøre, at der skabes særskilt  

 hjemmel hertil.« Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i 2 møder.
Udvalget har stillet et spørgsmål til boligministeren, som denne har besvaret skriftligt.
Udvalgets spørgsmål og boligministerens svar herpå optrykkes som bilag til tillægsbetænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de stillede ændringsforslag.
 Et mindretal inden for mindretallet (Socialistisk Folkepartis medlemmer af  

 udvalget) opfordrer regeringen til inden ikrafttræden af nærværende  

 lovforslag at udarbejde en skattefritagelsesordning for de bindingspligtige  

 midler efter boligreguleringslovens § 18 i lighed med den nugældende ordning  

 for bindingspligtige midler efter boligreguleringslovens § 18 b.
 Mindretallet går ud fra, at mindretallets ændringsforslag i  

 overensstemmelse med almindelig parlamentarisk praksis vil kunne indgå i  

 afstemningen om lovforslaget som helhed.
 Et andet mindretal (Det Konservative Folkepartis, Venstres,  

 Centrum-Demokraternes og Kristeligt Folkepartis medlemmer af udvalget)  

 indstiller lovforslaget til forkastelse . Mindretallet stemmer imod de  

 stillede ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse . Mindretallet vil ved 3.  

 behandling redegøre for sin stilling til de stillede ændringsforslag.
 Et fjerde mindretal (Det Radikale Venstres medlem af udvalget) vil  

 stemme hverken for eller imod lovforslaget og de stillede ændringsforslag.
 Mindretallet er enigt i det principielle sigte med lovforslaget: dels at  

 fastslå regnskabspligt for de af lejerne indbetalte midler til  

 vedligeholdelse og fornyelse, dels at sikre, at indbetalte beløb faktisk er  

 til disposition.
Imidlertid finder mindretallet, at forslagets udformning som lovforslag er  

 mangelfuldt på flere punkter.
Dels er der ikke taget stilling til muligheden  

 for at opfylde princippet om midlernes »tilstedeværelse« gennem en  

 sikkerhedsstillelsesordning sådan som foreslået af mindretallet, dels er  

 muligheden for skattefritagelse af midler bundet i et pengeinstitut ganske  

 uafklaret.
Desuden har boligministeren i sin besvarelse af udvalgets  

 spørgsmål fastslået, at han ikke finder, at lovforslaget i den nu  

 foreliggende udformning hviler på et »gennemarbejdet og forsvarligt  

 grundlag«.
 Mindretallet har under udvalgsarbejdet argumenteret for, at et flertal i  

 udvalget burde fastslå den eksisterende enighed om de nævnte principper,  

 »regnskabspligt« og »tilstedeværelse«, for de af lejerne  

 indbetalte midler i en beretning eller betænkning, men har ikke vundet gehør  

 herfor.
Ændringsforslag Af et mindretal (SF), tiltrådt af et mindretal (S):
Til § 1 1) Nr. 2 affattes således:
 »2. I § 18 indsættes efter stk. 4 som nyt stykke:
»Stk. 5. Beløb afsat efter nærværende paragraf indsættes på  

 en bunden konto for ejendommen efter udlejers valg, enten i et pengeinstitut  

 eller i Grundejernes Investeringsfond.
Kapitel III A finder tilsvarende  

 anvendelse på den bundne konto.«» 2) I den under nr. 3 foreslåede affattelse af § 19, stk.  

 1, 1. pkt. , indsættes efter »tekniske installationer« ordene:  

 », jf. dog stk. 3,».
 3) Efter nr. 3 indsættes som nyt nummer:
 »01. I § 19 indsættes efter stk. 2 som nyt stykke:
»Stk. 3. Beløb anvendt til opfyldelse af udlejerens pligt til  

 at foretage fornyelser af tekniske installationer kan i 1993 kun fradrages på  

 kontoen med 8 pct. af udgiften.
Den årlige fradragsprocent forøges med 8 pct.  

 hver 1. januar, første gang den 1. januar 1994, indtil udgiften kan fradrages  

 fuldt ud.«» 4) Efter nr. 9 indsættes som nyt nummer:
»02. I § 56, sidste pkt. , indsættes før »18  

 a«: »18,».« Bemærkninger Til nr. 1 Efter det foreslåede stk. 5 gøres det valgfrit for udlejer, om de  

 bindingspligtige midler indsættes på en konto for ejendommen i ejendommens  

 pengeinstitut eller i Grundejernes Investeringsfond.
Ved salg af ejendommen  

 følger de bundne midler ejendommen og kan ikke hæves af udlejer.
Ved ændringsforslaget sidestilles binding af vedligeholdelsesbeløb og  

 henlæggelser til fornyelse af tekniske installationer i Grundejernes  

 Investeringsfond med binding i et pengeinstitut.
Den kontrol, som  

 Investeringsfonden i dag udfører i medfør af boligreguleringslovens kapitel  

 III A, skal også omfatte de beløb, der efter ændringsforslaget kan bindes  

 andre steder.
Det må forudsættes, at Investeringsfonden er berettiget til at  

 opkræve et gebyr for denne kontrol, og at dette gebyr kan opkræves af udlejer  

 over den omkostningsbestemte leje (administrationshonorar).
 Da Investeringsfonden ifølge forslaget skal føre kontrol, forudsættes det  

 videre, at pengeinstitutterne får pligt til at videregive oplysninger til  

 fonden om kundernes forhold.
I boligreguleringslovens kapitel III A er indeholdt bestemmelser om  

 lejernes indflydelse i forbindelse med udbetaling af bundne midler.
Uenighed  

 mellem lejer og udlejer afgøres af huslejenævnet.
Til nr. 2 Ændringsforslaget er en konsekvens af ændringsforslag nr. 3.
Til nr. 3 Da hensættelse af beløb til fornyelse af tekniske installationer først  

 sker på § 18-kontoen fra 1. januar 1993, er det urimeligt straks at kunne  

 fradrage de samlede udgifter til fornyelser.
Hertil kommer, at der i de  

 forudgående mange år er hensat betydelige midler, som udlejer har oppebåret  

 uden pligt til regnskabsførelse.
Der er med den foreslåede ordning sikret en  

 afbalanceret behandling også af udlejerne, således at de udlejere, der hidtil  

 har holdt sig til både bogstav og ånd i lovgivningen, ikke rammes af de nye  

 bestemmelser.
 Overgangsordningen er mere enkel og mindre bureaukratisk end andre mulige  

 overgangsordninger.
Til nr. 4 Er en konsekvens af, at renterne fra de bundne midler skal tilfalde  

 kontoen.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Svend Aage Jensen (CD) Pernille Sams (KF) Fischer (KF)  

 John Vinther (KF) Mejdahl (V) Bodil Thrane (V) Kirsten Jacobsen (FP)  

 nfmd.
Jørgen Estrup (RV) Lysholm Christensen (KRF) Bilag Udvalgets spørgsmål til boligministeren og dennes besvarelse heraf Spørgsmål 6:
 Ministerens kommentarer udbedes til betænkningsbidraget og de stillede  

 ændringsforslag, jf. udkast til tillægsbetænkning bilag 15.
 Svar:
Ved ændringsforslaget sidestilles binding af vedligeholdelsesbeløb og  

 henlæggelser til fornyelse af tekniske installationer i Grundejernes  

 Investeringsfond med binding i et pengeinstitut.
Jeg har forstået forslaget  

 således, at den kontrol, som investeringsfonden i dag udfører i medfør af  

 boligreguleringslovens kap.
III A, også skal omfatte de beløb, der efter  

 forslaget kan bindes andre steder.
Det må forudsættes, at investeringsfonden  

 er berettiget til at opkræve et gebyr for denne kontrol, og at dette gebyr  

 kan opkræves af udlejer over den omkostningsbestemte leje  

 (administrationshonorar).
 Da investeringsfonden ifølge forslaget skal føre kontrol, må det videre  

 forudsættes, at pengeinstitutterne får pligt til at videregive oplysninger  

 til fonden om kundernes forhold.
I boligreguleringslovens kapitel III A er indeholdt bestemmelser om  

 lejernes indflydelse i forbindelse med udbetaling af bundne midler.
Uenighed  

 mellem lejer og udlejer afgøres af huslejenævnet.
Med forslaget etableres et parallelt kontrolsystem, der indebærer, at  

 lejerne kan forhindre udbetaling.
Uenighed efter dette system afgøres  

 ligeledes af huslejenævnet efter de almindelige regler i lovens § 22. Herved  

 skabes tilsyneladende mulighed for to huslejenævnsbehandlinger.
 Ud over disse procedureproblemer er det efter min opfattelse en  

 overordentlig indgribende ændring, at lejerne kan forhindre udbetaling fra  

 den nye konto, selv om betingelserne herfor i øvrigt er opfyldt.
Det bemærkes i øvrigt, at det fremgår af forslagets bemærkninger, at  

 renterne fra de nye bundne midler skal tilfalde kontoen.
Forslaget indeholder  

 imidlertid ikke en hertil svarende konsekvensændring af  

 boligreguleringslovens § 56.
Endelig forekommer det tvivlsomt, hvorvidt forslaget indebærer mulighed  

 for at modregne en negativ saldo på den gældende § 18-konto ved opgørelsen af  

 bindingspligten.
Dette vil i givet fald kunne indebære, at beløbet er tabt.
 Med hensyn til betænkningsbidraget bemærkes, at spørgsmålet om den nærmere  

 udformning af en bindingspligt for de nu ubundne vedligeholdelses- og  

 fornyelseshensættelser - herunder om bredden i de måder, hvorpå  

 bindingspligten og frigørelsen kan opfyldes (valgmulighed, garantiordninger,  

 og hvem der kan disponere m.v.) - må gøres til genstand for nærmere  

 overvejelse.
 I den forbindelse må også undersøges, hvilke krav til bindingens og  

 frigørelsens udformning der må stilles i relation til den skattemæssige  

 behandling af disse midler for at sikre hjemmel til en skattefritagelse ved  

 bindingen.
 Jeg har allerede i besvarelsen af spørgsmål 29 af 9. juni 1992 (L 282 -  

 bilag 15) tilkendegivet, at spørgsmålet vil indgå i de samlede overvejelser,  

 ligesom jeg i svar på spørgsmål 32 (L 282 - bilag 19) har oplyst, at der også  

 pågår et projektarbejde med det formål netop at løse problemer mellem det  

 lejeretlige og det skatteretlige forhold.
 Jeg skal for en ordens skyld oplyse, at jeg ikke har haft mulighed for at  

 foretage en nøjere vurdering af den provenumæssige virkning af ændrede  

 skatteregler.
 Resultatet af de nævnte undersøgelser bør efter min opfattelse indgå i det  

 lejelovsforslag, som planlægges fremsat i den kommende folketingssamling.
 Og jeg finder det selvsagt helt naturligt, at der - med en  

 tilfredsstillende løsning på bindings- og regnskabspligten - også må findes  

 en løsning på de skattemæssige spørgsmål.
 Jeg finder det afgørende, at en løsning på de her rejste problemer bl.a.  

 indebærer en forenkling og afbureaukratisering, og at det sker på et  

 gennemarbejdet og forsvarligt grundlag, hvilket jeg ikke finder at nærværende  

 forslag gør.
