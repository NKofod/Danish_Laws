Bekendtgørelse om biosikringsforanstaltninger mod aviær influenza I medfør af § 30, stk. 1 og 3, § 34, § 66 a, stk. 1 og 2, § 67 og § 70, stk. 3, i lov om hold af dyr, jf. lovbekendtgørelse nr. 9 af 6. januar 2022, fastsættes efter bemyndigelse i henhold til § 7, stk. 1, nr. 1 og § 10, stk. 1, nr. 1, 4 og 5, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelsesområde og definitioner § 1. Denne bekendtgørelse finder anvendelse ved biosikringsforanstaltninger mod aviær influenza for fjerkræ og fugle i fangenskab.
 Stk. 2. Bekendtgørelsen supplerer:
 1) Europa-Parlamentets og Rådets forordning (EU) 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (dyresundhedsloven).
 2) Kommissionens delegerede forordning (EU) 2020/689 af 17. december 2019 om supplerende regler til Europa-Parlamentets og Rådets forordning (EU) 2016/429 for så vidt angår regler om overvågning, udryddelsesprogrammer og status som sygdomsfri for visse listeopførte og nye sygdomme.
 § 2. I denne bekendtgørelse finder definitionerne i den i § 1, stk. 2 nævnte forordninger anvendelse.
Biosikringsforanstaltninger til håndtering og begrænsning af risikoen for introduktion, udvikling og spredning af aviær influenza § 3. Operatører af virksomheder, der holder fjerkræ eller fugle i fangenskab, skal sikre, at fjerkræ eller fugle i fangenskab holdes:
1) indendørs, eller 2) i en voliere eller i en indhegning med overdækning af fast tag, eller 3) i en voliere eller indhegning med net eller trådoverdækning, hvor afstanden mellem trådene højest må være 20 cm, og trådtypen skal være farvet polyester- eller nylontråd med en diameter på 1,5-2 mm.
Stk. 2. Træer og større tætte buske kan erstatte kravet om overdækning for det areal af indhegningen, der er dækket af en trækrone og/eller større tættere busk.
Det øvrige areal i indhegningen er fortsat omfattet af kravet om overdækning i stk. 1, nr. 2 og 3, uanset størrelsen på det øvrige areal i indhegningen.
 § 4. Fjerkræ og fugle i fangenskab, der holdes i indhegninger på 40 m2 eller derunder, er undtaget fra kravene i § 3.
 § 5. Operatører af virksomheder, der holder fugle i fangenskab, er undtaget fra kravene i § 3, såfremt operatørerne holder færre end 100 fugle i fangenskab.
 Stk. 2. Uanset stk. 1 må kapflyvning eller motionsflyvning med duer kun foretages under forudsætning af, at den planlagte rute ikke passerer igennem restriktionszoner oprettet af Fødevarestyrelsen som følge af udbrud af højpatogen aviær influenza.
 Stk. 3. Uanset stk. 1 må jagt med rovfugle, herunder falke, kun foretages under forudsætning af, at jagten ikke udføres i et område med restriktionszoner oprettet af Fødevarestyrelsen som følge af udbrud af højpatogen aviær influenza.
 § 6. Operatører af virksomheder, der holder fjerkræ eller fugle i fangenskab, skal sikre, at fjerkræ og fugle i fangenskab fodres og vandes indendørs eller under fast tag eller fast overdækning, der sikrer, at større vildtlevende fugle ikke kan komme i kontakt med foder og vand, som er tiltænkt det pågældende fjerkræ og fugle i fangenskab.
 Stk. 2. Bestemmelsen i stk. 1 gælder ikke ved fodring med friskt grønt.
 § 7. Operatører af virksomheder, der holder fjerkræ eller fugle i fangenskab, skal sikre, at fjerkræ og fugle i fangenskab ikke vandes med vand fra overfladevandreservoirer, herunder opsamlet regnvand.
§ 8. Operatører af virksomheder, der holder fjerkræ eller fugle i fangenskab, skal sikre, at udendørsbassiner, herunder anlagte og naturlige søer og vandhuller, som fjerkræ og fugle i fangenskab har adgang til, er afskærmet, således at større vildtlevende fugle ikke kan få adgang til bassinet.
Afskærmning kan ske ved udspænding af net eller tråd eller ved at anbringe udendørsbassiner under fast tag på et indhegnet område.
 Stk. 2. Bestemmelserne i stk. 1 gælder ikke fjerkræ og fugle i fangenskab, der er vaccineret i henhold til bekendtgørelse nr. 107 af 23. februar 2006 om vaccination af fugle mod aviær influenza i zoologiske haver.
Forbud mod sammenbringning af fjerkræ eller fugle i fangenskab § 9. Sammenbringninger af fjerkræ eller fugle i fangenskab med henblik på udstilling, dyrskuer og konkurrencer, herunder tilførsel til markeder og lignende sammenbringninger, er forbudt.
 Stk. 2. Igangværende sammenbringninger som nævnt i stk. 1, skal opløses med øjeblikkelig virkning.
 Stk. 3. Fødevarestyrelsen kan give tilladelse til afholdelse af sammenbringninger nævnt i stk. 1, under følgende forudsætninger:
1) at fuglene udelukkende stammer fra virksomheder, som holder fugle i fangenskab, med færre end 100 fugle, og 2) at fuglene udelukkende stammer fra virksomheder, der ikke holder fjerkræ, og 3) at sammenbringningerne ikke afholdes inden for restriktionszoner oprettet af Fødevarestyrelsen som følge af udbrud af højpatogen aviær influenza.
Særligt vedrørende ænder, gråænder og gæs § 10. Operatører af ande- og gåsebesætninger og gråandehold er undtaget fra kravene i § 3, når udearealet ikke overstiger 4,5 m2/and eller gråand eller 15 m2/gås, og der etableres andre former for forebyggende foranstaltninger til beskyttelse mod vildtlevende fugle.
Disse foranstaltninger skal til enhver tid sikre, at vildtlevende fugle ikke lander og opholder sig i indhegningen.
 § 11. Operatører af virksomheder, der holder fjerkræ eller fugle i fangenskab, skal sikre, at opdræt eller hold af ænder eller gæs ikke har fysisk kontakt med andet fjerkræ og fugle i fangenskab.
 Stk. 2. Der må ikke anvendes samme udstyr, redskaber, fodtøj m.v. i løbegårde, stalde, huse og lignende, eller samme transportmidler og transportkasser mellem på den ene side ænder eller gæs og på den anden side andet fjerkræ eller fugle i fangenskab, med mindre materiellet er blevet rengjort og desinficeret efter anvendelse.
Særligt vedrørende strudsefugle § 12. Operatører af virksomheder, der holder strudsefugle, er undtaget fra kravene i § 3, når der etableres andre former for forebyggende foranstaltninger til beskyttelse mod vildtlevende fugle.
Disse foranstaltninger skal til enhver tid sikre, at vildtlevende fugle ikke lander og opholder sig i indhegningen.
Straffe- og ikrafttrædelsesbestemmelser § 13. Medmindre højere straf er forskyldt efter anden lovgivning straffes med bøde den, der overtræder § 3, § 5 stk. 2 og 3, § 6 stk. 1, § 7, § 8 stk. 1, § 9 stk. 1 og 2, § 10, § 11 eller § 12.
 Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med fortsæt eller grov uagtsomhed, og der ved overtrædelsen er:
1) forvoldt skade på mennesker eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 14. Bekendtgørelsen træder i kraft den 23. november 2022.
