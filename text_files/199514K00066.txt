Nr BTL 66 Betænkning over Forslag til lov om ændring af lov om elforsyning  

 (Afregning af elektricitet fra decentrale kraftvarmeværker m.v.)   

 Nr L 66 1995-96, 1. samling Afgivet af Det Energipolitiske Udvalg Afgivet: 19951206 Udvalget har behandlet lovforslaget i nogle møder og har herunder stillet  

 spørgsmål til miljø- og energiministeren, som denne har besvaret skriftligt.
 Nogle af udvalgets spørgsmål er sammen med miljø- og energiministerens  

 besvarelse heraf optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Danske Elværkers Forening, Danske Fjernvarmeværkers Forening og Elsam.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Miljø- og energiministeren har over for udvalget oplyst, at det er en klar  

 forudsætning for lovforslaget, at resultater fra elværkernes afrapportering i  

 slutningen af 1995 som led i den integrerede ressourceplanlægning vil blive  

 inddraget i arbejdet med den nye energihandlingsplan.
 I energiplanarbejdet vil den fremtidige eludbygning blive analyseret med  

 sigte på at opnå den miljømæssigt og økonomisk mest optimale energiforsyning.
Udnyttelse af overskudsvarme fra de centrale kraftværker og udbygning med  

 decentral kraftvarme er et af de vigtigste og økonomisk mest rentable  

 virkemidler til at reducere energisektorens miljøbelastning.
Miljømæssige og  

 samfundsøkonomiske konsekvenser af denne udbygning, herunder betydningen af  

 eloverløb, vil blive analyseret i energiplanarbejdet.
I analyserne vil også  

 indgå betydningen af en elektrisk forbindelse under Storebælt.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse uændret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

vedtagelse med de stillede ændringsforslag.
Mindretallet finder, at den meget brede og generelle beføjelse, som gives  

 ministeren, er dybt bekymrende.
Loven åbner mulighed for, at den til enhver  

 tid siddende minister kan pålægge elforbrugerne en vilkårlig stor udgift uden  

 yderligere parlamentarisk kontrol.
 Der vil specielt i det jysk-fynske område være en betydelig overkapacitet  

 i den næste 10-års-periode.
Elsams analyser viser, at der på grund af den bundne elproduktion også vil  

 opstå et betydeligt eloverløb.
Eloverløbet vil andrage 1 TWH i løbet af kort  

 tid ved en samlet decentral udbygning i Elsamområdet på 1450 MW.
Tilgang  

 derudover og yderligere vindkraft vil forværre situationen væsentligt.
Det er derfor vigtigt allerede nu at sende nogle klare signaler til  

 planlagte og vedtagne - men endnu ikke iværksatte - nye decentrale  

 kraftvarmeværker om, at forudsætningerne for udbygningshastigheden har ændret  

 sig så markant, at der kan gives længere frist til at udfase eksisterende  

 fjernvarmeforsyninger.
Det gælder især biomassebaseret fjernvarme bl.a. for  

 at give plads til industriel kraftvarmeudbygning med en tilbagebetalingstid  

 under 5 år.
Loven burde derfor allerede nu beskrive, hvorledes CO2-10-øren og  

 andre støtteelementer vil blive udfaset.
 Af miljø- og energiministerens mange svar fremgår det, at Energistyrelsen  

 ikke har gennemført egne analyser, idet ministeren gang på gang henviser til,  

 at sådanne analyser først kan gennemføres i forbindelse med revisionen af  

 Energi 2000. Dette giver et løst og ufuldstændigt grundlag at gennemføre  

 lovforslaget på.
Ministerens svar begrunder således på ingen måde, at det er nødvendigt at  

 haste lovgivningen igennem Folketinget.
Eventuelt bør lovgivningen som et  

 minimum afvente resultatet af elværkernes IRP-planlægning og revisionen af  

 energiplanen.
 Ministeren indrømmer i sit svar til udvalget, at der vil forekomme  

 eloverløb.
 Ministeren antyder samtidig, at eloverløbet ikke vil forøge  

 CO2-reduktionsomkostningen væsentligt.
Denne forklaring føler mindretallet sig ikke trygge ved, medmindre  

 eloverløbet kan erstatte kul, olie eller gas.
Særlig i det omfang det er  

 vandkraft, der erstattes, vil denne elproduktion medføre et øget CO2-udslip.
 Ministeren har end ikke sandsynliggjort, at den fortsatte decentrale  

 udbygning vil gavne miljøet, og miljøet kan altså heller ikke begrunde den  

 fortsatte udbygning.
 Der er meget, der taler for, at målene i Energi 2000 for det jysk-fynske  

 område allerede er opfyldt i år 2000, altså 5 år før tiden.
Det er krystalklart, at den planløse udbygning vil være i direkte strid  

 med § 5 og § 13a i elforsyningsloven, som pålægger elværkerne at gennemføre  

 en planlægning, der »afvejer kapacitetsudbygning og  

 energibesparelser«.
Den nye § 9 a har ikke forpligtet ministeren til at  

 udøve sine beføjelser i overensstemmelse med § 5 og § 13a.
Det er  

 betænkeligt, at det ikke fremgår af lovforslagets bemærkninger eller  

 ministerens svar, at det er hensigten.
 ÆndringsforslagAf et mindretal (V), tiltrådt af et mindretal  

 (KF og FP):
 Til § 1 1) Det under nr. 1 foreslåede § 9 a, stk. 1,  

 affattes således:
»Elforsyningsvirksomheder, der transporterer elektricitet, skal  

 aftage elektricitet, der fremstilles af decentrale kraftvarmeværker i  

 kombineret produktion eller af elproduktionsanlæg, der anvender biogas,  

 affald eller andre fornyelige brændsler eller vedvarende energi.
Betalingen  

 for den leverede elektricitet skal fastsættes således, at betalingen svarer  

 til elforsyningens omkostninger ved at producere og transportere  

 elektricitet, herunder brændsels- og driftsomkostninger og langsigtede  

 sparede anlægsomkostninger.
Ved fastsættelsen af de langsigtede  

 anlægsomkostninger skal der tages hensyn til de i lovens § 1, stk. 1 og 2,  

 nævnte formål.« 2) I den under nr. 1 foreslåede affattelse af § 9 a,  

 stk. 2, indsættes efter »elektricitet og« ordene: »i  

 overensstemmelse med § 13 a«.
Bemærkninger Til nr. 1 Ved ændringsforslaget foreslås den af miljø- og energiministeren  

 foreslåede affattelse af § 9, stk. 1, ændret på tre punkter:
 1) Der bør alene være aftagepligt for den del af elproduktionen på de  

 decentrale kraftvarmeværker, der produceres i kombineret produktion.
2) I lovforslagets affattelse af § 9 a, stk. 1, opregnes en række  

 omkostninger, der kan indgå i beregningen for prisen på elektriciteten.  

 Blandt omkostningerne nævnes »m.v.«.
Med ændringsforslaget udgår  

 »m.v.«, idet forslagsstillerne ønsker, det af lovteksten præcist  

 fremgår, hvilke omkostninger der kan indgå i prisen.
 3) Prisen for den leverede elektricitet bør svare til de for elselskaberne  

 sparede omkostninger i overensstemmelse med den af miljø- og energiministeren  

 pålagte IRP-planlægning, jf. elforsyningslovens § 13 a.
 Til nr. 2 Der vil være tale om udbygning i takt med behovet herfor i  

 henhold til IRP-planlægningen efter elforsyningslovens § 13 a.
Martin Glerup (S) nfmd.
Henning Gjellerod (S) Erik Mortensen (S) Helge  

 Mortensen (S) Inger Bierbaum (S) Anni Svanholt (SF) Kristen Touborg (SF)  

 Elsebeth Gerner Nielsen (RV) Peter Duetoft (CD) Peter Hansen-Nord (V) Knud  

 Enggaard (V) Erik Jacobsen (V) Jens Vibjerg (V) Eva Møller (KF) Pernille Sams  

 (KF) Niels J.
Langkilde (KF) Kim Behnke (FP) fmd.
Enhedslisten og  

 Dansk Folkeparti havde ikke medlemmer i udvalget.
Bilag Nogle af udvalgets spørgsmål til miljø- og energiministeren og dennes  

 besvarelse heraf Spørgsmål 12:
Hvordan vurderes de samfundsøkonomiske fordele ved en accelereret  

 tilslutning af ikkeelværksejede kraftvarmeværker, hvis det er nødvendigt at  

 eksportere strømmen til udlandet til priser, der ligger langt under  

 produktionsomkostningerne? Svar:
Der kan, hvis en stor del af strømmen produceres på kraftvarmeværker -  

 centrale som decentrale - opstå overproduktion af el i forhold til  

 elforbruget.
Denne overproduktion har ikke noget at gøre med den midlertidige  

 overkapacitet, men er især begrundet i, at en stor del af elproduktionen er  

 bundet til en given varmeproduktion.
Eksport af eloverløb til nabolandene er en metode til at løse problemet  

 med eloverløb.
Hvis der ikke samtidig er overproduktion på Sjælland og i  

 Jylland/Fyn vil en elforbindelse under Storebælt også kunne bidrage.  

 Varmeakkumulatorer er en billigere metode til at reducere eloverløbet, men de  

 kan kun anvendes, når der er overløb i en del af døgnet.
Det vurderes derfor,  

 at kun en mindre del af overløbet må sælges med tab.
Detaljerede beregninger  

 på eloverløbets størrelse udarbejdes i forbindelse med energiplanarbejdet.
De  

 samfundsøkonomiske omkostninger ved eloverløbet kan først vurderes på  

 grundlag heraf.
Kraftvarmeværkernes ejerforhold har ingen indflydelse på  

 samfundsøkonomien.
 Spørgsmål 13:
Finder ministeren det er rimeligt, at elselskaberne pålægges  

 CO2-reducerende virkemidler, der koster væsentligt mere pr. sparet ton CO2  

 end det omkostningsniveau, der betragtes som rimeligt inden for andre områder  

 som f.eks. trafikområdet? Svar:
Under ledelse af Trafikministeriet pågår der i øjeblikket et  

 analysearbejde, der bl.a. skal afklare, hvad de samfundsmæssige omkostninger  

 er ved at reducere CO2-emissionen fra transportsektoren.
Disse analyser  

 forventes at foreligge i begyndelsen af 1996. Der er derfor ikke i øjeblikket  

 mulighed for at sammenligne omkostningerne ved CO2-reduktion i elsektoren og  

 på trafikområdet.
 Spørgsmål 16:
 Ministeren bedes beskrive, hvorledes det sikres, at udbygningen med  

 decentral, industriel og lokal kraftvarme, som skal fremmes med lovforslaget,  

 sker i overensstemmelse med den gældende IRP-lovgivning, »som skal  

 sikre, at elforsyningen afvejer kapacitetsudbygning og energibesparelser i  

 forbindelse med planlægningen af det fremtidige elsystem«.
 Svar:
Formålet med loven er at sikre, at elafregningsprisen fremover afspejler  

 elsystemets langsigtede sparede omkostninger.
Dette har hidtil været praksis,  

 så lovforslaget sikrer blot, at vilkårene for den decentrale kraftvarme ikke  

 forringes.
Udbygning med kraftvarme giver i sig selv en energibesparelse i  

 forhold til adskilt el- og varmeproduktion.
At en mindre del af  

 elproduktionen vil give anledning til eloverløb, reducerer ikke denne  

 energibesparelse nævneværdigt.
Muligheder for yderligere elbesparelser som  

 resultat af elværkernes IRP-planlægning vil blive vurderet, når denne  

 planlægning foreligger.
 Spørgsmål 18:
 Ministeren bedes endvidere oplyse konsekvenserne af en decentral udbygning  

 i Elsamområdet i forhold til Energi 2000, herunder omfanget af eloverløb og  

 meromkostninger for elforbrugerne og for staten.
 Svar:
 Realiseringen af potentialet for decentral, herunder industriel kraftvarme  

 i Elsams område, som skønnet i svar på spørgsmål 17, vil bidrage til at  

 reducere landets samlede CO2-emission med ca. 8 pct. i 2005 i forhold til  

 1988. Eloverløb er en konsekvens ikke alene af den decentrale  

 kraftvarmeproduktion, men også af central kraftvarme og vindkraftproduktion.
I forbindelse med energiplanarbejdet vurderes omfanget af eloverløbet.
De  

 detaljerede beregninger er ikke færdige, men et foreløbigt groft skøn er, at  

 eloverløbet andrager i størrelsesordenen 600-700 GWh på landsplan i år 2005.  

 Hvilke omkostninger der er forbundet hermed, afhænger af, hvordan eloverløbet  

 anvendes.
Fordeles omkostningen ud på hele elforbruget, vil overløbet næppe  

 give anledning til nogen mærkbar prisstigning for den enkelte forbruger,  

 uanset hvad eloverløbet anvendes til.
Med hensyn til statens udgifter til den  

 decentrale kraftvarmeudbygning er det indkalkuleret i det samlede regnskab  

 for CO2-afgiften og -refusion, herunder elproduktionstilskud til decentral  

 kraftvarme og anlægstilskud til industriel kraftvarme.
 Spørgsmål 30:
Ministeren bedes endelig oplyse, hvilken omkostning elforbrugerne i de to  

 områder pålægges som følge af denne udbygning. (Omkostningerne ønskes opgjort  

 samlet pr. område)? Svar:
Når der ikke er overkapacitet i elsystemet, pålægges elforbrugerne ingen  

 ekstra omkostninger som følge af den decentale udbygning.
I den nuværende  

 situation med overkapacitet i Elsams område udgør ekstraomkostningerne for  

 elselskabet og dermed elforbrugerne den effektbetaling, der er en del af  

 afregningsprisen til de decentrale anlæg.
Ekstraomkostningerne afhænger  

 således af det decentrale værks drifttimer og driftform.
Det vurderes, at for  

 hver 100 MW der udbygges med, uden at der er et elmæssigt behov, koster det  

 forbrugerne mindre end 1/2 øre/kWh, indtil der er elmæssigt behov for  

 kapaciteten.
Etablering af ny kapacitet reducerer CO2-emissionen.
Omkostningerne ved at  

 reducere CO2-emissionen på denne måde svarer til, at det også fandtes  

 hensigtsmæssigt at fremrykke Nordjyllandsværket.
 Spørgsmål 37:
Ad besvarelse af spørgsmål 18, jf. bilag 23 Ministeren bedes oplyse, hvor stort et eloverløb ministeren er villig til  

 at acceptere, og hvilke foranstaltninger ministeren i givet fald til træffe  

 for at sikre, at det af ministeren acceptable tal for eloverløb ikke  

 overskrides? Svar:
Der er forskellige tekniske muligheder for at løse problemet med  

 eloverløb.
De forskellige tekniske virkemidler skal analyseres nærmere, før  

 der kan tages stilling til, hvordan eloverløbet skal anvendes, og hvor stort  

 et eloverløb der ud fra en samfundsøkonomisk vurdering kan accepteres.
