Bekendtgørelse om optagelse på valglisten til bindende kommunale folkeafstemninger af statsborgere i en af de øvrige medlemsstater i Den Europæiske Union, der lovligt har bopæl i Danmark uden at være bopælsregistreret i CPR eller registreret i Udenrigsministeriets protokol I medfør af § 105 d, stk. 4, i lov om kommunale og regionale valg, jf. lovbekendtgørelse nr. 13 af 9. januar 2020, fastsættes:
Kapitel 1 Betingelser for optagelse på valglisten § 1. Statsborgere i en af de øvrige medlemsstater i Den Europæiske Union, der har valgret til bindende kommunale folkeafstemninger efter lovens § 105 b, jf. § 1, stk. 1, nr. 2, og som lovligt har bopæl i Danmark uden at være bopælsregistreret i Det Centrale Personregister (CPR) eller registreret i Udenrigsministeriets protokol, optages efter ansøgning på valglisten til bindende kommunale folkeafstemninger, jf. lovens § 105 d, stk. 1, hvis 1) de senest 4 uger før afstemningsdagen opfylder valgretsbetingelserne efter lovens § 1, stk. 1, nr. 2, bortset fra aldersbetingelsen, 2) de indgiver ansøgning om optagelse på valglisten efter reglerne i §§ 2-6, og 3) afgørelse om optagelse på valglisten er truffet senest 15.-dagen før afstemningsdagen.
Stk. 2. Statsborgere i en af de øvrige medlemsstater i Den Europæiske Union, der i perioden fra og med dagen efter fristen i stk. 1, nr. 1, til og med 15.-dagen før afstemningsdagen ændrer status fra at opfylde valgretsbetingelserne efter lovens § 1, stk. 1, nr. 1 eller 4, bortset fra aldersbetingelsen, til at opfylde valgretsbetingelserne efter lovens § 1, stk. 1, nr. 2, bortset fra aldersbetingelsen, optages efter ansøgning på valglisten, hvis 1) de senest 15.-dagen før afstemningsdagen opfylder valgretsbetingelserne efter lovens § 1, stk. 1, nr. 2, bortset fra aldersbetingelsen, 2) de indgiver ansøgning om optagelse på valglisten efter reglerne i §§ 2-6, og 3) afgørelse om optagelse på valglisten er truffet senest 15.-dagen før afstemningsdagen.
 Stk. 3. Hvis dagen, der ligger 4 uger før afstemningsdagen, er en lørdag eller søndag eller anden helligdag, forlænges fristen, der er nævnt i stk. 1, nr. 1, og stk. 2, til den førstkommende hverdag, der ikke er en lørdag.
 Stk. 4. Er 15.-dagen før afstemningsdagen en lørdag eller søndag eller anden helligdag, fremrykkes fristerne, der er nævnt i stk. 1, nr. 3, og stk. 2, til den umiddelbart forudgående hverdag, der ikke er en lørdag.
Kapitel 2 Indgivelse af ansøgning og ansøgningsfrist § 2. Ansøgning om optagelse på valglisten til bindende kommunale folkeafstemninger indgives til den kommune, hvor ansøgeren på ansøgningstidspunktet lovligt har bopæl, og hvor folkeafstemningen afholdes.
 § 3. Ansøgning kan indgives ved personlig henvendelse eller pr. post eller e-post.
 § 4. Ansøgning kan indgives, når kommunalbestyrelsen har truffet beslutning om afholdelse af en bindende kommunal folkeafstemning efter § 9 b, stk. 1, i lov om kommunernes styrelse, dog tidligst 3 måneder før afstemningsdagen.
 Stk. 2. Ansøgning skal indgives senest 4 uger før afstemningsdagen, jf. dog stk. 3 og 5. Hvis dagen, der ligger 4 uger før afstemningsdagen, er en lørdag eller søndag eller anden helligdag, forlænges fristen til den førstkommende hverdag, der ikke er en lørdag.
 Stk. 3. Personer, der er omfattet af § 1, stk. 1, men som er flyttet til Danmark senere end 5 uger før afstemningsdagen, eller som senere end denne dag har erhvervet statsborgerskab i en af de øvrige medlemsstater i Den Europæiske Union, skal indgive ansøgning om optagelse på valglisten senest 3 uger før afstemningsdagen.
 Stk. 4. Hvis dagen, der ligger 5 uger før afstemningsdagen henholdsvis 3 uger før afstemningsdagen, er en lørdag eller søndag eller anden helligdag, forlænges fristen til den førstkommende hverdag, der ikke er en lørdag.
Stk. 5. Personer, der er omfattet af § 1, stk. 2, skal indgive ansøgning om optagelse på valglisten senest 15.-dagen før afstemningsdagen.
Er 15.-dagen før afstemningsdagen en lørdag eller søndag eller anden helligdag, fremrykkes fristen til den umiddelbart forudgående hverdag, der ikke er lørdag.
Kapitel 3 Ansøgningens form og indhold § 5. Ansøgningen skal indgives på et ansøgningsskema, der er godkendt af Social- og Indenrigsministeriet.
 Stk. 2. Kommunen skal efter anmodning sende eller udlevere ansøgningsskemaet.
§ 6. Ansøgningen skal være dateret og underskrevet af ansøgeren, jf. dog stk. 2, og skal indeholde 1) ansøgerens fulde navn, 2) ansøgerens fødselsdato, 3) ansøgerens statsborgerskab, 4) dato for ansøgerens indrejse i Danmark, 5) ansøgerens bopæl (adresse) i Danmark og 6) dokumentation for, at ansøgeren lovligt har bopæl i Danmark.
 Stk. 2. Indgives ansøgningen pr. e-post, skal ansøgerens navn anføres på det sted i ansøgningsskemaet, der er beregnet til ansøgerens underskrift.
 Stk. 3. Ansøgeren skal i forbindelse med ansøgningen vedlægge dokumentation for de oplysninger, som skal angives i ansøgningsskemaet, jf. stk. 1, nr. 1-5, samt dokumentation for, at ansøgeren lovligt har bopæl i Danmark, jf. stk. 1, nr. 6.
Kapitel 4 Behandling af ansøgningen § 7. Kommunen skal snarest muligt efter modtagelsen af en ansøgning undersøge, om 1) ansøgningen er indgivet rettidigt, jf. § 4, 2) ansøgeren senest 4 uger før afstemningsdagen, jf. § 1, stk. 1, nr. 1, og § 1, stk. 3, henholdsvis senest 15.-dagen før afstemningsdagen, jf. § 1, stk. 2, nr. 1, og § 1, stk. 4, er flyttet til Danmark og er statsborger i en af de øvrige medlemsstater i Den Europæiske Union, 3) ansøgeren er fyldt 18 år senest på afstemningsdagen, 4) ansøgningsskemaet er korrekt udfyldt og underskrevet af ansøgeren, jf. § 5, stk. 1, og § 6, og 5) der foreligger dokumentation for de oplysninger, som angives i ansøgningsskemaet, jf. § 6, stk. 1, nr. 1-5, samt dokumentation for, at ansøgeren lovligt har bopæl i Danmark, jf. § 6, stk. 1, nr. 6.
 § 8. Er ansøgningen indgivet efter udløbet af de frister, der er nævnt i § 4, eller er ansøgningen ikke indgivet i overensstemmelse med reglerne i § 5, stk. 1, og § 6, kan ansøgeren ikke optages på valglisten til folkeafstemningen, jf. dog § 9.
 § 9. Er ansøgningen ikke indgivet i overensstemmelse med § 5, stk. 1, og § 6, og kan disse mangler ikke umiddelbart afhjælpes, skal kommunen snarest muligt give ansøgeren skriftlig meddelelse herom med henblik på, at eventuelle mangler eller uoverensstemmelser kan blive afhjulpet henholdsvis berigtiget.
 Stk. 2. Kommunen skal i forbindelse med skriftlig meddelelse efter stk. 1 gøre ansøgeren opmærksom på, at eventuelle mangler eller uoverensstemmelser skal være afhjulpet senest 15.-dagen før afstemningsdagen, for at ansøgeren kan optages på valglisten til folkeafstemningen.
 § 10. Er ansøgeren efter indgivelse af ansøgning om optagelse på valglisten, og inden kommunen har truffet afgørelse, jf. § 12, blevet bopælsregistreret i CPR, skal kommunen optage ansøgeren uden videre, såfremt ansøgeren opfylder betingelserne for valgret efter lovens § 1, stk. 1, nr. 2.
 § 11. Er ansøgningen indgivet til en anden kommune end den, hvor der afholdes en bindende kommunal folkeafstemning, og hvor ansøgeren på ansøgningstidspunktet lovligt har bopæl (adresse), skal kommunen snarest muligt videresende ansøgningen til denne kommune, der skal behandle ansøgningen.
 Stk. 2. Er ansøgningen indgivet til den kommune, hvor der afholdes en bindende kommunal folkeafstemning, men har ansøgeren ikke lovligt bopæl i den pågældende kommune, skal kommunen afvise ansøgningen.
Kapitel 5 Afgørelse om optagelse på valglisten § 12. Kommunen træffer afgørelse om, hvorvidt en ansøger opfylder betingelserne for optagelse på valglisten, jf. §§ 1-6. Opfylder en ansøger betingelserne for optagelse på valglisten, skal ansøgningen imødekommes.
Afgørelsen skal træffes senest 15.-dagen før afstemningsdagen.
Hvis 15.-dagen før afstemningsdagen en lørdag eller søndag eller anden helligdag, fremrykkes fristen til den umiddelbart forudgående hverdag, der ikke er en lørdag.
 Stk. 2. Kommunens afgørelse kan ikke indbringes for anden administrativ myndighed.
Kapitel 6 Underretning af ansøgeren § 13. I tilfælde, hvor kommunen har truffet afgørelse om imødekommelse af en ansøgning om optagelse på valglisten, jf. § 12, underretter kommunen skriftligt ansøgeren herom, jf. stk. 2.
Stk. 2. Underretningen til ansøgeren skal, ud over oplysning om ansøgerens optagelse på valglisten, indeholde oplysning om 1) at afgørelsen gælder for den aktuelle folkeafstemning samt fremtidige bindende kommunale folkeafstemninger og kommunale og regionale valg, så længe ansøgeren opfylder valgretsbetingelserne efter § 1, stk. 1, nr. 2, i lov om kommunale og regionale valg, og indtil ansøgeren fraflytter landet, 2) at ansøgeren ved flytning til en anden kommune med henblik på at blive optaget på valglisten til fremtidige bindende kommunale folkeafstemninger og kommunale og regionale valg i tilflytningskommunen og blive slettet fra valglisten i fraflytningskommunen skal meddele både tilflytningskommunen og fraflytningskommunen, at den pågældende har taget bopæl i tilflytningskommunen, hvis den pågældende på tidspunktet for flytningen ikke er bopælsregistreret i CPR, jf. § 15, stk. 1, 3) at ansøgeren ved fraflytning til udlandet skal give den kommune, hvor vedkommende er optaget på valglisten, besked herom fra 4 uger før udrejse og senest på udrejsedatoen med henblik på sletning fra valglisten, hvis den pågældende på tidspunktet for fraflytning ikke er bopælsregistreret i CPR, jf. § 14, stk. 2, og 4) at afgørelsen ikke gælder, hvis ansøgeren på afstemningsdagen er udvist, jf. lovens § 1, stk. 3 og 4.
Kapitel 7 Gyldigheden af optagelse på valglisten og sletning fra valglisten § 14. Afgørelser om optagelse på valglisten gælder for bindende kommunale folkeafstemninger og kommunale og regionale valg, så længe den pågældende opfylder valgretsbetingelserne i § 1, stk. 1, nr. 2, i lov om kommunale og regionale valg.
Opfylder den pågældende ikke længere valgretsbetingelserne i lovens § 1, stk. 1, nr. 2, sletter den kommune, hvor vedkommende er optaget på valglisten, den pågældende af valglisten.
Stk. 2. Afgørelser om optagelse på valglisten ophører med at have gyldighed, hvis den pågældende fraflytter landet.
Fraflytning af landet skal meddeles den kommune, hvor den pågældende efter anmodning er optaget på valglisten og lovligt har bopæl (adresse). Den pågældende kommune sletter den pågældende af valglisten.
Meddelelse herom kan ske fra 4 uger før fraflytning til udlandet og skal senest ske på udrejsedatoen.
 Stk. 3. Modtager en kommune oplysning fra anden side om, at en statsborger fra en af de øvrige medlemsstater i Den Europæiske Union, som er optaget på valglisten i kommunen i henhold til §§ 1-6, er fraflyttet den adresse, hvor den pågældende hidtil har haft bopæl (adresse), kan kommunen endvidere slette den pågældende fra valglisten, hvis det må lægges til grund, at den pågældende ikke længere har bopæl på adressen, og den pågældende ikke har givet kommunen meddelelse om en ny adresse i kommunen.
Kapitel 8 Flytning til ny kommune § 15. Ved flytning til en ny kommune skal meddelelse herom gives både til tilflytningskommunen og fraflytningskommunen af den pågældende statsborger fra en af de øvrige medlemsstater i Den Europæiske Union, der ikke er bopælsregistreret i CPR, og som efter anmodning er blevet optaget på valglisten i fraflytningskommunen.
Meddelelse herom skal gives tilflytningskommunen og fraflytningskommunen senest 15.-dagen før afstemningsdagen.
 Stk. 2. Er 15.-dagen før afstemningsdagen, der er nævnt i stk. 1, en lørdag eller søndag eller anden helligdag, fremrykkes fristen til den umiddelbart forudgående hverdag, der ikke er en lørdag.
Kapitel 9 Udarbejdelse af en valgliste § 16. 15.-dagen før afstemningsdagen skal kommunen udarbejde en valgliste over vælgere i kommunen med valgret i henhold til lovens § 1, stk. 1, nr. 2. Er 15.-dagen før afstemningsdagen en lørdag eller søndag eller anden helligdag, fremrykkes fristen til den umiddelbart forudgående hverdag, der ikke er en lørdag.
 Stk. 2. På valglisten optages de vælgere, som kommunen har truffet afgørelse om skal optages på valglisten, jf. § 12.
 Stk. 3. Fra valglisten slettes de vælgere, der i overensstemmelse med reglerne i §§ 14 og 15 skal ophøre med at være optaget på valglisten.
 § 17. Personer, der er omfattet af lovens § 1, stk. 3 og 4, skal, uanset kommunens afgørelse om optagelse på valglisten, slettes af valglisten.
 Stk. 2. På baggrund af underretning fra kommunen om, hvilke personer der er optaget på valglisten i henhold til § 12, jf. § 19, undersøger Social- og Indenrigsministeriet, om der er personer, som er omfattet af lovens § 1, stk. 3 og 4. Social- og Indenrigsministeriet underretter kommunen om personer, der skal slettes af valglisten, jf. stk. 1.
Kapitel 10 Udsendelse af valgkort § 18. Kommunen udsender valgkort til de vælgere, der er optaget på den i § 16 nævnte valgliste i overensstemmelse med reglerne i lovens § 10, stk. 1. Valgkortet skal indeholde oplysning om vælgerens navn og adresse, nummer på valglisten samt om afstemningsstedets beliggenhed og dag og tid for afstemningen, jf. lovens § 10, stk. 2.
Kapitel 11 Underretning af Social- og Indenrigsministeriet § 19. Kommunen underretter skriftligt Social- og Indenrigsministeriet om, hvilke personer der er optaget på valglisten i henhold til § 12, jf. §§ 1-6. Underretningen skal ske, så snart afgørelse herom er truffet, og senest 15.-dagen før afstemningsdagen, eller, hvis 15.-dagen før afstemningsdagen er en lørdag eller søndag eller anden helligdag, senest den umiddelbart forudgående hverdag, der ikke er en lørdag.
Med den skriftlige underretning skal indsendes ansøgningsskemaerne fra de pågældende personer.
Den skriftlige underretning skal ske til mailadressen: valg@sim.dk.
I emnefeltet anføres: »Underretning om optagelse på valglisten til bindende kommunale folkeafstemninger af EU-borger, der ikke er bopælsregistreret i CPR«.
Kapitel 12 Underretning af herboende statsborgere i en af de øvrige medlemsstater i Den Europæiske Union, der ikke er bopælsregistreret i CPR, om valgret § 20. Social- og Indenrigsministeriet orienterer på ministeriets hjemmeside om de betingelser og bestemmelser, der gælder for udøvelsen af retten til at stemme ved bindende kommunale folkeafstemninger for statsborgere i en af de øvrige medlemsstater i Den Europæiske Union, der lovligt har bopæl i Danmark uden at være bopælsregistreret i CPR eller registreret i Udenrigsministeriets protokol.
Kapitel 13 Ikrafttræden § 21. Bekendtgørelsen træder i kraft den 15. juni 2020.
