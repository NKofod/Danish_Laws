 Området for straffelovens § 287 m.fl. bestemmelser, der i den tidligere  

 lovgivning var omfattet af bekendtgørelsen om statsadvokaternes adgang til at  

 meddele påtalefrafald.
I de tilfælde, hvor afgrænsningen af kompetencen beror på en vurdering af  

 forholdets grovhed (§§ 287, 171, stk. 2 og 232 sidste led), beror afgørelsen  

 på en samlet konkret vurdering omfattende overtrædelsens omfang og  

 omstændigheder, sigtedes alder og personlige forhold og oplysninger om  

 tidligere sager.
Til orientering om den praksis, som statsadvokaterne hidtil  

 har fulgt vedrørende de enkelte deliktsformer, skal jeg meddele følgende:
 1. Straffelovens § 287.
1.1.1. Tyveri.
Hovedområdet for bestemmelsen er lejlighedstyverier, der  

 retter sig mod beskedne værdier.
I statsadvokaternes praksis har værdigrænsen  

 de senere år sædvanligvis ligget på 5-600 kr.
Denne grænse må til stadighed  

 ajourføres; den kan nu sættes til op imod 800 kr.
Er det aktuelle udbytte  

 under denne grænse - eller intet udbytte er opnået - men tyveriet har rettet  

 sig mod større værdier, vil betingelsen for at anvende § 287 i reglen ikke  

 være til stede.
 Afgørelsen af, om forholdet kan anses for at være af særlig ringe  

 strafværdighed, beror ikke alene på værdien, men også på de omstændigheder,  

 hvorunder handlingen er begået, anvendelsen af udbyttet og tiltaltes  

 personlige forhold.
Hvis der er grund til mistanke om, at et konstateret tyveri er led i en  

 mere omfattende kriminel aktivitet, hvad der normalt vil være tilfældet  

 f.eks. ved en gerningstype som kontortyveri begået af ikke-ansatte eller  

 lommetyveri, kan forholdet ikke anses for at være af særlig ringe  

 strafværdighed.
Det samme vil i reglen gælde, hvis tyveriet er begået under  

 omstændigheder, hvor det måtte stå gerningsmanden klart, at mistanken måtte  

 falde på en anden, f.eks. ved tyveri fra arbejdskammerater eller en kollegas  

 kasse.
Kommer bestjålne som følge af tyveriet i særlige vanskeligheder, og  

 dette har stået gerningsmanden klart, eller har han udnyttet bestjålnes  

 sygdom eller handicap (f.eks. svagsynethed), fører dette som oftest forholdet  

 udenfor området for § 287.
Tidligere straffe for tyveri udelukker ikke anvendelsen af § 287. Er  

 værdien ringe, og tyveriet utvivlsomt lejlighedspræget, gælder dette, selvom  

 den tidligere straf ligger indenfor de sidste 5 år, men tidligere straffe for  

 tyveri, der er idømt eller afsonet mindre end 5 år forud, vil ofte begrunde  

 en mistanke om, at det konstaterede tyveri ikke er enkeltstående.
Det samme  

 må hyppigt antages, hvis kosterne er afsat.
Ved afgørelsen tages tillige hensyn til, om erstatning er betalt eller  

 genoprettelse sket på anden måde.
Hvis gerningsmandens kriminelle aktivitet  

 har været atypisk ringe, eller tyveriet iøvrigt - f.eks. på grund af  

 gerningsmandens mentale eller sociale forhold, afhængighed af medgerningsmænd  

 eller andre omstændigheder, som nedsætter forsættets styrke - skiller sig ud  

 fra vanlig tyverikriminalitet, kan dette begrunde, at forholdet må anses for  

 at være af særlig ringe strafværdighed.
Det har været sædvanligt at betinge afgørelsen af bøde tilpasset  

 gerningsmandens betalingsevne, men fravigelse er sket, når tyveriet har  

 angået ganske små værdier.
Bødekrav er ligeledes frafaldet eller nedsat, hvis  

 erstatning er betalt, hvis bødekrav ville vanskeliggøre opfyldelsen af et  

 erstatningskrav, eller hvis gerningsmanden f.eks. på grund af ung alder må  

 antages at være ude af stand til at betale.
1.1.2. Butikstyveri er en typisk fremtrædelsesform for lejlighedsprægede  

 tyverier, der retter sig mod beskedne værdier. § 287 finder ikke anvendelse,  

 hvis det konstaterede butikstyveri må formodes at være et led i en  

 systematisk eller jævnligt gentaget virksomhed, eller hvis værdien af det  

 stjålne overstiger den foran angivne værdigrænse.
Er butikstyverier begået af  

 flere i forening afhænger det af en konkret vurdering (alder, genstande,  

 udførelsesmåde, omfang), om forholdet kan anses for omfattet af § 287.
Selv ved små værdier er der stillet krav om bøde, dersom tyveriet har  

 angået spiritus og tobaksvarer eller omstændighederne har indiceret, at  

 tyveriet har været planlagt.
Da pålæg af bøde nu ikke længere gør det  

 nødvendigt at afholde retsmøde, vil der i reglen kun være anledning til at  

 undlade bøde, hvis værdien af det stjålne er bagatelagtig, eller  

 gerningsmandens økonomiske forhold er ringe.
Bødeniveauet har ligget på 1 til  

 2 gange værdien af det stjålne.
I gentagelsestilfælde er der så godt som  

 altid stillet krav om bøde, men påtalefrafald uden vilkår herom er dog blevet  

 anvendt ved gentaget butikstyveri med hensyn til små værdier.
Også flere  

 gange gentaget butikstyveri er blevet henført under § 287 og afgjort med  

 bøde, hvis værdien af det stjålne har været ringe.
1.1.3. Består kriminaliteten i borttagelse af cykler og knallerter må der  

 tages stilling til, om forholdet skal bedømmes som brugstyveri eller som  

 tyveri, eventuelt ulovlig omgang med hittegods.
Hvis forholdet er blevet  

 bedømt som tyveri, er det afhængigt af værdien af det stjålne og  

 omstændighederne ved tilegnelsen og gerningsmandens personlige forhold blevet  

 henført under § 287. Knallerter - i hvert fald nye - vil dog hyppigt have en  

 værdi, som gør det tvivlsomt, om denne bestemmelse kan finde anvendelse.
 1.1.4. Tyveri begået under indbrud - herunder forsøg på tyveri ved  

 resultatløst indbrud - har det været sædvanligt at holde udenfor § 287,  

 medmindre indbruddet har rettet sig mod lokaliteter, hvor der efter  

 lokalitetens beskaffenhed kun kunne ventes et beskedent udbytte, f.eks.  

 arbejdsskure, automater, små kiosker og efter omstændighederne  

 motorkøretøjer, derimod ikke jernbanegodsvogne, eller hvis det har rettet sig  

 mod et begrænset formål, f.eks. en enkelt kasse øl.
 1.1.5. Tyveri begået af pleje- eller omsorgspersonale eller  

 rengøringspersonale overfor patienter er i praksis holdt udenfor området for  

 § 287, medmindre særlige omstændigheder har forringet strafværdigheden.
1.1.6. Arbejdspladstyveri (d.v.s. tyveri begået overfor virksomheden) har  

 i reglen ikke karakter af lejlighedstyveri.
Når værdierne ikke har oversteget  

 nogle få hundrede kroner, er forholdet dog blevet henført under § 287. Det  

 samme har været tilfældet, hvis erstatning er betalt, eller genoprettelse på  

 anden måde er sket, selvom tyveriet har angået værdier op imod den i  

 indledningen nævnte grænse, når opdagelsen har haft særligt mærkbare følger  

 for gerningsmanden, f.eks. i forbindelse med afskedigelsen.
1.2.1. Underslæb.
De under 1.1.1. nævnte synspunkter finder tilsvarende  

 anvendelse ved denne lovovertrædelse.
Typiske tilfælde er tjener- eller  

 chauffør - underslæb, underslæb i private foreninger og underslæb af beløb  

 overladt til betaling af regninger.
Afhængig af underslæbets  

 fremtrædelsesform har værdigrænsen oversteget den for tyveri gældende; den  

 kan nu sættes til op imod 1.000 - 1.200 kr., og eventuelt lidt højere, f.eks.  

 når erstatning er betalt.
Har underslæbet angået større beløb, holdes  

 forholdet udenfor § 287, således at et eventuelt indiceret påtalefrafald må  

 ske i medfør af retsplejelovens § 723, stk. 2. Der er i reglen ikke stillet  

 krav om bøde.
Dette er i første række motiveret med hensynet til ikke at  

 vanskeliggøre dækningsadgangen, men kan også have været begrundet med, at  

 gerningsmanden som følge af forholdet er afskediget fra sin stilling.
1.2.2. Afbetalingsunderslæb.
Forholdet er henført under § 287, selvom det  

 tab, som afbetalingssælgeren har lidt, har oversteget den under 1.2.1. nævnte  

 værdigrænse.
Det er tabet og ikke værdien af det, der er solgt, som er  

 bestemmende.
Er erstatning betalt, inden tiltalespørgsmålet afgøres, vil der  

 som regel være grundlag for påtaleopgivelse (bevisslutning efter  

 retsplejelovens § 723, stk. 1).
 1.2.3. Underslæb begået af omsorgs- eller plejepersonale overfor patienter  

 anses i reglen ikke for at være af særlig ringe strafværdighed, medmindre  

 beløbet har været meget beskedent, og forholdet utvivlsomt lejlighedspræget,  

 eller andre særlige omstændigheder har foreligget.
1.3. Bedrageri.
Anvendelsesområdet for § 287 er typisk kørsels- og  

 hotelbedrageri samt små checkbedragerier.
Beløbsgrænsen og bestemmende hensyn  

 iøvrigt er som ved tyveri.
Bødepraksis som ved underslæb, når gerningsmanden  

 er kendt af forurettede; ellers som ved tyveri.
1.4. Mandatsvig.
Checkmandatsvig vil ofte rumme bevismæssige problemer med  

 hensyn til risikoen for formuetab og gerningsmandens subjektive forhold og  

 afgrænsningen overfor bedrageri; men vil iøvrigt i reglen angå værdier, der  

 ligger over de foran angivne grænser, således at forholdet af denne grund  

 falder udenfor § 287. Forelæggelse for statsadvokaterne vil derfor som oftest  

 være indiceret, også med henblik på påtalefrafald efter retsplejelovens §  

 723, stk. 2.
1.5.1. Hæleri.
Køb eller modtagelse af tyvekoster, der er utvivlsomt  

 lejlighedspræget og sket til eget brug, er henført under § 287, når værdien  

 af kosterne har ligget under værdigrænsen for tyveri.
Et typisk eksempel  

 herpå er deltagelse i forbrug af stjålet gods.
Ved hæleriforhold, der består  

 i bistand til bortskaffelse og opbevaring, er gerningsmandens aktivitet og  

 eventuelle vederlag i højere grad af betydning for vurderingen end værdien af  

 godset.
Bøde anvendes som ved tyveri.
Tidligere straf for hæleri eller  

 overtrædelse af straffelovens § 303 vil som regel udelukke anvendelsen af §  

 287.
1.5.2. Køb af stjålne (banderollerede) cigaretter.
Hæleri ved modtagelsen  

 af enkelte pakker afgøres med påtalefrafald uden bøde.
Hæleri ved modtagelse  

 af 1-4 kartoner afgøres med bøde svarende til 1 1/2 - 2 gange værdien i  

 beskattet tilstand.
Ved større mængder og gentagelsestilfælde, når ikke  

 særlige omstændigheder foreligger,henføres forholdet under § 285.
1.6. Ulovlig omgang med hittegods.
Værdigrænsen som ved underslæb.  

 Omstændighederne kan dog begrunde, at forholdet må bedømmes efter samme  

 retninglinier som for tyveri.
Bødepraksis svarende til, hvad der gælder med  

 hensyn til tyveri dog med tendens til i videre omfang at undlade bøde og et  

 noget lavere niveau.
 1.7. Sager angående åger, afpresning og skyldnersvig henføres ikke under §  

 287. Spørgsmål herom bør forelægges for statsadvokaten.
 2. Dokumentfalsk.
 2.1. Checkfalsk henføres ikke under § 172, stk. 2, medmindre virksomheden  

 består i underordnet medvirken.
2.2. Retttelse i førerbeviser, f.eks. for at kunne leje bil uden fører,  

 henføres under § 172, stk. 2 og er i praksis sluttet med påtalefrafald i  

 forbindelse med bøde.
Rettelse, der giver adgang til videregående kørsel  

 (stor lastmotorvogn, erhvervsmæssig personbefordring), er i praksis normalt  

 holdt udenfor stk. 2.
 2.3. Rettelse i pas omfattes af stk. 2, når rettelsen ikke tilsigter at  

 skuffe med hensyn til identiteten, men f.eks. er motiveret af et ønske om at  

 fremtræde som yngre - eller ældre - end passet udviser; afgøres normalt med  

 bøde.
2.4. Dokumentfalsk med hensyn til egne feriemærkebøger henføres under stk.  

 2 og afgøres normalt uden bøde.
Dokumentfalsk med hensyn til andres bøger kan  

 sædvanligvis ikke henføres under denne bestemmelse.
 3. Urigtige erklæringer.
3.1. Urigtig erklæring i fogedretten straffes efter gældende praksis som  

 regel med en kortvarig hæftestraf.
Er urigtigheden uden væsentlig materiel  

 betydning, eller foreligger der iøvrigt disculperende forhold, er afgørelse  

 med påtalefrafald - som regel uden bøde - forekommet.
 3.2. Urigtige vitterlighedserklæringer og urigtige oplysninger til brug  

 for erhvervelse af førerbevis er jævnligt blevet afgjort med påtalefrafald,  

 som regel i forbindelse med bøde.
4. Blufærdighedskrænkelse.
Uanstændig opførsel så som  

 exhibitionisme, vindueskiggeri (beluring) og verbale krænkelser, der foregår  

 på offentligt sted eller i offentlige befordringsmidler, behandles i første-  

 og andengangstilfælde i reglen som overtrædelse af politivedtægten.  

 Tilsvarende handlinger, som der begås uden for politivedtægtens  

 anvendelsesområder, bedømmes som blufærdighedskrænkelse begået under  

 formildende omstændigheder, og er af statsadvokaterne blevet afgjort med  

 påtalefrafald som regel i forbindelse med bøde.
På samme måde er der forholdt  

 overfor lejlighedsbetingede befølinger udenpå tøjet og brevsprækkekiggeri  

 (beluring). Samme reaktion er også anvendt i gentagelsestilfælde, men  

 foreligger oftere gentagne blufærdighedskrænkelser eller  

 blufærdighedskrænkelser i større omfang eller af grovere karakter, f.eks.  

 forbundet med tvang eller husfredskrænkelse kan forholdet ikke anses for  

 begået under formildende omstændigheder.
Beluring, der ikke fører til den  

 tilsigtede iagttagelse, bedømmes som forsøg.
 5. §§ 265 og 266.
 5.1. Ved overtrædelse af tilhold efter § 265 er påtale frafaldet uden  

 bøde, når den krænkede ikke ønsker videre foretaget, og der ikke foreligger  

 en oftere gentaget overtrædelse.
 5.2. Påtalefrafald anvendes sjældent ved overtrædelse af straffelovens §  

 266. Hvis den krænkede ikke ønsker videre foretaget, er sagen dog undertiden  

 sluttet enten med påtalefrafald uden bøde. men vel oftest med  

 påtaleopgivelse, når det herefter har kunnet lægges til grund, at truslerne  

 ikke har været opfattet som alvorligt ment og dermed egnede til at fremkalde  

 alvorlig frygt.
Bortset fra bagatelagtige sager, der kan sluttes med advarsel på stedet  

 eller efter indbringelse til stationen, foretages inden afgørelsen  

 betryggende konstatering af indentiteten.
Antages forholdet at høre under  

 politimesterens kompetence optages generaliarapport ikke, men i rapporten  

 anføres kort oplysninger om sigtedes personelige forhold (gift, ugift,  

 fraskilt, børn, folke- eller invalidepensionist, lærling, studerende,  

 ugentlig eller månedlig indtægt). Er mere udførlige personlige oplysninger af  

 betydning for afgørelsen fremskaffes disse, eventuelt ved en § 800 a  

 undersøgelse.
Endvidere indhentes oplysning fra rigsregistraturen.
Derimod  

 rekvireres ikke straffeattest og akter, medmindre disse må antages at være af  

 betydning for afgørelsen.
 Der vil senere fremkomme meddelelse angående tilførsel af disse afgørelser  

 til strafferegisteret og om opbevaringsstedet for akter, jfr.  

 strafferegistercirkulæret § 14, og om udfærdigelse af straffekort.
Afgørelsen om forholdets strafbarhed og om sagen skal behandles som  

 politisag, eller som statsadvokatsag fremmes efter retsplejelovens § 925  

 eller forelægges for statsadvokaten, træffes af politimesteren eller en  

 politiassessor eller -fuldmægtig.
I tvivlstilfælde forelægges sagen for  

 statsadvokaten.
 Der henvises iøvrigt - herunder om erstatningskravs virkning på  

 behandlingsmåden og om indberetning til statsadvokaten - til min C.skr. nr.  

 43/72(6) af 30.6.1972 om fremgangsmåden ved afgørelsen af mindre  

 berigelsesforbrydelser.
