Skriftlig fremsættelse (22. juni 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats og lov om arbejdsløshedsforsikring m.v. (Ekstraordinært løft for ledige med ret til en erhvervsuddannelse med forhøjet dagpengesats på 110 pct. i 2020-2021) (Lovforslag nr.
L 204) Med lovforslaget foreslås det, at dagpengemodtagere i perioden fra 1. august 2020 til 31. december 2021 får ret til at påbegynde et uddannelsesløft på 110 pct. dagpengesats inden for fag, hvor der kan forventes behov for arbejdskraft.
Fag med behov for arbejdskraft afgrænses af en opdateret positivliste.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Lovforslagets hastende karakter er årsagen til, at lovforslaget ikke har været sendt i høring.
 Det foreslås, at lovforslaget træder i kraft den 1. august 2020.
 Samlet set skønnes forslaget medføre offentlige merudgifter på ca. 169,7 mio. kr. i perioden 2020-2023 før skat og tilbageløb af afgifter.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
