Kapitel 1   Anvendelsesområde Kapitel 2   Midlertidig og lejlighedsvis udøvelse af erhverv som teknisk ansvarlig person Kapitel 3   Etablering som teknisk ansvarlig person Kapitel 4   Særligt om personlige certifikatordninger inden for gasområdet Kapitel 5   Klage Kapitel 6   Straf Kapitel 7   Ikrafttræden Bekendtgørelse om udøvelse af erhverv inden for gas-, vand- og afløbsområdet på baggrund af udenlandske erhvervsmæssige kvalifikationer 1) I medfør af § 7, stk. 7 og 8, og § 25, stk. 2, i lov om gasinstallationer og installationer i forbindelse med vand- og afløbsledninger, jf. lovbekendtgørelse nr. 988 af 8. december 2003, som ændret ved lov nr. 1601 af 20. december 2006, fastsættes efter bemyndigelse:
Kapitel 1 Anvendelsesområde § 1. Denne bekendtgørelse finder anvendelse for personer, der er statsborgere i et EU- eller EØS-land eller i et land, som EU har indgået aftale med om adgang til udøvelse af lovregulerede erhverv, og som udøver eller agter at udøve erhverv i Danmark 1) som teknisk ansvarlige personer i vvs-installatørvirksomheder, vand- og sanitetsmestervirksomheder, kloakmestervirksomheder eller i godkendte kompetente virksomheder inden for gasområdet eller vand- og sanitetsområdet, eller 2) med indregulering og service af gasfyrede anlæg, jf. lovens § 2, stk. 1, nr. 1-2, og bestemmelserne i gasreglementets afsnit A og B-4.
 Stk. 2. § 10 finder tilsvarende anvendelse for personer, der er statsborgere i et tredjeland, og som ansøger om godkendelse som teknisk ansvarlige personer i virksomheder som anført i stk. 1, nr. 1.
 Stk. 3. For udøvelse af erhverv som teknisk ansvarlig person, jf. stk. 1, nr. 1, gælder i øvrigt bekendtgørelse om autorisation og drift af virksomhed som vvs-installatør, vand- og sanitetsmester, godkendt kompetent virksomhed eller kloakmester.
 Stk. 4. Udøvelse af erhverv som vvs-installatørvirksomhed, vand- og sanitetsmestervirksomhed, kloakmestervirksomhed, eller som godkendt kompetent virksomhed på gasområdet eller vand- og sanitetsområdet er betinget af virksomhedsautorisation eller godkendelse som kompetent virksomhed, jf. lovens §§ 4-5 og § 7, stk. 1 og 4.
Kapitel 2 Midlertidig og lejlighedsvis udøvelse af erhverv som teknisk ansvarlig person § 2. Den, der midlertidigt eller lejlighedsvist agter at udøve erhverv i Danmark som teknisk ansvarlig person i en vvs-installatørvirksomhed, vand- og sanitetsmestervirksomhed, kloakmestervirksomhed eller en godkendt kompetent virksomhed på gasområdet eller vand- og sanitetsområdet, jf. § 1, stk. 4, skal, inden erhvervsudøvelsen påbegyndes første gang, indgive skriftlig anmeldelse til Sikkerhedsstyrelsen.
 Stk. 2. Med anmeldelsen efter stk. 1 skal følgende dokumentation vedlægges:
1) oplysning om en eventuel forsikringsaftale eller andre former for personlig eller kollektiv beskyttelse i forbindelse med erhvervsansvar, 2) dokumentation for anmelderens statsborgerskab i et af de i § 1, stk. 1, nævnte lande, 3) en attestation for, at anmelderen lovligt er etableret i et af de i § 1, stk. 1, nævnte lande for dér at udøve erhverv som teknisk ansvarlig person i en virksomhed, som anført i § 1, stk. 4, eller tilsvarende erhverv, og at det på tidspunktet for attestationen ikke forbydes anmelderen at udøve dette erhverv, heller ikke midlertidigt, 4) bevis for anmelderens erhvervsmæssige kvalifikationer, 5) hvis erhvervet ikke er lovreguleret i etableringslandet, bevis for at anmelderen har udøvet det pågældende erhverv i mindst 2 år i løbet af de sidste 10 år forud for anmeldelsen efter stk. 1, og 6) bevis for at anmelderen ikke inden for de sidste 3 år er ikendt sanktioner for forhold, der kan sidestilles med de i straffelovens § 78, stk. 2, nævnte omstændigheder.
 Stk. 3. Anmeldelse og dokumentation, jf. stk. 1-2, kan fremsendes elektronisk.
 § 3. En anmelder, for hvem der foreligger fuldstændig dokumentation efter § 2, stk. 2, registreres i Sikkerhedsstyrelsens register over godkendte teknisk ansvarlige personer med henblik på tilknytning til en autoriseret vvs-installatørvirksomhed, vand- og sanitetsmestervirksomhed, kloakmestervirksomhed, eller en godkendt kompetent virksomhed inden for gasområdet eller vand- og sanitetsområdet, jf. dog § 4, stk. 1-2, og § 5.
 Stk. 2. Sikkerhedsstyrelsen underretter anmelderen om registrering, jf. stk. 1, og bekræfter, at anmelderen midlertidigt og lejlighedsvist kan udøve erhverv i Danmark som teknisk ansvarlig person i en autoriseret eller godkendt virksomhed som nævnt i stk. 1, i indtil 1 år fra indgivelse af anmeldelsen, jf. § 2, jf. dog § 4, stk. 1-2, og § 5.
 Stk. 3. Hvis titlen som teknisk ansvarlig eller tilsvarende erhverv er lovreguleret i det land, som nævnt i § 1, stk. 1, hvor anmelderen er etableret, skal midlertidig eller lejlighedsvis udøvelse af erhvervet i Danmark foregå under den titel, der anvendes i etableringslandet, jf. dog § 5, stk. 2.
 Stk. 4. Hvis titlen som teknisk ansvarlig eller tilsvarende erhverv ikke er lovreguleret i etableringslandet, skal det i forbindelse med udøvelse af erhvervet som teknisk ansvarlig person i Danmark anføres, hvilket uddannelsesbevis anmelderen har, jf. dog § 5, stk. 2.
 Stk. 5. Titlen, jf. stk. 3, eller angivelsen af uddannelsesbeviset, jf. stk. 4, skal anføres på etableringslandets officielle sprog eller et af etableringslandets officielle sprog.
 § 4. Med henblik på at undgå alvorlig skade for sundhed eller sikkerhed kan Sikkerhedsstyrelsen kontrollere anmelderens erhvervsmæssige kvalifikationer, inden den pågældende første gang midlertidigt eller lejlighedsvist udøver erhverv som teknisk ansvarlig person i Danmark.
Stk. 2. Hvis der er væsentlig forskel mellem anmelderens faglige kvalifikationer og den uddannelse, der kræves i Danmark i henhold til bekendtgørelse om personlige faglige kvalifikationer for den teknisk ansvarlige og dennes medarbejdere i autoriserede og godkendte kompetente virksomheder, skal den pågældende, der midlertidigt eller lejlighedsvist agter at udøve erhverv som teknisk ansvarlig person i Danmark, over for Sikkerhedsstyrelsen bevise, at vedkommende har erhvervet den manglende viden eller kompetence.
Sikkerhedsstyrelsen kan kræve, at anmelderen består en egnethedsprøve, jf. dog stk. 3.
 Stk. 3. Egnethedsprøve kræves ikke, hvis anmelderen har udøvet virksomhed som angivet i § 13.
 Stk. 4. De nærmere krav til egnethedsprøven fastsættes af Sikkerhedsstyrelsen.
 Stk. 5. Anmelderen kan pålægges betaling, jf. lov om adgang til udøvelse af visse erhverv i Danmark, for afholdelse af udgifter til gennemførelse af egnethedsprøve, jf. stk. 2, eller for deltagelse i supplerende uddannelse.
 § 5. En anmelder, for hvem der foreligger fuldstændig dokumentation efter § 2, stk. 2, og hvis erhvervsmæssige kvalifikationer kan bekræftes af Sikkerhedsstyrelsen på baggrund af gennemført kontrol eller egnethedsprøve efter § 4, stk. 1 eller 2, meddeles godkendelse som teknisk ansvarlig person, jf. lovens § 7, stk. 2 eller 4, jf. stk. 6.
 Stk. 2. En anmelder, der er meddelt godkendelse som teknisk ansvarlig person, jf. stk. 1, udøver erhvervet i Danmark under titlen »teknisk ansvarlig« og registreres i Sikkerhedsstyrelsens register over godkendte teknisk ansvarlige personer med henblik på tilknytning til en autoriseret eller godkendt virksomhed, jf. § 1, stk. 4.
 § 6. Sikkerhedsstyrelsen bekræfter modtagelse af anmeldelse og dokumentation, jf. § 2, inden 1 måned fra modtagelsen og underretter inden for samme frist anmelderen om, hvorvidt styrelsen agter at kontrollere vedkommendes erhvervsmæssige kvalifikationer, jf. § 4, stk. 1, eller om resultatet af kontrollen, jf. dog stk. 2.
 Stk. 2. I tilfælde af vanskeligheder, der kan betyde forsinkelser, meddeler Sikkerhedsstyrelsen inden 1 måned efter modtagelse af anmeldelse og dokumentation grunden til forsinkelsen, og hvornår en afgørelse kan forventes.
 Stk. 3. Sikkerhedsstyrelsen træffer afgørelse på baggrund af kontrol inden 2 måneder efter modtagelse af anmeldelse og fuldstændig dokumentation, jf. dog stk. 4.
 Stk. 4. Medfører resultatet af kontrollen krav om egnethedsprøve, jf. § 4, stk. 2, træffes afgørelse på baggrund af egnethedsprøven inden 1 måned efter, at krav om egnethedsprøve er meddelt anmelderen.
 Stk. 5. Hvis Sikkerhedsstyrelsen ikke har givet svar inden for de i stk. 1-4 fastsatte frister, kan anmelderen udøve det pågældende erhverv i Danmark midlertidigt og lejlighedsvist.
 § 7. Sikkerhedsstyrelsen kan hos de kompetente myndigheder i det land, hvor anmelderen er etableret, for hver gang, den pågældende udfører tjenesteydelser som teknisk ansvarlig person i Danmark, indhente nødvendige oplysninger om de i § 2, stk. 2, nr. 3 og 6, nævnte forhold samt om, hvorvidt anmelderen i stilling eller erhverv i øvrigt har udvist en sådan adfærd, at der er grund til at antage, at erhvervet ikke vil blive udøvet på forsvarlig måde.
 Stk. 2. Sikkerhedsstyrelsen kan i overensstemmelse med lov om behandling af personoplysninger videregive oplysninger til de kompetente myndigheder i de i § 1, stk. 1, nævnte lande til brug for behandling af klager over anmelderens udøvelse af erhvervet.
 § 8. En anmelder, hvis anmeldelse er bekræftet af Sikkerhedsstyrelsen efter § 3, stk. 2, skal forny anmeldelsen, jf. § 2, stk. 1, en gang om året, senest 1 år efter indgivelsen eller den seneste fornyelse, hvis den pågældende fortsat agter at udøve erhverv som teknisk ansvarlig person i en autoriseret eller godkendt virksomhed i Danmark, jf. § 1, stk. 4, midlertidigt eller lejlighedsvist i løbet af det kommende år.
 Stk. 2. Ved fornyelse af anmeldelsen, jf. stk. 1, skal der indgives fornyet dokumentation, jf. § 2, stk. 2, i det omfang, der er sket væsentlig ændring i forhold til den allerede fremlagte dokumentation.
 Stk. 3. Sikkerhedsstyrelsen bekræfter fornyelse af anmeldelsen efter stk. 1, hvis betingelserne som anført i § 3, stk. 1, fortsat er opfyldt.
 § 9. Hvis anmelderen ikke har kunnet dokumentere de nødvendige erhvervsmæssige kvalifikationer for udøvelse af erhvervet som teknisk ansvarlig person i en autoriseret eller godkendt virksomhed i Danmark, jf. § 1, stk. 4, efter at have fået lejlighed hertil, jf. § 4, stk. 1 eller 2, kan Sikkerhedsstyrelsen forbyde anmelderen at udøve erhvervet, indtil anmelderen har bevist, at den pågældende har erhvervet de nødvendige erhvervsmæssige kvalifikationer.
 Stk. 2. Hvis det på baggrund af nye oplysninger om de i § 7, stk. 1, eller § 8, stk. 2, omhandlede forhold konstateres, at betingelserne, jf. § 3, stk. 1, for udøvelse af erhvervet som teknisk ansvarlig i en autoriseret eller godkendt virksomhed, jf. § 1, stk. 4, ikke længere er opfyldt, kan Sikkerhedsstyrelsen forbyde anmelderen at udøve erhvervet i Danmark, indtil betingelserne igen er opfyldt.
Kapitel 3 Etablering som teknisk ansvarlig person § 10. Den, der ønsker at etablere sig i Danmark som teknisk ansvarlig person, skal vedlægge følgende dokumentation ved indgivelse af ansøgning til Undervisningsministeriet, CIRIUS om godkendelse som teknisk ansvarlig person i en vvs-installatørvirksomhed, vand- og sanitetsmestervirksomhed, kloakmestervirksomhed eller en godkendt kompetent virksomhed på gasområdet eller vand- og sanitetsområdet, jf. § 1, stk. 4, i henhold til lov om adgang til udøvelse af visse erhverv i Danmark:
1) bevis for ansøgerens nationalitet, 2) kopi af eventuelle kursus- eller uddannelsesbeviser, som giver adgang til at udøve det pågældende eller tilsvarende erhverv, eller andre relevante kursus- eller uddannelsesbeviser, 3) attestation for ansøgerens eventuelle erhvervserfaring inden for det pågældende eller tilsvarende erhverv, herunder hvis ansøgeren har udøvet et sådant erhverv i mindst 2 år i løbet af de forudgående 10 år i et af de i § 1, stk. 1, nævnte lande, hvor det pågældende erhverv ikke er lovreguleret, bevis for erhvervsudøvelsen, 4) attestation for, at det ikke forbydes ansøgeren at udøve det pågældende eller tilsvarende erhverv i hjemlandet eller i det land, hvorfra ansøgeren kommer, heller ikke midlertidigt, 5) bevis for, at ansøgeren ikke inden for de sidste 3 år er ikendt sanktioner for forhold, der kan sidestilles med de i straffelovens § 78, stk. 2, nævnte omstændigheder, 6) attestation for, at ansøgeren ikke i stilling eller erhverv i øvrigt har udvist en sådan adfærd, at der er grund til at antage, at erhvervet ikke vil blive udøvet på forsvarlig måde, og 7) attestation for, at ansøgeren er myndig, ikke er under værgemål og har rådighed over sit bo.
 Stk. 2. De i stk. 1, nr. 4-7, omhandlede dokumenter må ved fremlæggelsen ikke være mere end 3 måneder gamle.
 Stk. 3. Sikkerhedsstyrelsen opkræver et gebyr på kr. 650 i forbindelse med ansøgning om godkendelse som teknisk ansvarlig person, jf. stk. 1.
 § 11. Sikkerhedsstyrelsen bekræfter modtagelse af ansøgning om godkendelse som teknisk ansvarlig person, jf. § 10, inden for 1 måned fra modtagelsen og oplyser ansøgeren om eventuelt manglende dokumentation.
 Stk. 2. Fremsendelse af dokumentation, jf. stk. 1, kan ske elektronisk.
 § 12. Sikkerhedsstyrelsen kan i tilfælde af begrundet tvivl kræve en bekræftelse af ægtheden af certifikater og uddannelsesbeviser hos de kompetente myndigheder i det land, hvor certifikaterne eller uddannelsesbeviserne er udstedt.
 Stk. 2. Hvis et uddannelsesbevis, som er udstedt af en kompetent myndighed i et af de i § 1, stk. 1, nævnte lande, omfatter uddannelse, der helt eller delvist er taget på en uddannelsesinstitution, der er lovligt etableret i et andet land, kan Sikkerhedsstyrelsen i tilfælde af begrundet tvivl sammen med den kompetente myndighed i udstedelseslandet kontrollere:
1) om uddannelsesforløbet ved den pågældende uddannelsesinstitution er formelt attesteret af den uddannelsesinstitution, der er etableret i udstedelseslandet, 2) om det udstedte uddannelsesbevis er det samme som det, der ville være udstedt, hvis uddannelsesforløbet var fulgt i sin helhed i udstedelseslandet, og 3) om uddannelsesbeviset giver samme erhvervsrettigheder i udstedelseslandet.
§ 13. Sikkerhedsstyrelsen meddeler godkendelse som teknisk ansvarlig person, jf. lovens § 7, stk. 2 eller 4, jf. stk. 6, til en ansøger, der ønsker at etablere sig i Danmark som teknisk ansvarlig i en autoriseret eller godkendt virksomhed, jf. § 1, stk. 4, og for hvem der foreligger fuldstændig dokumentation efter § 10, som herunder dokumenterer, at den pågældende har udøvet virksomhed med vvs-installatørvirksomhed, vand- og sanitetsmestervirksomhed, kloakmestervirksomhed, eller med godkendt kompetent virksomhed, jf. § 1, stk. 1, nr. 1, eller tilsvarende erhverv i et af de i § 1, stk. 1, nævnte lande 1) i 6 på hinanden følgende år som selvstændig eller som virksomhedsleder inden for det pågældende erhverv, jf. dog stk. 2, 2) i 3 på hinanden følgende år som selvstændig eller som virksomhedsleder, efter forudgående uddannelse inden for det pågældende erhverv på mindst 3 år, afsluttet med et statsanerkendt eksamensbevis eller bedømt af et kompetent fagligt organ som værende fyldestgørende, 3) i 4 på hinanden følgende år som selvstændig eller som virksomhedsleder, efter forudgående erhvervsuddannelse inden for det pågældende erhverv på mindst 2 år, afsluttet med et statsanerkendt eksamensbevis eller bedømt af et kompetent fagligt organ som værende fyldestgørende, 4) i 3 på hinanden følgende år som selvstændig og i mindst 5 år som arbejdstager inden for det pågældende erhverv, jf. dog stk. 2, eller 5) i 5 på hinanden følgende år i en ledende stilling, heraf mindst 3 år med tekniske opgaver og med ansvar for mindst en afdeling af virksomheden, hvis den pågældende har gennemgået en erhvervsuddannelse på mindst 3 år inden for det pågældende erhverv, afsluttet med et statsanerkendt eksamensbevis eller bedømt af et kompetent fagligt organ som værende fyldestgørende.
 Stk. 2. Udøvelse af virksomheden, som omhandlet i stk. 1, nr. 1 og 4, må ikke være ophørt mere end 10 år forud for den dato, hvor ansøgning og fuldstændig dokumentation er indgivet, jf. § 10.
 § 14. Sikkerhedsstyrelsen meddeler godkendelse som teknisk ansvarlig person, jf. lovens § 7, stk. 2 eller 4, jf. stk. 6, til en ansøger, der uden at opfylde betingelserne i § 13 ønsker at etablere sig i Danmark som teknisk ansvarlig i en autoriseret eller godkendt virksomhed, jf. § 1, stk. 4, og for hvem der foreligger fuldstændig dokumentation efter § 10, som herunder dokumenterer, at den pågældende har:
1) et eller flere kursus- eller uddannelsesbeviser, som i et land, som anført i § 1, stk. 1, er foreskrevet som betingelse for at få adgang til udøvelse af det pågældende erhverv, og hvis kursus- eller uddannelsesbeviserne opfylder betingelserne i § 15, stk. 1-5, 2) udøvet det pågældende erhverv på fuldtidsbasis i 2 år i løbet af de forudgående 10 år i et af de i § 1, stk. 1, nævnte lande, hvor dette erhverv ikke er lovreguleret, og hvis ansøgeren er i besiddelse af et eller flere kursus- eller uddannelsesbeviser inden for erhvervet, som opfylder betingelserne i § 15, stk. 1-6, eller 3) et eller flere uddannelsesbeviser udstedt som bevis for lovreguleret uddannelse rettet mod udøvelse af det pågældende erhverv, som opfylder betingelserne i § 15, stk. 1-6, § 15. Kursus- og uddannelsesbeviser, jf. § 14, skal være udstedt af en kompetent myndighed udpeget i et af de i § 1, stk. 1, nævnte lande i overensstemmelse med landets love eller administrative bestemmelser, jf. dog stk. 7.
 Stk. 2. Ved etablering som teknisk ansvarlig person i en vvs-installatørvirksomhed skal kursus- eller uddannelsesbeviser, jf. § 14, attestere, at ansøgeren har modtaget undervisning, som omfatter følgende fag eller discipliner i et omfang svarende til mindst 45 ECTS (European Credit Transfer System):
1) gasteknik, 2) indregulering, fejlfinding og service af mindre gasinstallationer og -udstyr, 3) varmeteknik, 4) vandteknik, 5) afløbsteknik, 6) kvalitetsstyring, og 7) gasreglementets krav til mindre gasinstallationer samt bygningsreglementets krav til vandinstallationer og afløbsinstallationer i bygninger.
 Stk. 3. Ved etablering som teknisk ansvarlig person i en vand- og sanitetsmestervirksomhed skal kursus eller uddannelsesbeviser, jf. § 14, attestere, at ansøgeren har modtaget undervisning, som omfatter følgende fag eller discipliner i et omfang svarende til mindst 29 ECTS (European Credit Transfer System):
1) vandteknik, 2) afløbsteknik 3) kvalitetsstyring, og 4) bygningsreglementets krav til vandinstallationer og afløbsinstallationer i bygninger.
 Stk. 4. Ved etablering som teknisk ansvarlig person i en kloakmestervirksomhed skal kursus- eller uddannelsesbeviser, jf. § 14, attestere, at ansøgeren har modtaget undervisning som omfatter følgende fag eller discipliner i et omfang svarende til mindst 22,5 ECTS (European Credit Transfer System):
1) afløbssystemteknik, 2) kloakeringsteknik, 3) kvalitetsstyring, og 4) myndighedsbestemmelser for afløbssystemer i jord og kloakering.
 Stk. 5. Ved etablering som teknisk ansvarlig person i en godkendt kompetent virksomhed på gasområdet eller på vand- og sanitetsområdet skal kursus- eller uddannelsesbeviser, jf. § 14, attestere, at ansøgeren har modtaget undervisning i de specifikke fag og discipliner inden for det pågældende område, der er nødvendige i forhold til virksomhedens forretningsgrundlag som godkendt kompetent virksomhed, jf. lovens § 7, stk. 4, samt i kvalitetsstyring og myndighedsbestemmelser for området.
 Stk. 6. Kursus og uddannelsesbeviser, jf. § 14, nr. 2 og 3, skal attestere, at ansøgeren er forberedt til at udøve det pågældende erhverv som teknisk ansvarlig person i en autoriseret eller godkendt virksomhed, jf. § 1, stk. 4.
 Stk. 7. Kursus- og uddannelsesbeviser, som er udstedt i et tredjeland, sidestilles med uddannelsesbeviser, som nævnt i stk. 1, hvis ansøgeren har erhvervserfaring af 3 års varighed med udøvelse af det pågældende eller tilsvarende erhverv i et af de i § 1, stk. 1, nævnte lande, som har anerkendt det pågældende bevis som forudsætning for udøvelse af dette erhverv.
 § 16. Sikkerhedsstyrelsen kan kræve, at en ansøger, hvis erhvervsmæssige kvalifikationer som teknisk ansvarlig person i en autoriseret eller godkendt virksomhed, jf. § 1, stk. 4, ønskes anerkendt på baggrund af de i § 14 nævnte forhold, som betingelse for godkendelse som teknisk ansvarlig person i Danmark enten gennemgår en prøvetid på op til 3 år eller består en egnethedsprøve, som anført i § 4, stk. 2-5, efter eget valg, jf. dog stk. 2 og 3.
 Stk. 2. Der kan kun kræves prøvetid eller egnethedsprøve hvis:
1) varigheden af den uddannelse, som ansøgeren dokumenterer at have gennemgået, jf. § 14, nr. 1-3, er mindst 1 år kortere end den uddannelsestid, der kræves i Danmark, 2) den uddannelse, ansøgeren har fået, omfatter fag eller discipliner, der er væsentligt forskellige fra dem, der er omfattet af det uddannelsesbevis, som kræves i Danmark, eller 3) erhvervet som teknisk ansvarlig person i en autoriseret eller godkendt virksomhed i Danmark, jf. § 1, stk. 4, omfatter en eller flere former for lovreguleret erhvervsmæssig virksomhed, som ikke forekommer i det tilsvarende erhverv i ansøgerens hjemland, og dermed ikke kan anses for sammenlignelig virksomhed, og hvis forskellen er karakteriseret ved en særlig uddannelse, som kræves i Danmark, og som omfatter fag eller discipliner, der er væsentligt forskellige fra dem, der er omfattet af det af ansøgeren fremlagte kursus- eller uddannelsesbevis.
 Stk. 3. Der kræves ikke prøvetid eller egnethedsprøve, jf. stk. 1, hvis de kundskaber, som ansøgeren har erhvervet i løbet af sin erhvervserfaring i et andet land, helt eller delvist udligner den i stk. 2, nr. 2 eller 3, omhandlede forskel.
 § 17. Sikkerhedsstyrelsen træffer begrundet afgørelse, jf. § 13 eller § 14, senest 3 måneder efter modtagelse af ansøgning om godkendelse som teknisk ansvarlig person og fuldstændig dokumentation, jf. dog stk. 2.
 Stk. 2. I tilfælde af vanskeligheder, der kan betyde forsinkelser, kan fristen i stk. 1 forlænges med 1 måned.
 Stk. 3. Den, der er meddelt godkendelse som teknisk ansvarlig person, jf. stk. 1, udøver erhvervet under titlen »teknisk ansvarlig« og registreres i Sikkerhedsstyrelsens register over godkendte teknisk ansvarlige personer med henblik på tilknytning til en autoriseret vvs-installatørvirksomhed, vand- og sanitetsmestervirksomhed, kloakmestervirksomhed eller en godkendt kompetent virksomhed på gasområdet eller vand- og sanitetsområdet, jf. § 1, stk. 4.
 § 18. Sikkerhedsstyrelsen kan indhente de nødvendige oplysninger hos de kompetente myndigheder i hjemlandet eller det land, ansøgeren kommer fra, vedrørende de i § 10, stk. 1, nr. 4-7, nævnte forhold om den, der er meddelt godkendelse som teknisk ansvarlig person i Danmark i medfør af § 13 eller § 14, eller som har ansøgt om en sådan godkendelse.
 Stk. 2. Sikkerhedsstyrelsen kan i overensstemmelse med lov om behandling af personoplysninger videregive oplysninger til de kompetente myndigheder i hjemlandet om samme forhold, som nævnt i stk. 1.
Kapitel 4 Særligt om personlige certifikatordninger inden for gasområdet § 19. Med undtagelse af § 3, § 5, §§ 13-15, og § 17, stk. 3, finder kapitel 2 og 3 tilsvarende anvendelse som for en teknisk ansvarlig person for den, der ønsker at udøve erhverv med udførelse af følgende arbejder i Danmark:
1) indregulering og service af mindre gasfyrede anlæg, jf. bestemmelserne i gasreglementets afsnit A, eller 2) indregulering og service af større gasfyrede anlæg, jf. bestemmelserne i gasreglementets afsnit B-4.
 § 20. For en anmelder, som agter at udøve erhverv i Danmark med de i § 19, nr. 1 eller 2, nævnte arbejder, og for hvem, der foreligger fuldstændig dokumentation som anført i § 2, stk. 2, bekræfter Sikkerhedsstyrelsen, at vedkommende kan udøve erhverv i Danmark med de pågældende arbejder, med mindre styrelsen agter at udføre kontrol eller kræve egnethedsprøve, jf. § 4, stk. 1-2.
 § 21. Sikkerhedsstyrelsen meddeler godkendelse til udførelse af arbejder som nævnt i § 19, nr. 1 eller 2, i form af et overensstemmelsesbevis som dokumentation for de nødvendige erhvervsmæssige kvalifikationer, jf stk. 2 eller 3, og jf. de personlige certifikatordninger i gasreglementets afsnit A og B-4.
 Stk. 2. Godkendelse, jf. stk. 1, meddeles til en anmelder, for hvem der foreligger fuldstændig dokumentation som anført i § 2, stk. 2, herunder for den pågældendes erhvervsmæssige kvalifikationer for udførelse af arbejder, jf. § 19, og hvis erhvervsmæssige kvalifikationer kan bekræftes af Sikkerhedsstyrelsen på baggrund af gennemført kontrol eller egnethedsprøve, jf. § 4.
Stk. 3. Godkendelse, jf. stk. 1, meddeles til en ansøger, der ønsker at etablere sig i Danmark, og for hvem, der foreligger fuldstændig dokumentation som angivet i § 10, stk. 1, nr. 1-7, og stk. 2, som herunder dokumenterer, 1) at vedkommende har udøvet virksomhed som anført i § 13, stk. 1, nr. 1-5, og stk. 2, med udførelse af de pågældende arbejder, jf. § 19, i et af de i § 1, stk. 1, nævnte lande, eller 2) at vedkommende har de faglige kvalifikationer, som angivet i § 14, nr. 1-3, § 15, stk. 1 og 6-7, og § 21, for udførelse af de pågældende arbejder, jf. § 19, med mindre Sikkerhedsstyrelsen kræver, at ansøgeren som betingelse for godkendelse enten gennemgår en prøvetid eller består en egnethedsprøve, jf. § 16.
 § 22. Ved etablering med henblik på udøvelse af erhverv med de i § 19 omhandlede arbejder, jf. § 21, stk. 3, skal kursus- eller uddannelsesbeviser attestere, at ansøgeren har modtaget undervisning, som omfatter de fag eller discipliner, der kræves for udførelse af de pågældende arbejder, jf. bestemmelserne i gasreglementet om personlige certifikatordninger.
Kapitel 5 Klage § 23. Sikkerhedsstyrelsens afgørelser truffet efter denne bekendtgørelse kan ikke indbringes for anden administrativ myndighed, jf. dog stk. 2.
 Stk. 2. Afslag på godkendelse som teknisk ansvarlig person begrundet i, at ansøgeren i stilling eller erhverv i øvrigt har udvist en sådan adfærd, at der er grund til at antage, at den autoriserede eller godkendte virksomhed, som den pågældende er tilknyttet, ikke vil blive drevet på forsvarlig måde, kan dog indbringes for erhvervsankenævnet, jf. lovens § 24a.
Kapitel 6 Straf § 24. Med bøde straffes den, der:
1) udøver erhverv som teknisk ansvarlig person eller udfører arbejder omfattet af § 19, midlertidigt eller lejlighedsvist uden forudgående anmeldelse efter § 2, stk. 1-2, 2) udøver erhverv som teknisk ansvarlig person eller udfører arbejder omfattet af § 19, midlertidigt eller lejlighedsvist, uden at Sikkerhedsstyrelsen har bekræftet anmeldelsen, jf. § 3, stk. 2, eller § 20, eller har meddelt godkendelse, jf. § 5, stk. 1, eller § 21, stk. 2, og inden udløbet af de i § 6 fastsatte frister, 3) i forbindelse med udøvelse af erhverv som teknisk ansvarlig person anvender titler eller betegnelser i strid med § 3, stk. 3, 4 eller 5, § 6 eller § 17, stk. 3, 4) i strid med § 8, stk. 1, undlader at forny sin anmeldelse, 5) i strid med § 8, stk. 2, undlader at indgive fornyet dokumentation i tilfælde af væsentlig ændring i forhold til den allerede fremlagte dokumentation, eller 6) overtræder forbud meddelt efter § 9.
Kapitel 7 Ikrafttræden § 25. Bekendtgørelsen træder i kraft den 20. oktober 2007.
Sikkerhedsstyrelsen, den 17. oktober 2007 Søren Krøigaard / Gro Funder Sommerlund 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, (EU-Tidende 2005 nr.
L 255, side 22).
