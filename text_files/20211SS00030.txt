Beretning afgivet af Børne- og Undervisningsudvalget den 3. oktober 2022 Beretning om investering i en styrkelse af relationen mellem børn og unge i Grønland og Danmark 1. Politiske bemærkninger Fra den 30. august til den 4. september 2022 var en delegation fra Børne- og Undervisningsudvalget på studietur til Sydgrønland.
Studieturen var en opfølgning på udvalgets studietur til Nuuk i september 2021, hvor udvalget besøgte og talte med grønlandske parter om, hvordan man bedst styrker kendskabet til rigsfællesskabet hos elever i grundskolen, så viden om Grønlands historie, kultur, natur og samfundsforhold forankres hos eleverne.
På baggrund af møder og skolebesøg i Nuuk sidste år og i Narsaq i år finder udvalget, at Grønland og Danmark har fælles interesse i en markant styrkelse af relationen mellem børn og unge inden for rigsfællesskabet og særlig mellem grønlandske og danske børn og unge.
Udvalget oplever, at trods et stigende fagligt niveau i det grønlandske skolesystem forekommer sproget dansk fortsat at være nøglen til mange grønlandske elevers videre skolegang, og derfor er det vigtigt at holde fokus på også det danske sprog under de nuværende uddannelsesmæssige relationer, ikke mindst hvis grønlandske børn skal sikres bedre muligheder for at kunne gennemføre en uddannelse eller efteruddannelse i Danmark.
Udvalget finder behov for at styrke danske elevers kendskab til Grønland og noterer sig den politiske aftale, der er indgået om at gøre rigsfællesskabet til en integreret del af undervisningen i skolen, og håber, at grønlandske børn og unge kan inddrages i arbejdet med at bibringe danske børn og unge viden om det moderne Grønland.
Det er udvalgets opfattelse, at ikke mindst udveksling af elever mellem de to lande i rigsfællesskabet kan bidrage positivt til at styrke relationerne.
2. Udvalgsarbejdet Udvalget har behandlet beretningen i 5 møder.
 P.u.v.
