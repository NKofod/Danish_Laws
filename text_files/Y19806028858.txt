 Udtalt at private fællesveje, der er omfattet af privatvejslovens  

 afsnit III må anses for omfattet af vintervedligeholdelseslovens bestemmelser  

 om byer og bymæssig bebyggede områder.
 I skrivelse af 26. februar 1980 har forvaltningen anmodet ministeriet om  

 en udtalelse om, hvorledes kommunen skal forholde sig vedrørende snerydning  

 af den private fællesvej J-vej.
 J-vej er en 2,9 km lang vej med tilslutning til offentlig vej i H-by og  

 med endepunkt i en for offentligheden etableret parkeringsplads tilhørende  

 miljøministeriet.
Vejen forløber fra landsbyen H gennem et landzoneområde som adgangsvej til  

 et sommerhusområde.
Byrådet har i henhold til privatvejslovens § 13, stk. 2,  

 bestemt, at vejen skal administreres efter bestemmelserne i privatvejslovens  

 afsnit III.
Spørgsmålet om snerydning er rejst af en lodsejer i  

 sommerhusområdet, der anvender sin ejendom til helårsbeboelse.
 I den anledning skal man meddele, at da vejen er omfattet af  

 bestemmelserne i privatvejslovens afsnit III, må spørgsmålet om snerydning  

 afgøres efter vintervedligeholdelseslovens bestemmelser om private fællesveje  

 i byer og bymæssige bebyggelser, d.v.s. lovens § 7.
Efter denne bestemmelse kan byrådet efter forhandling med politiet  

 bestemme, at ejerne af de ejendomme, der grænser til vejen, skal snerydde  

 denne ud for ejendommene.
Byrådet kan efter bestemmelsens stk. 2 efter  

 forhandling med politiet begrænse eller ophæve grundejernes forpligtelser,  

 såfremt det skønnes forsvarligt under hensyn til færdslens ringe omfang.
 Byrådet kan på baggrund af disse bestemmelser og efter forhandling med  

 politiet således tage stilling til, om der skal pålægges grundejerne  

 snerydningspligt, og i givet fald om denne pligt skal omfatte hele vejen  

 eller kun en del af denne.
 Hvis byrådet ikke pålægger grundejerne snerydningspligt til vejen eller  

 kun pålægger snerydningspligt til en del af vejen, må den, der finder at have  

 behov for yderligere snerydning, selv gennemføre denne i fornødent omfang.
Hvis lodsejerne pålægges snerydningspligt, skal hver enkelt lodsejer selv  

 drage omsorg for, at vejen ryddes ud for hans ejendom.
Denne pligt kan ved  

 anvendelse af lovens § 14 overdrages til en anden person, der bor i nærheden  

 af ejendommen, og en sådan overdragelse skal finde sted, såfremt grundejeren  

 ikke bor på eller i nærheden af ejendommen.
Endvidere kan byrådet i henhold til lovens § 10 bestemme, at snerydningen  

 udføres ved vejmyndighedens foranstaltning, men på de forpligtedes regning  

 eventuelt mod et fast årligt bidrag.
Fordelingen af udgifterne foretages af  

 byrådet.
Bestemmelsen indeholder ikke nærmere regler om denne fordeling, men  

 den bør med eventuel fornøden tilpasning på grund af vejens beliggenhed i  

 landzone foretages efter samme principper som fordelingen af udgifterne til  

 den almindelige vedligeholdelse af vejen, d.v.s. efter principperne i  

 privatvejslovens § 62 og vejbidragslovens § 11.
 Offentliggjort i VEJLOVE udgivet af DAFOLO.
