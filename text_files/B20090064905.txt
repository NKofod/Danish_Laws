Bekendtgørelse om henlæggelse af opgaver og beføjelser til Kort- og Matrikelstyrelsen Afsnit 1 Kort- og Matrikelstyrelsens opgaver og administrative beføjelser § 1. Kort- og Matrikelstyrelsen varetager administrationen af lovgivningen under Miljøministeriets ressort inden for de i denne bekendtgørelse angivne områder.
 Stk. 2. Kort- og Matrikelstyrelsens opgaver omfatter afgørelse i enkeltsager, indsamling og bearbejdning af oplysninger og forberedelse og udarbejdelse af retsforskrifter og generelle vejledninger på området.
Stk. 3. Det er Kort- og Matrikelstyrelsens opgave 1) at fremme en effektiv og rationel statslig virksomhed på kort- og geodataområdet, 2) at virke samordnende og koordinerende på den samlede produktion af kort- og geodataprodukter, og 3) at varetage kontakten med Kommissionen i henhold til artikel 19, stk. 2, i Europa-Parlamentets og Rådets direktiv om opbygning af en infrastruktur for geografisk information i Det Europæiske Fællesskab.
 § 2. Kort- og Matrikelstyrelsen forestår virksomheden med information og vejledning om bestemmelserne i den i § 6 anførte lovgivning.
 § 3. Kort- og Matrikelstyrelsen skal yde faglig rådgivning og anden bistand til miljøministeren og andre myndigheder og forestå forberedelsen af principielle enkeltsager i det omfang, sådanne skal forelægges miljøministeren.
 § 4. Kort- og Matrikelstyrelsen skal forestå indsamling og behandling af materialer og undersøgelser, der i henhold til lovgivningen skal indsendes fra myndigheder, institutioner og organisationer.
 § 5. Kort- og Matrikelstyrelsen kan efter nærmere bestemmelser fra miljøministeren få tillagt andre opgaver i forbindelse med administrationen af den under ministeriet hørende lovgivning og aktstykker.
 § 6. Hvor miljøministeren i henhold til nedenstående lovgivning og deraf afledte retsforskrifter (bekendtgørelser, cirkulærer, vedtægter, servitutter m.v.) tillægges administrative beføjelser, udøver Kort- og Matrikelstyrelsen med de undtagelser, der fremgår af §§ 7-10, disse beføjelser samt modtager underretning og materiale:
 1) Lov om afgift ved udstykning m.m.
 2) Lov angaaende Geodætisk Instituts trigonometriske Stationer m.v.
 3) Lov om infrastruktur for geografisk information.
 4) Lov om Kort- og Matrikelstyrelsen.
 5) Lov om landinspektørvirksomhed.
 6) Lov om udstykning og anden registrering i matriklen.
 § 7. Anke af Kort- og Matrikelstyrelsens beslutning om arealafståelse i henhold til lov angaaende Geodætisk Instituts trigonometriske Stationer m.v. afgøres af miljøministeren.
 § 8. Følgende beføjelse i henhold til lov om infrastruktur for geografisk information udøves af miljøministeren efter Kort- og Matrikelstyrelsens indstilling herom:
 1) Nedsættelse af et samordningsudvalg vedrørende infrastrukturen for geografisk information.
 § 9. Følgende beføjelser i henhold til lov om Kort- og Matrikelstyrelsen udøves af miljøministeren efter Kort- og Matrikelstyrelsens indstilling herom:
 1) Bestemmelser om, at Kort- og Matrikelstyrelsen pålægges at varetage andre opmålings-, kortlægnings- og registreringsopgaver end de i lovens § 2, stk. 1, nævnte.
 2) Fastsættelse af nærmere regler for Kort- og Matrikelstyrelsens organisation og virksomhedens udøvelse.
 3) Beslutning om, hvilke af Kort- og Matrikelstyrelsens produkter, der i henhold til lovens § 5, stk. 1, kan udbydes til salg.
 4) Fastsættelse af regler i henhold til lovens § 5, stk. 2, om betaling for Kort- og Matrikelstyrelsens produkter og ydelser.
 § 10. Følgende beføjelser i henhold til lov om landinspektørvirksomhed udøves af miljøministeren efter Kort- og Matrikelstyrelsens indstilling herom:
 1) Beskikkelse af landinspektører.
 2) Nedsættelse af et landinspektørnævn.
Afsnit 2 Påklage, instruktion, ikrafttræden m.v.
 § 11. Afgørelser, der er truffet i henhold til ovennævnte bemyndigelser, kan ikke påklages til eller indbringes for miljøministeren, for så vidt der inden for det enkelte lovområde er adgang til at fastsætte, at sådan påklage eller indbringelse kan udelukkes.
 Stk. 2. Miljøministeren kan bestemme, at beføjelser, der i henhold til bekendtgørelsen tilkommer Kort- og Matrikelstyrelsen, udøves af miljøministeren.
 Stk. 3. Miljøministeren kan give direktøren for Kort- og Matrikelstyrelsen instruktion vedrørende udøvelsen af de beføjelser, der er henlagt til Kort- og Matrikelstyrelsen.
 § 12.  Bekendtgørelsen træder i kraft den 2. juli 2009.
 Stk. 2. Bekendtgørelse nr. 67 af 30. januar 2003 om henlæggelse af opgaver og beføjelser til Kort- og Matrikelstyrelsen ophæves.
