(Til husholdningsseminariernes  

 rektorer) I henhold til bekendtgørelse af 17. september 1974 om uddannelse af  

 husholdningslærere § 23, stk. 3, fastsætter direktoratet følgende  

 bestemmelser:
 Almindelige bestemmelser.
§ 1.  Rektor forestår prøvernes afholdelse i  

 overensstemmelse med reglerne i bekendtgørelsen og de nedenfor fastsatte  

 bestemmelser.
Såfremt det i særlige tilfælde er nødvendigt at fravige  

 bestemmelserne på grund af uforudsete omstændigheder, skal rektor straks  

 indberette sagen til direktoratet, som træffer de afgørelser, der er  

 nødvendige i denne forbindelse.
§ 2.  Rektor sørger for, at alle godkendte  

 eksamenspensa meddeles de pågældende lærere.
Fagets lærer(e) har pligt til at  

 meddele de studerende det godkendte eksamenspensum og oplyse dem om de til  

 eksamen tilladte hjælpemidler.
§ 3.  Rektor sørger ved tydeligt opslag for, at de  

 studerende får mulighed for at gøre sig bekendt med dette cirkulære i hver  

 eksamenstermin.
Studerende skal ved henvendelse til seminariets kontor kunne  

 få udleveret et eksemplar af dette cirkulære.
Til hver tilsynsførende  

 udleveres et eksemplar af dette cirkulære.
 § 4.  De studerende må selv sørge for at gøre sig  

 bekendt med reglerne for prøvernes afholdelse, navnlig §§ 7-16 nedenfor, samt  

 med oplysninger om mødetidspunkter m.v.
 Bestemmelser vedrørende opgaver stillet af direktoratet.
 § 5.  Direktoratet stiller opgaverne ved skriftlige og  

 skriftlig/praktiske prøver på grundlag af indstilling fra opgaveudvalg.
 Opgaverne sendes af direktoratet til seminariets rektor i så god tid, at  

 de er denne i hænde senest 3 dage før den pågældende prøves afholdelse.
 Det påkrævede antal eksemplarer af hver opgave, mindst 3 ud over  

 eksaminandernes antal, pakkes i en uigennemsigtig konvolut, der lukkes med  

 oblat.
Straks efter modtagelsen af opgavepakken kontrollerer rektor, at  

 tidsangivelserne på de modtagne opgavekonvolutter er i overensstemmelse med  

 skemaet for skriftlig eksamen, og at det på opgavekonvolutterne anførte antal  

 eksemplarer er tilstrækkeligt, hvorefter opgavekonvolutterne anbringes i  

 seminariets boks.
Skulle der være indløbet fejl i denne forbindelse, må  

 rektor straks underrette direktoratet herom.
 Bestemmelser vedrørende tilsyn.
 § 6.   Skriftlige prøver.
Rektor udpeger det nødvendige antal tilsynsførende, der skal sørge for, at  

 alt er i orden før prøvens begyndelse.
Der skal være mindst 2 tilsynsførende  

 i hvert lokale, i større lokaler dog mindst 3. Tilsynet udøves fortrinsvis af  

 lærere.
En ved seminariet ansat lærer eller dennes pårørende kan dog normalt  

 ikke føre tilsyn i det fag, hvori læreren selv underviser.
 Eksaminanderne skal placeres i så stor afstand fra hinanden, at ingen  

 eksaminand kan gøre sig bekendt med indholdet i noget af det materiale, der  

 findes på de øvrige eksaminanders pladser.
De tilsynsførende må være til stede 15 minutter før prøvens begyndelse for  

 at anvise eksaminanderne deres pladser.
De tilsynsførende skal under prøven  

 have deres opmærksomhed henvendt udelukkende på eksaminanderne, og de  

 tilsynsførende skal omhyggeligt undgå at forstyrre eksaminanderne i deres  

 arbejde.
Ingen tilsynsførende må meddele eksaminanderne nogen som helst oplysning  

 vedrørende opgaven, dens forståelse eller besvarelse.
Det påhviler de  

 tilsynsførende at kontrollere, at ingen eksaminand anvender ikke-tilladte  

 hjælpemidler.
 Må en eksaminand nødvendigvis forlade lokalet under prøven, må den  

 tilsynsførende, der ledsager den pågældende, nøje påse, at tilladelsen ikke  

 misbruges.
På det fastsatte klokkeslæt åbner rektor i eksamenslokalet  

 opgavekonvolutten og fordeler opgaverne til eksaminanderne.
Såfremt der ved  

 den pågældende prøve anvendes flere lokaler, åbner rektor opgavekonvolutten  

 på sit kontor eller i et andet centralt lokale i overværelse af en  

 tilsynsførende fra hvert af lokalerne 5 minutter inden det fastsatte  

 klokkeslæt, optæller det nødvendige antal eksemplarer til hvert  

 eksamenslokale, og de tilsynsførende bringer dem derefter til samtlige  

 lokaler.
Når de tilsynsførende på det fastsatte klokkeslæt har omdelt  

 opgaverne, sikrer de sig, at hver eksaminand har fået, hvad han/hun skal  

 have.
Overskydende eksemplarer opbevares af tilsynet indtil prøvens  

 afslutning.
Ved prøvens afslutning afhenter de tilsynsførende besvarelserne fra  

 eksaminandernes pladser.
De tilsynsførende påser, at hver eksaminand forinden  

 afleveringen har mærket papirerne med navn, sidetal og studienummer, og  

 kontrollerer antallet af bilag.
 Efter at alle besvarelser er samlet, skal disse straks indpakkes  

 forsvarligt tillige med et eksemplar af opgaven og en fortegnelse over  

 eksaminanderne med angivelse af, om nogen af disse har været fraværende.  

 Pakken afsendes straks anbefalet under rektors ansvar til censor(erne).
 Anvendt kladdepapir, annullerede besvarelser og lignende opbevares på  

 seminariet, jævnfør bekendtgørelsens § 26, stk. 6.
 Praktiske og mundtlige prøver.
 Ved den praktiske del af de kombinerede prøver i henhold til §§ 34, stk.  

 4, 50 og 55 i bekendtgørelse af 17. september 1974 om uddannelse af  

 husholdningslærere udfører eksaminanderne hver sin(e) opgave(r) i  

 eksaminator(er)s og censor(er)s nærværelse.
 Rektor drager omsorg for, at der er forsvarligt tilsyn ved eksaminandernes  

 eventuelle forberedelse i forbindelse med mundtlig eksamen.
Der må ikke meddeles eksaminanderne nogen som helst oplysning vedrørende  

 opgaven, dens forståelse eller udførelse.
Det kontrolleres, at ingen  

 eksaminand anvender ikke-tilladte hjælpemidler.
 Attestation.
 § 7.  Den studerende har personlig ansvaret for ved  

 hjælp af studiebogen at administrere de givne bestemmelser for  

 eksamensdeltagelsen.
Ved eksamen i fag, hvori undervisningen helt eller delvis er obligatorisk,  

 skal den studerende fremlægge lærerens (lærernes) attestation for deltagelse  

 i den pågældende obligatoriske undervisning.
Ved deltagelse i de afsluttende  

 prøver skal den studerende fremlægge lærerens (lærernes) attestation for  

 deltagelse i de supplerende emner samt attestation for gennemført  

 praktikantvirksomhed.
 Sygeksamen.
§ 8.  Studerende, der ikke kan gennemføre eksamen på  

 grund af sygdom eller graviditet, må drage omsorg for, at der fra egen læge  

 snarest muligt tilsendes seminariet sygemelding.
Indtræder sygdommen under  

 selve prøven, må seminariets rektor underrettes, og eksaminanden skal i  

 øvrigt ved fremskaffelsen af lægeattest forholde sig som angivet ovenfor.
 Hvis en eksaminand trods sygdom eller graviditet gennemfører en prøve, vil  

 vedkommende ikke kunne opnå tilladelse til at aflægge sygeeksamen i det  

 pågældende fag.
Studerende, som på grund af sygdom eller graviditet, der er dokumenteret  

 ved lægeattest, ikke har gennemført prøverne i 2. semester, kan deltage i  

 prøven i august eller januar/februar i det eller de fag, hvori den studerende  

 ikke har gennemført eksamen.
Studerende, der på grund af sygdom eller  

 graviditet, der er dokumenteret ved lægeattest, har været forhindret i at  

 gennemføre andre prøver end de ovenfor nævnte, deltager i den (de) pågældende  

 prøve(r) næste gang, der afholdes prøve i faget (fagene). Direktoratet kan  

 for studerende, der er syge ved prøven i 7. semester, foranstalte sygeeksamen  

 uden for eksamensterminerne.
 Mødetidspunkt.
§ 9.  Ved skriftlige og praktiske prøver åbnes  

 eksamenslokalet 15 minutter før det til prøvens begyndelses fastsatte  

 tidspunkt.
Samtlige eksaminander har pligt til at være på plads 5 minutter  

 før prøvens begyndelse.
Møder en eksaminand ikke til det fastsatte tidspunkt,  

 skal han/hun i reglen ikke have adgang til at deltage i prøven, men der kan  

 dog gives den pågældende adgang under forbehold af direktoratets sanktion,  

 når rektor skønner, at der foreligger fyldestgørende grunde for forsinkelsen,  

 og der ikke foreligger grund til at antage, at den pågældende kan have  

 skaffet sig kendskab til opgaven.
 Uanset tilfældigt indtrufne omstændigheder må den skriftlige eller  

 praktiske prøves varighed ikke for nogen eksaminands vedkommende udstrækkes  

 over det for prøvens afslutning fastsatte tidspunkt.
Ved mundtlige prøver, ved hvilke der eventuelt gives forberedelsestid,  

 meddeler seminariet ved opslag tidspunktet for den enkelte eksaminands  

 fremmøde til forberedelsen.
Uanset tilfældigt indtrufne omstændigheder må  

 forberedelsestiden ikke udstrækkes over det for eksaminationens påbegyndelse  

 fastsatte tidspunkt.
 Hjælpemidler/materialer.
§ 10.  Enhver eksaminand får udleveret det til  

 skriftlige og skriftlig/praktiske prøver nødvendige materiale, men har selv  

 ansvar for at medbringe skrive- og tegnerekvisitter, studiemateriale m.v.
Det  

 tillades eksaminander, der fremsætter ønske herom, at benytte egen  

 regnemaskine ved besvarelsen af skriftlige opgaver.
 Tobaksrygning.
 § 11.  Tobaksrygning må ikke finde sted i  

 eksamenslokalerne.
 Afbrydelse.
 § 12.  Under skriftlige og praktiske prøver og ved  

 forberedelse til mundtlig prøve må eksaminanderne ikke henvende sig til andre  

 end de tilsynsførende. Ønsker en eksaminand at henvende sig til tilsynet,  

 markere han/hun dette.
Eksaminanderne må i reglen ikke forlade lokalet, før den skriftlige  

 besvarelse eller den praktiske opgave er afleveret, eller forberedelse til en  

 mundtlig prøve er afsluttet.
Skulle en afbrydelse under en prøve imidlertid  

 være nødvendig, kan en sådan tillades, men den, der ledsager eksaminanden, må  

 nøje påse, at tilladelsen ikke misbruges.
 Aflevering.
§ 13.  Inden aflevering af den skriftlige besvarelse  

 til den tilsynsførende skal eksaminanden kontrollere, at alle løsblade er  

 forsynet med navn, studienummer og sidetal.
De enkelte løsblade skal  

 nummereres, og antal bilag noteres.
 Anvendt kladdepapir, annullerede besvarelser m.v. afleveres ligeledes.
Aflevering af besvarelserne sker ved, at de tilsynsførende afhenter disse  

 fra eksaminandernes pladser.
Efter at aflevering er sket, skal eksaminanden  

 forlade lokalet.
 Afleverer eksaminanden besvarelsen før prøvens afslutning, må han/hun ikke  

 medtage den udleverede opgave, når han/hun forlader eksamenslokalet.
 Uregelmæssigheder.
§ 14.  Konstateres det, at en eksaminand uretmæssigt  

 skaffer sig hjælp ved udarbejdelsen af en skriftlig eller praktisk opgave  

 eller ved forberedelsen til en mundtlig prøve, eller at der anvendes ikke  

 tilladte hjælpemidler dertil, skal rektor straks bortvise ham/hende fra  

 eksamen.
Skulle der være tvivl om berettigelsen af bortvisningen, må  

 eksaminanden fortsætte eksamen, men rektor skal da efter prøven skriftligt  

 indberette sagen til direktoratet, som lader sagen undersøge.
 Den eksaminand, der måtte have hjulpet eller forsøgt at hjælpe en anden,  

 bortvises ligeledes fra den resterende del af eksamen.
 Bortvisning fra eksamen medfører, at den studerende afskæres fra at  

  deltage i de resterende prøver i den pågældende eksamenstermin, og  at  

 karaktererne i de allerede aflagte prøver i eksamensterminen  bortfalder.  

 Eksaminanden henvises til at gå semestret om.
 P.d.v.
