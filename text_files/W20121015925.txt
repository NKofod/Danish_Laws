Offererstatningslovens § 6 a, nedsættelse af erstatning på grund af egen skyld eller accept af risiko, nævnets j.nr. 12-520-21977 Skadevolder blev af retten straffet med fængsel i 6 måneder, hvoraf 3 måneder blev gjort betinget, for overtrædelse af straffelovens § 245, stk. 1, idet skadevolder havde stukket ansøger med en kniv omkring hoften.
Forud for episoden havde der været en række uoverensstemmelser, heriblandt trusler, mellem ansøger og skadevolder.
Sagen blev i retten behandlet som en tilståelsessag, og skadevolder havde i retten forklaret, at han havde kniven med sig for at forsvare sig mod ansøger, som han fra sit hjem havde set vente på sig.
Ansøger var kommet løbende mod skadevolder.
Ansøger boksede skadevolder i brystet og holdt skadevolders hoved nede, så skadevolder ikke kunne komme fri.
Skadevolder havde herefter stukket ansøger med kniven.
Nævnet nedsatte ansøgers erstatning med 1/3 under henvisning til egen skyld.
Nævnet lagde vægt på, at retten ved straffastsættelsen havde anset det som en formildende omstændighed, at skadevolder følte sig truet, og at det efter skadevolders forklaring måtte lægges til grund, at ansøger overfaldt skadevolder, der stak for at forsvare sig.
