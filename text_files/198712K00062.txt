Nr LSF 62 Forslag til Lov om betalingsregler for spildevandsanlæg Fremsat af miljøministeren (Christian Christensen) den 5. november 1987 Vedtaget ved tredjebehandling den 17. december 1987 LOV nr 863 af 23/12/1987 § 1. Kommunalbestyrelsen forestår udførelse, drift og vedligeholdelse af offentlige anlæg til afledning og behandling af spildevand fra ejendomme i kommunen.
Stk. 2. Udgifterne til udførelse, drift og vedligeholdelse af spildevandsanlæg, der er omfattet af en spildevandsplan, herunder udgifter til ejendomserhvervelse og rådighedsindskrænkninger, afholdes gennem bidrag fra de berørte ejere af fast ejendom.
Til udgifterne henregnes også udgifterne til driftsmæssige afskrivninger samt henlæggelser til udbygning eller modernisering af spildevandsanlægget.
Stk. 3. Bidragene består af et tilslutningsbidrag og årlige bidrag, der dækker udgifterne til anlæg og drift, jf. § 2.
Stk. 4. Loven finder tilsvarende anvendelse på fælles anlæg, som etableres med tilladelse efter miljøbeskyttelseslovens § 11, stk.
 1 og 2.
§ 2. Tilslutningsbidraget fastsættes som et engangsbeløb, der forfalder, når ejendommen tilsluttes eller kan tilsluttes spildevandsanlægget.
Bidragets størrelse fastsættes i den enkelte kommune med samme beløb for hver boligenhed.
For erhvervsejendomme fastsættes bidragets størrelse i forhold til den afledningsret, der tillægges erhvervsejendommen ud fra dens grundareal og udnyttelse.
For stats- og amtskommunale vejarealer fastsættes bidragets størrelse i forhold til den afledningsret, der tillægges arealet ud fra dets størrelse.
Afledningsretten udgør mindst 0,25 m3 pr. m2 pr. år.
Stk. 2. De årlige bidrag til anlæg og drift kan kun opkræves fra ejendomme, der er tilsluttet spildevandsanlægget.
Stk. 3. Bidragene efter stk. 2 fastsættes for boligenheder efter skønnet vandforbrug.
Hvor vandmåler kræves, fastsættes bidragene efter det faktiske vandforbrug.
Stk. 4. For erhvervsejendomme fastsættes det årlige bidrag til anlæg og drift efter stk. 2 efter vandforbruget, dog med fradrag af vand, der medgår i produktionen eller af anden grund ikke tilledes kloaksystemet.
Det årlige bidrag til anlæg efter stk. 2 fastsættes dog mindst til den afledningsret, der er tillagt efter stk. 1.
Stk. 5. For stats- og amtskommunale veje fastsættes det årlige bidrag til anlæg efter stk. 2 i forhold til den afledningsret, der er tillagt vejarealet efter stk. 1. Der opkræves ikke driftsbidrag for veje.
Stk. 6. I tilfælde, hvor en erhvervsejendom er beliggende i landzone, skal kommunalbestyrelsen fastsætte bidrag i overensstemmelse med den afledningsret, der tillægges ejendommen som følge af bestemmelserne i by- og landzoneloven.
Stk. 7. Ejendomme, der afleder særlig forurenet spildevand, pålignes særbidrag for så vidt angår driftsbidrag.
Særbidrag kan pålignes for så vidt angår tilslutningsbidrag såvel som årlige anlægsbidrag.
Stk. 8. Kommunalbestyrelsen kan fastsætte regler for særlig vandforbrugende eller stærkt forurenende virksomheder samt for ejendomme med meget lavt vandforbrug.
Stk. 9. For kommunale veje og private fællesveje skal kommunen betale et årligt bidrag til kloakforsyningen på højst 8 pct. af udgifterne til kloakledningsanlæggene.
§ 3. Størrelsen af de bidrag, der er nævnt i § 2, fastsættes af kommunalbestyrelsen.
Stk. 2. De nærmere regler om betalingsordningen fastsættes i en vedtægt, der udarbejdes af kommunalbestyrelsen og omfatter hele kommunen.
Den offentliggøres efter de regler, der gælder for kommunale vedtægter.
Stk. 3. Ejendomme, der tidligere har været inddraget under et offentligt spildevandsanlæg, og som har betalt tilslutningsbidrag hertil, kan ikke pålægges yderligere tilslutningsbidrag, medmindre forhold, som er væsentlige for påligningen, ændrer sig.
§ 4. Kommunalbestyrelsen kan yde henstand med betalingen af tilslutningsbidrag.
Private spildevandsanlæg § 5. Ved private spildevandsanlæg påhviler udgifterne til udførelse, drift og vedligeholdelse de ejendomme, der er tilsluttet det pågældende anlæg.
Stk. 2. I tilfælde af uenighed om fordeling af de udgifter, der er nævnt i stk. 1, træffer kommunalbestyrelsen afgørelse herom.
Stk. 3. Såfremt et privat spildevandsanlæg er eller ønskes tilsluttet et offentligt spildevandsanlæg helt eller delvis, fastsætter kommunalbestyrelsen et bidrag for tilslutningen, som fordeles på de berørte ejendomme.
Stk. 4. Når et privat spildevandsanlæg er tilsluttet, betales årlige bidrag i overensstemmelse med reglerne i § 2.
§ 6. Ved offentlig overtagelse af private spildevandsanlæg opkræves tilslutningsbidrag, jf. § 2, og der ydes ejerne godtgørelse for anlæggets værdi.
Stk. 2. I mangel af enighed afgøres spørgsmålet om godtgørelse efter stk. 1 af landvæsenskommissionen.
Stk. 3. Efter overtagelsen påhviler ansvaret for anlæggets drift og vedligeholdelse kommunalbestyrelsen.
Der opkræves årligt anlægs~ og driftsbidrag i overensstemmelse med kommunens betalingsvedtægt.
§ 7. Kommunalbestyrelsen kan fastsætte bidrag for tømning og bortskaffelse af slam og spildevand fra tanke for spildevand.
Kommunalbestyrelsen kan endvidere bestemme, hvorledes udgifterne til undersøgelser, der er nødvendige for en vurdering af, om nedsivningsanlæg kan etableres, skal fordeles på de pågældende ejendomme.
Stk. 2. De nærmere betalingsregler efter stk. 1, 1. pkt, fastsættes i kommunens betalingsvedtægt, jf. § 3.
Fælles bestemmelser § 8. Kommunalbestyrelsens afgørelser og vedtagelser efter loven kan ikke indbringes for anden administrativ myndighed.
§ 9. Miljøministeren kan fastsætte nærmere regler om udførelse, drift og vedligeholdelse af spildevandsanlæg og om bidrag hertil.
Stk. 2. Miljøministeren kan bestemme, at amtsrådet i tilfælde af uenighed mellem de pågældende kommunalbestyrelser træffer afgørelse om udførelse af og fordeling af udgifter til fælleskommunale anlæg.
§ 10. Bidrag, som påhviler en fast ejendom til et offentligt spildevandsanlæg, samt de i § 7 nævnte bidrag har samme pante- og fortrinsret som de kommunale skatter, der hviler på faste ejendomme.
Bidragene tillægges udpantningsret.
 Ikrafttræden m.v.
§ 11. Loven træder i kraft den 1. januar 1988 og finder anvendelse på betalingsvedtægter, der udarbejdes efter lovens ikrafttræden.
Stk. 2. Der skal senest den 1. januar 1993 være udarbejdet en fælles betalingsvedtægt for kommunen i overensstemmelse med loven.
Stk. 3. Når en betalingsvedtægt er udarbejdet i overensstemmelse med denne lov, bortfalder alle tidligere trufne afgørelser eller vedtægter om betaling, jf. dog stk. 4.
Stk. 4. De afgørelser og vedtægter, der er nævnt i stk. 3, bevarer dog deres gyldighed med hensyn til afviklingen af pålignede, men ikke betalte tilslutningsbidrag.
Der kan i særlige tilfælde i betalingsvedtægten fastsættes andre regler om afviklingen af pålignede bidrag.
Stk. 5. Uanset bestemmelser i gældende vedtægter ophæves kommunalbestyrelsens forpligtelse til at yde tilskud til offentlige spildevandsanlæg den 1. januar 1988. For kommuner, der allerede har budgetteret med at yde tilskud i 1988, ophæves forpligtelsen til at yde tilskud til offentlige spildevandsanlæg fra den 1. januar 1989.
§ 12. Med virkning fra kommunalbestyrelsens vedtagelse af betalingsvedtægter efter loven ophæves § 11, stk. 6, § 26, § 27, stk. 1-3 og stk. 5-8, § 28, stk. 1, og § 33 i lov om miljøbeskyttelse, jf. lovbekendtgørelse nr. 85 af 8. marts 1985. I § 70 udgår med virkning fra samme tidspunkt », og 27, stk. 8«,  

 og i § 83, stk. 3, ændres »§ 28« til: »§ 28, stk. 2«. §  

 27, stk. 4, ophæves den 1. januar 1988.
 § 13. Loven gælder ikke for Færøerne og Grønland.
Oprindeligt fremsat lovforslag Offentlige spildevandsanlæg § 1. Kommunalbestyrelsen forestår udførelse, drift og vedligeholdelse af offentlige anlæg til afledning og behandling af spildevand fra ejendomme i kommunen.
Stk. 2. Udgifterne til udførelse, drift og vedligeholdelse af spildevandsanlæg, der er omfattet af en spildevandsplan, herunder udgifter til ejendomserhvervelse og rådighedsindskrænkninger, afholdes gennem bidrag fra de berørte ejere af fast ejendom.
Til udgifterne henregnes også udgifterne til driftsmæssige afskrivninger samt henlæggelser til udbygning eller modernisering af spildevandsanlægget.
Stk. 3. Bidragene består af et tilslutningsbidrag og årlige bidrag, der dækker udgifterne til anlæg og drift, jf. § 2.
Stk. 4. Loven finder tilsvarende anvendelse på fælles anlæg, som etableres med tilladelse efter miljøbeskyttelseslovens § 11, stk.
 1 og 2.
§ 2. Tilslutningsbidraget fastsættes som et engangsbeløb, der forfalder, når ejendommen tilsluttes eller kan tilsluttes spildevandsanlægget.
Bidragets størrelse fastsættes i den enkelte kommune med samme beløb for hver boligenhed.
For erhvervsejendomme fastsættes bidragets størrelse i forhold til den afledningsret, der tillægges erhvervsejendommen ud fra dens grundareal og udnyttelse.
Afledningsretten udgør mindst 0,25 m3 pr. m2 pr. år.
Stk. 2. De årlige bidrag til anlæg og drift kan kun opkræves fra ejendomme, der er tilsluttet spildevandsanlægget.
Stk. 3. Bidragene efter stk. 2 fastsættes for boligenheder efter skønnet vandforbrug.
Hvor vandmåler kræves, fastsættes bidragene efter det faktiske vandforbrug.
Stk. 4. For erhvervsejendomme fastsættes det årlige bidrag til anlæg og drift efter stk. 2 efter vandforbruget, dog med fradrag af vand, der medgår i produktionen eller af anden grund ikke tilledes kloaksystemet.
Det årlige bidrag til anlæg efter stk. 2 fastsættes dog mindst til den afledningsret, der er tillagt efter stk. 1.
Stk. 5. I tilfælde, hvor en erhvervsejendom er beliggende i landzone, skal kommunalbestyrelsen fastsætte bidrag i overensstemmelse med den afledningsret, der tillægges ejendommen som følge af den givne zonelovstilladelse.
Stk. 6. Ejendomme, der afleder særligt forurenet spildevand, pålignes særbidrag, for så vidt angår driftsbidrag.
Særbidrag kan pålignes, for så vidt angår tilslutningsbidrag såvel som årlige anlægsbidrag.
Stk. 7. Kommunalbestyrelsen kan fastsætte regler for særligt vandforbrugende eller stærkt forurenende virksomheder samt for ejendomme med meget lavt vandforbrug.
 Stk. 8. Der betales ikke bidrag for vejarealer.
§ 3. Størrelsen af de bidrag, der er nævnt i § 2, fastsættes af kommunalbestyrelsen.
Stk. 2. De nærmere regler om betalingsordningen fastsættes i en vedtægt, der udarbejdes af kommunalbestyrelsen og omfatter hele kommunen.
Den offentliggøres efter de regler der gælder for kommunale vedtægter.
Stk. 3. Ejendomme, der tidligere har været inddraget under et offentligt spildevandsanlæg, og som har betalt tilslutningsbidrag hertil, kan ikke pålægges yderligere tilslutningsbidrag, medmindre forhold som er væsentlige for påligningen ændrer sig.
§ 4. Kommunalbestyrelsen kan yde henstand med betalingen af tilslutningsbidrag.
Private spildevandsanlæg § 5. Ved private spildevandsanlæg påhviler udgifterne til udførelse, drift og vedligeholdelse de ejendomme, der er tilsluttet det pågældende anlæg.
Stk. 2. I tilfælde af uenighed om fordeling af de udgifter, der er nævnt i stk. 1, træffer kommunalbestyrelsen afgørelse herom.
Stk. 3. Såfremt et privat spildevandsanlæg er eller ønskes tilsluttet et offentligt spildevandsanlæg helt eller delvis, fastsætter kommunalbestyrelsen et bidrag for tilslutningen, som fordeles på de berørte ejendomme.
Stk. 4. Når et privat spildevandsanlæg er tilsluttet, betales årlige bidrag i overensstemmelse med reglerne i § 2.
§ 6. Ved offentlig overtagelse af private spildevandsanlæg opkræves tilslutningsbidrag jf. § 2, og der ydes ejerne godtgørelse for anlæggets værdi.
Stk. 2. I mangel af enighed afgøres spørgsmålet om godtgørelse efter stk. 1 af landvæsenskommissionen.
Stk. 3. Efter overtagelsen påhviler ansvaret for anlæggets drift og vedligeholdelse kommunalbestyrelsen.
Der opkræves årligt anlægs~ og driftsbidrag i overensstemmelse med kommunens betalingsvedtægt.
§ 7. Kommunalbestyrelsen kan fastsætte bidrag for tømning og bortskaffelse af slam og spildevand fra tanke for spildevand.
Kommunalbestyrelsen kan endvidere bestemme, hvorledes udgifterne til undersøgelser, der er nødvendige for en vurdering af, om nedsivningsanlæg kan etableres, skal fordeles på de pågældende ejendomme.
Stk. 2. De nærmere betalingsregler efter stk. 1, 1. pkt, fastsættes i kommunens betalingsvedtægt, jf. § 3.
Fælles bestemmelser § 8. Kommunalbestyrelsens afgørelser og vedtagelser efter loven kan ikke indbringes for anden administrativ myndighed.
§ 9. Miljøministeren kan fastsætte nærmere regler om udførelse, drift og vedligeholdelse af spildevandsanlæg og om bidrag hertil.
Stk. 2. Miljøministeren kan bestemme, at amtsrådet i tilfælde af uenighed mellem de pågældende kommunalbestyrelser træffer afgørelse om udførelse af og fordeling af udgifter til fælleskommunale anlæg.
§ 10. Bidrag, som påhviler en fast ejendom til et offentligt spildevandsanlæg, samt de i § 7 nævnte bidrag, har samme pante- og fortrinsret som de kommunale skatter, der hviler på faste ejendomme.
Bidragene tillægges udpantningsret.
Ikrafttræden m.v.
§ 11. Loven træder i kraft den 1. januar 1988 og finder anvendelse på betalingsvedtægter, der udarbejdes efter lovens ikrafttræden.
Stk. 2. Der skal senest den 1. januar 1993 være udarbejdet en fælles betalingsvedtægt for kommunen i overensstemmelse med loven.
Stk. 3. Når en betalingsvedtægt er udarbejdet i overensstemmelse med denne lov, bortfalder alle tidligere trufne afgørelser eller vedtægter om betaling, jf. dog stk. 4.
Stk. 4. De afgørelser og vedtægter, der er nævnt i stk. 3, bevarer dog deres gyldighed med hensyn til afviklingen af pålignede, men ikke betalte tilslutningsbidrag.
Der kan i særlige tilfælde i betalingsvedtægten fastsættes andre regler om afviklingen af pålignede bidrag.
Stk. 5. Uanset bestemmelser i gældende vedtægter ophæves kommunalbestyrelsens forpligtelse til at yde tilskud til offentlige spildevandsanlæg den 1. januar 1988.
§ 12. Med virkning fra kommunalbestyrelsens vedtagelse af betalingsvedtægter efter loven ophæves § 11, stk. 6, § 26, § 27, stk. 1-3 og stk. 5-8, § 28, stk. 1 og § 33 i lov om miljøbeskyttelse, jf. lovbekendtgørelse nr. 85 af 8. marts 1985. I § 70 udgår med virkning fra samme tidspunkt », og 27, stk. 8«,  

 og i § 83, stk. 3 ændres »§ 28« til: »§ 28, stk. 2«. §  

 27, stk. 4 ophæves den 1. januar 1988.
 § 13. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger 1. Indledning Efter anmodning fra Miljøministeriet nedsatte Miljøstyrelsen i september 1984 et udvalg med den opgave at gennemgå og stille forslag til ændring af de gældende regler for kommunernes opkrævning af bidrag til dækning af udgifterne ved anlæg, drift og vedligeholdelse af spildevandsanlæg.
Baggrunden for ministerens henvendelse var bl.a., at Kommunernes Landsforening under drøftelserne i forbindelse med miljøbeskyttelseslovens ændring i 1982 havde gjort gældende, at der herskede stor usikkerhed med hensyn til kommunernes adgang til at udarbejde nye betalingsregler, der berørte områder, som hidtil havde været reguleret af landvæsensretskendelser efter den før miljøbeskyttelsesloven gældende lovgivning.
Ministeren afgav i denne forbindelse tilsagn om at ville lade spørgsmålet undersøge af en arbejdsgruppe.
Udvalget blev sammensat af repræsentanter for Kommunernes Landsforening, Københavns og Frederiksberg Kommuner, Indenrigsministeriet og Miljøstyrelsen.
Miljøstyrelsen varetog formandskabet og sekretariatet for udvalget.
Udvalget fik til opgave at gennemgå hele det gældende regelsæt på betalingsområdet med særligt henblik på at vurdere forenklingsmulighederne inden for eller ved forslag til ændring af disse regler, herunder også med hensyn til de gældende regler om klage.
I sommeren 1986 har udvalget afsluttet sit arbejde med afgivelse af betænkning (Betænkning fra Miljøstyrelsen nr. 1/1986.
 Betalingsvedtægter).
Den 18. november 1986 vedtog Folketinget efter en debat om forureningen af danske havområder en motiveret dagsorden, hvori Folketinget bl.a. opfordrede regeringen til inden 1. februar 1987 at fremlægge en samlet plan for begrænsning af udledningen af kvælstof og fosfor til vandmiljøet.
I overensstemmelse hermed udarbejdede miljøministeren en handlingsplan af 31. januar 1987 om forureningen af det danske havmiljø med næringssalte.
Den 18. februar 1987 vedtog Folketinget en motiveret dagsorden, ifølge hvilken Folketingets miljø- og planlægningsudvalg skulle ændre planen.
Handlingsplanen blev herefter behandlet i Folketingets miljø- og planlægningsudvalg.
Udvalgsarbejdet blev afsluttet med afgivelsen af en beretning af 30. april 1987 om en vandmiljøhandlingsplan, hvori et flertal indstillede en række ændringer i planen.
Det fremgår af vandmiljøhandlingsplanen, at de kommunale spildevandsanlæg skal finansieres gennem særlige betalingsvedtægter, hvorefter forbrugerne betaler udgifterne.
Hovedsigtet med dette lovforslag er at gennemføre vandmiljøhandlingsplanens forudsætning om fuld brugerfinansiering af de meget betydelige udgifter, der er forbundet med realiseringen af den forbedrede spildevandsrensning i kommunerne, samt at gennemføre betalingsvedtægtsbetænkningens forslag om forenkling.
2. Gældende ret Anlæg, drift og vedligeholdelse af spildevandsanlæg varetages i dag i overvejende grad som en kommunal opgave.
Der findes dog også ordninger, hvorefter spildevandsudledere for egen regning har etableret og driver spildevandsanlæg, de såkaldte fælles private spildevandsanlæg, med de fornødne tilladelser fra myndighederne efter reglerne herom.
Hovedparten af de meget betydelige omkostninger, der er forbundet med spildevandsbortskaffelsen, afholdes af de berørte grundejere.
Fordelingen af udgifterne var tidligere indgående reguleret i vandløbsloven.
Hovedreglen var i grove træk, at forslag til fordeling af udgifterne blev udarbejdet af kommunalbestyrelsen eller af den ansvarlige for et privat anlæg og blev godkendt af landvæsensretten.
Ved miljøbeskyttelseslovens ikrafttræden den 1. oktober 1974 blev landvæsensretternes funktion på dette område afskaffet.
Spørgsmålet om fordelingen af udgifterne ved spildevandsanlæg blev i stedet overladt til kommunalbestyrelsens egen afgørelse uden forelæggelse for anden myndighed, dog med en klageadgang til Miljøstyrelsen, begrænset til efterprøvelse af retlige spørgsmål.
Grundlaget for afgiftsopkrævningen er således i dag enten stadigt gældende landvæsensretskendelser eller regler fastsat af kommunalbestyrelser efter miljøbeskyttelseslovens § 27.
Miljøbeskyttelsesloven fastsætter imidlertid ikke nærmere kriterier for udgiftsfordelingen, og kommunalbestyrelserne er inden for rammerne af § 27 principielt frit stillet med hensyn til den konkrete udformning af betalingsordningerne.
Det kan i dag konstateres, at de gældende betalingsregler indbyrdes varierer så meget, at det ikke er muligt at give en landsdækkende beskrivelse.
Ikke alene varierer forholdene fra kommune til kommune, men også inden for den enkelte kommune kan situationen være den, at der administreres efter forskellige betalingsprincipper.
Dette gælder ikke blot de forskellige fordelingskriterier, men også med hensyn til centrale spørgsmål som f.eks. forholdet mellem udgiftsbelastningen af nye og allerede tilsluttede ejendomme, eller hvilke bidragstyper der skal finansiere de enkelte udgiftsposter.
Hertil kommer, at de enkelte betalingsregler som regel er så detaljeret og kompliceret udformet, at de er vanskelige at administrere, og sidst men ikke mindst har vanskeligt ved at vinde forståelse og accept hos de berørte brugere.
3. Udvalgets arbejde I sin ovennævnte betænkning er udvalget nået til den konklusion, at hverken miljømæssige eller økonomiske hensyn har kunnet begrunde fastsættelsen af så detaljerede regler for betalingen, som tilfældet er i dag.
Selv om der kan fremføres en række principielle argumenter for, at sigtet med reglerne bør være en tilnærmelsesvis dækning af de udgifter, som de enkelte udledere eller grupper heraf belaster den samlede ordning med, har opfyldelsen af dette formål i praksis ført til så detaljerede regler, at betalingsområdet stort set må betragtes som uoverskueligt.
Udvalget har således fundet, at de gældende betalingsregler generelt set giver anledning til betydelige vanskeligheder, og at der på området generelt er et betydeligt behov for forenkling og smidiggørelse.
Betalingsområdet bør efter udvalgets opfattelse gøres mere administrerbart og forståeligt.
Udvalget har derfor fremsat forslag til en fremtidig model for ensartede og forenklede kommunale betalingsregler for spildevandsbortskaffelse.
Forslaget bygger på en forsyningsselskabsmodel, hvor spildevandsbidrag for ensartede grupper af udledere er den samme uanset geografisk beliggenhed inden for kommunen og uanset, hvilke omkostninger, der har været forbundet med etablering af spildevandsanlæg i det pågældende område.
Bidraget skal beregnes på grundlag af kloakforsyningens samlede udgifter.
Efter udvalgets opfattelse bør betalingsreglerne indrettes således, at der betales et eengangsbidrag »tilslutningsbidrag« for tilslutningsmulighed, hvorefter kommunernes finansieringsbehov i øvrigt dækkes af årlige bidrag til henholdsvis anlægs- og driftsudgifter.
4. Lovforslagets hovedprincipper Det foreliggende lovforslag er udarbejdet i overensstemmelse med udvalgets forslag om en forenkling.
De kommende regler foreslås udformet i en selvstændig lov, der fastlægger rammerne for en ensartet, hensigtsmæssig og rimelig finansiering af spildevandsbortskaffelsen i Danmark.
Lovforslaget bygger på det hovedprincip, at spildevandsafledning eller kloakforsyning er en forsyningsvirksomhed, der finansieres af brugerne og dermed også »forurenerne« efter ensartede retningslinjer.
Lovforslaget har forudsat, at anlæg og drift af kloaksystemer og rensningsanlæg i dag rent faktisk i altovervejende grad sker i kommunalt regie, men udelukker ikke etableringen eller opretholdelsen af de hidtil kendte private spildevandsanlæg.
Lovforslagets hovedområde er den almindelige kloakforsyning.
For afledning af særligt forurenet spildevand skal der opkræves særbidrag.
Under forudsætning af lovforslagets vedtagelse vil Miljøministeriet udfærdige en standardvedtægt som vejledning for kommunerne, når de skal udmønte deres betalingsregler i vedtægter i overensstemmelse med loven afhængig af den enkelte kommunes konkrete forhold.
Et udkast til en sådan standardvedtægt er optaget som bilag til bemærkningerne til lovforslaget.
Der vil herved fremover være skabt et forenklet og administrerbart grundlag for opkrævningen af betalingen for spildevandsbortskaffelse.
De nye ensartede regler vil samtidig fjerne grundlaget for opretholdelsen af en særlig klageadgang over kommunalbestyrelsens beslutninger.
5. Hovedindholdet af den fremtidige betalingsmodel Med forbillede i telefonvæsenets opkrævningssystem indrettes betalingsreglerne for spildevandsbortskaffelsen inden for den enkelte kommunes kloakforsyning således, at der betales en eengangsafgift for tilslutningsmulighed til det offentlige spildevandsanlæg suppleret af løbende anlægs- og driftsafgifter.
Eengangsafgiften, tilslutningsbidraget, betragtes som en afgift for tilslutningsmulighed, som kun betales een gang.
Når denne afgift er betalt, skal ejendommens ejer - hvis ejendommens anvendelse ikke ændres - ikke senere kunne mødes med krav om nye, større engangsbetalinger (»supplerende tilslutningsbidrag«,  

 »reduceret tilslutningsbidrag«, »moderniseringsbidrag« m.v.) til den offentlige kloakforsyning.
Afgiften betales een gang for alle for tilslutningsmulighed, hvorefter kommunens øvrige og fremtidige finansieringsbehov alene dækkes af de løbende afgifter.
For så vidt angår den del af udgifterne til spildevandsanlæg, som ikke dækkes af tilslutningsbidrag, dækkes disse af løbende afgifter, henholdsvis et anlægsbidrag og et driftsbidrag.
Tilslutningsbidraget og det løbende anlægsbidrag finansierer de anlægsarbejder, som er opført i kloakforsyningens anlægsregnskab, mens driftsbidraget dækker de udgifter, som opføres på driftsregnskabet.
Afledere af spildevand opdeles i to kategorier.
- Boligbidrag (helårsboliger og fritidshuse) - Erhvervsbidrag (industri, skoler, hoteller, kontorer og byggeri i øvrigt, som ikke kan henføres til boligbidrag).
Bidragene fastsættes af kommunalbestyrelsen for det kommende år i forbindelse med den årlige budgetlægning.
Det vil dog ikke være hensigtsmæssigt, såfremt der kommer for store udsving i bidragsfastsættelsen for de enkelte år.
Kommunalbestyrelserne vil således få en betydelig frihed til at fastlægge fordelingen af indtægterne på tilslutningsbidrag og løbende anlægsbidrag, idet det f.eks. ikke vil være et krav, at tilslutningsbidragene fuldt ud skal dække udgifterne til detailkloakering.
A.
Boligbidrag Tilslutningsbidraget opkræves ens i hele kommunen pr. boligenhed een gang for alle for tilslutning til det offentlige kloaknet.
Ved en boligenhed forstås et parcelhus, rækkehus, stuehus til landbrugsejendom, etagebolig, andelslejlighed, ejerlejlighed, sommerhus m.v.
Der opkræves ikke yderligere tilslutningsbidrag for boliger, der tidligere har betalt.
Det løbende anlægsbidrag opkræves i forhold til vandforbrug, der kan fastsættes skønsmæssigt pr. boligenhed.
Driftsbidraget opkræves i forhold til vandforbrug, der kan fastsættes skønsmæssigt pr. boligenhed.
Der sondres i dag i vidt omfang mellem forskellige anvendelseskategorier inden for boligsektoren, således at der med reglerne tilsigtes en tilnærmelsesvis dækning af de omkostninger, der er forbundet med kloakering m.v. af de enkelte anvendelsestyper.
Etageejendomme behandles således i almindelighed lempeligere end f.eks. parcelhuse ud fra et omkostningssynspunkt.
Det var det nedsatte udvalgs opfattelse, at de omkostningsmæssige og belastningsmæssige forskelle på kloakering og rensning inden for de forskellige anvendelseskategorier ofte har været overvurderet, og at det derfor i almindelighed er et spørgsmål, om det stadig er rimeligt at opretholde en sådan skelnen inden for boligområdet.
Det foreslås, for at opnå forenkling, i stedet, at der opkræves en afgift for afledningsret fra hver boligenhed, der f.eks. kan defineres som en eenfamiliebolig med selvstændigt køkken.
Der er dog intet, der i den foreslåede model forhindrer kommunalbestyrelserne i at fastsætte visse tilslutningsbidrag til brøkdele af et normalbidrag.
B.
Erhvervsbidrag Inden for dette område er der betydelige forskelle i belastning og omkostninger ved kloakering og rensning.
Udvalget har fundet, at en afgift efter en afledningsret, baseret på areal og udnyttelse, vil udgøre et godt grundlag for bidragsfastsættelsen.
Ved fastsættelsen af afledningsretten tages udgangspunkt i ejendommens vandforbrug.
Afledningsretten udgør dog mindst 0,25 m3/m2 grundareal pr. år.
Når afledningsretten har fastsat en mindsteværdi, er det af hensyn til erhvervsarealer med lille vandforbrug, der herved vil komme til at bidrage til det kloaknet, kommunen har udlagt, og som også vil aflede regnvand fra befæstede arealer.
Tilslutningsbidragets størrelse udregnes ud fra afledningsretten i forhold til normalvandforbruget fra boligenhederne.
For en grund på 4.000 m2, hvor afledningsretten er fastsat til 0,25 m3/m2/år, vil det bidragspligtige årlige vandforbrug således udgøre 1.000 m3. Er normalvandforbruget for boligenhederne fastsat til 200 m3/år, vil der for denne grund skulle betales 5 normaltilslutningsbidrag.
Skønner kommunen, at vandforbruget på grunden udgør 2.000 m3 pr. år, fastsættes afledningsretten til denne værdi.
Der betales da 10 normaltilslutningsbidrag.
Udvides afledningsretten, kan der opkræves nyt tilslutningsbidrag for udvidelsen efter samme princip.
For særligt vandforbrugende industrier kan forholdene være så specielle, at tilslutningsbidraget må fastsættes særskilt.
De løbende bidrag opkræves efter målt eller skønnet vandforbrug.
Der betales ikke bidrag af vand, der medgår i produktionen eller af anden grund ikke tilledes kloaksystemet.
I disse tilfælde må der dog kræves, at vandmængden ledes gennem bimåler, eller at forbrugeren i øvrigt er i stand til at godtgøre størrelsen af den vandmængde, der ønskes fritaget.
For så vidt angår de løbende anlægsbidrag, kan der ikke opkræves mindre, end hvad der svarer til den afledningsret, der er tillagt ejendommen.
 For særligt forurenet spildevand kan opkræves særbidrag .
Spørgsmålet om vejes bidrag var genstand for en omfattende debat i udvalget.
Hidtil har der i kommunernes tilskud indgået en vis betaling for tilslutning af vejene til kloaknettet.
Tilsvarende har der været betalt bidrag for stats- og amtskommunale veje.
Lovforslaget friholder samtlige veje for bidrag.
For dette taler, at vejene har en almen interesse for en kommunes befolkning og erhvervsliv, og at vejenes bidrag derfor bør indgå som en naturlig del af bolig- og erhvervsbidragene.
Herved opnås en administrativ forenkling.
Det er derimod en selvfølge, at staten, amter og kommuner betaler bidrag for egne ejendomme og arealer.
6. Økonomiske og administrative konsekvenser Forslaget om indførelse af en forsyningsselskabsmodel og bortfald af kommunernes pligt til at yde tilskud til spildevandsanlæg indebærer, at kommunernes indtægter forøges, idet tilslutnings- og vandafledningsbidrag fremtidigt fuldt ud dækker udgifterne til anlæg og drift af spildevandsanlæg.
Administrativt vil indførelsen af ensartede og forenklede betalingsregler samt afskaffelse af klageadgangen indebære en forenkling af administrationen for såvel primærkommunerne som Miljøministeriet.
De statslige merudgifter eller besparelser samt ændringer i personaleforbruget som følge af lovforslaget vil blive taget op til en samlet vurdering i forbindelse med den samlede gennemførelse af vandmiljøplanen, med de justeringer, der følger af miljø- og planlægningsudvalgets beretning af 30. april 1987.
Spørgsmålet om eventuelle primær- og amtskommunale merudgifter eller besparelser og kommunaløkonomiske konsekvenser i øvrigt som følge af lovforslaget vil blive forhandlet med de kommunale organisationer i sammenhæng med de øvrige lovforslag, bekendtgørelser og andre initiativer, der vil indgå i den samlede gennemførelse af vandmiljøplanen.
Der vil herved også blive taget hensyn til, at kommunernes pligt til at yde tilskud til spildevandsanlæg bortfalder, og at anlæg og drift af kommunale spildevandsanlæg således fuldt ud skal finansieres af brugerne.
7. Hørte organisationer og myndigheder Lovforslaget har været forelagt følgende organisationer og myndigheder:
Landbrugsrådet De danske Landboforeninger De danske Husmandsforeninger Dansk Fiskeriforening Danmarks Havfiskeriforening Arbejderbevægelsens Erhvervsråd Amtsrådsforeningen i Danmark Hovedstadsrådet Danmarks Naturfredningsforening Entreprenørforeningen Friluftsrådet Danmarks Sportsfiskerforbund Greenpeace NOAH Forbrugerrådet Arbejdsministeriet Boligministeriet Byggestyrelsen Energiministeriet Fiskeriministeriet Industriministeriet Stadsingeniørforeningen Indenrigsministeriet Kommunernes Landsforening Københavns Kommune Frederiksberg Kommune Industrirådet Justitsministeriet Landbrugsministeriet Ministeriet for Offentlige Arbejder Administrationsdepartementet Budgetdepartementet Landsorganisationen i Danmark Håndværksrådet Ministeriet for Skatter og Afgifter Bemærkninger til de enkelte bestemmelser Til § 1 Lovforslaget tager udgangspunkt i det forhold, at kloakering i dag i altovervejende grad udføres ved kommunal foranstaltning, men lovforslaget tager ikke sigte på at gøre kloakering til en kommunal pligtmæssig opgave.
Der kan spores en tendens til, at kommunalbestyrelsen gradvist også overtager private fælles spildevandsanlæg, selv om det fortsat ikke er usædvanligt, at spildevandsanlæg etableres, drives og vedligeholdes af grundejerne i et område.
Bortskaffelse af spildevand og etablering og drift af de nødvendige anlæg hertil er en meget vigtig miljømæssig opgave, hvor finansieringen af anlæggene også spiller en stor rolle.
Som anført i de almindelige bemærkninger kan hverken miljømæssige eller økonomiske hensyn imidlertid begrunde fastsættelsen af så detaljerede regler for betalingen, som tilfældet er i dag.
Det er endvidere væsentligt at få gjort op med de betydelige variationer i beregningsgrundlag, bidragstyper, opkrævningsform m.v., der eksisterer i dag, og ikke mindst at søge bort fra forsøg på at opnå »millimeter-retfærdighed« gennem udarbejdelse af detaljerede, ofte uforståelige og uadministrerbare betalingsregler.
Lovforslaget tilsigter derfor at danne rammerne for udarbejdelsen af ensartede og forenklede regler for afholdelse og fordeling af udgifter til spildevandsanlæg.
Lovforslaget har taget udgangspunkt i det ønskelige i, at der etableres en ensartet betalingsordning for offentlige spildevandsanlæg inden for den enkelte kommune.
Spildevandsafgiften for ensartede grupper af udledere skal således som udgangspunkt være den samme uanset geografisk beliggenhed inden for kommunen, og uanset hvilke omkostninger der har været forbundet med etablering af spildevandsanlæg i det pågældende område.
Afgiften skal beregnes på grundlag af kloakforsyningens samlede udgifter.
Lovforslaget viderefører, hvad der er gældende i miljøbeskyttelsesloven og gælder for kommunale forsyningsvirksomheder, at virksomheden skal »hvile i sig selv«, miljøbeskyttelseslovens § 27 stk. 2. Der må ikke opkræves større samlede bidrag fra de til forsyningen tilsluttede forbrugere, end hvad svarer til omkostningerne ved anlæggets etablering og drift.
Princippet indebærer, at der skal være balance mellem den samlede kloakforsynings, ikke det enkelte anlægs, indtægter og udgifter om end ikke i de enkelte regnskabsår så dog over en vis periode.
Dette betyder dog ikke, at kommunalbestyrelsen i forbindelse med meddelelse af tilslutningstilladelse ikke kan stille vilkår for tilslutningen, f.eks. forrensning, tilladelige vandmængder m.v.
Det er således væsentligt for gennemførelsen af en forenklet og forståelig ordning med ensartede regler for betaling, at kloakforsyningen kan betragtes som en kommunal forsyningsvirksomhed på linje med kommunernes varetagelse af forsyningen på en række andre områder, der bygger på princippet om brugerfinansiering, og hvor borgerne tilbydes forsyning på lige betalingsvilkår.
Efter miljøbeskyttelseslovens § 27, jf. den tidligere bestemmelse i vandløbslovens § 74 b hviler bidrag til spildevandsanlæg på vedkommende grundejer.
I de hyppigst forekommende situationer, hvor grundejeren er den samme som ejeren af bygninger på grunden, giver dette ikke anledning til tvivl.
I tilfælde, hvor bygninger er opført på lejet areal, fortolker man reglerne således, at anlægsbidrag som en slags byggemodningsudgift påhviler grundejeren, medens driftsbidrag kan opkræves hos lejeren.
Under forhandlingerne om udkastet til lovforslaget har der været fremsat ønske om, at denne ordning ændres således, at også anlægsbidrag kan opkræves hos ejeren af de pågældende bygninger, hvorfra spildevandsudledningen sker.
Spørgsmålet er bl.a. aktuelt for en række erhvervsvirksomheder, der er anlagt på kommunale havnearealer.
 Ved formuleringen »ejere af fast ejendom« i lovforslagets § 1,  

 stk.
2, har man i overensstemmelse med lovforslagets hovedintention om brugerbetaling ønsket at imødekomme disse ønsker, således at ejere af bygninger, der er opført på lejet areal, kan opkræves både anlægsbidrag og driftsbidrag.
Det er dog en forudsætning, at de pågældende bygninger er selvstændigt matrikuleret, således at de udgør »en fast ejendom« efter tinglysningsloven.
Med hensyn til hæftelsen for de pågældende bidrag henvises til lovforslagets § 10.
Spildevandsanlæg defineres efter § 2, stk. 3, i Miljøministeriets bekendtgørelse nr. 248 af 15. maj 1986 om tilførsel af spildevand til vandløb, søer eller havet m.v. som »åbne såvel som lukkede ledninger og andre anlæg, der tjener til afledning og behandling af spildevand i forbindelse med udledning til vandløb, søer eller havet«.
Anlægget omfatter altså både stikledninger fra grundgrænsen, detailkloakker, hovedkloakker, afskærende ledninger, hovedledninger og rensningsanlæg.
Det følger af bekendtgørelsens § 14, at grænsen for, hvad der betragtes som offentligt spildevandsanlæg, falder sammen med grundgrænsen til den enkelte ejendom.
Lovforslaget berører ikke selve beslutningen om, hvor og hvorledes kloakledningsarbejdet skal udføres og de tidsmæssige terminer herfor.
Beslutninger herom finder sted i forbindelse med spildevandsplanlægningen og følger procedurereglerne herfor.
Lovforslaget omfatter også betalingsspørgsmål i forbindelse med nedsivningsanlæg og samletanke, jf. miljøbeskyttelseslovens § 11 samt tømningsordninger i forbindelse hermed, jf. lovforslagets § 1, stk. 4 og § 7.
Lovforslaget vedrører ikke spørgsmålet om, hvilke godkendelser eller tilladelser fra myndighederne der er nødvendige for en given spildevandsudledning enten direkte til recipient eller gennem tilslutning til et offentligt eller privat spildevandsanlæg.
I denne forbindelse skal opmærksomheden henledes på, at tilladelsen til udledning af spildevand fra de såkaldte særligt forurenende virksomheder, f.eks. miljøbeskyttelseslovens kapitel 5, heller ikke reguleres af loven.
Herom gælder de almindelige regler i miljøbeskyttelsesloven og de i medfør heraf udfærdigede regler.
Til § 2 I den nye bestemmelse foreslås, at der betales en engangsafgift for tilslutningsmulighed til det offentlige spildevandsanlæg suppleret af årlige anlægs- og driftsafgifter.
Tilslutningsbidraget er at betragte som et gebyr for tilslutningsmulighed, som kun betales een gang.
Når denne afgift er betalt, skal ejeren - hvis ejendommens anvendelse ikke ændres - ikke senere kunne mødes med krav om nye store engangsbetalinger (»supplerende tilslutningsbidrag, reducerede tilslutningsbidrag, moderniseringsbidrag m.v.«) til den offentlige kloakforsyning.
Bidraget betales een gang for alle for tilslutningsmulighed, hvorefter kommunens øvrige og fremtidige finansieringsbehov alene dækkes af de årlige afgifter.
Tilslutningsbidrag kan opkræves fra det tidspunkt, hvor der foreligger mulighed for fysisk tilslutning af den pågældende ejendom, dvs. at der kan føres stik fra ejendommen (herunder ubebyggede grunde) til kloaknettet.
De årlige bidrag kan kun opkræves for ejendomme, der er tilsluttet ordningen.
Der kan forekomme situationer, hvor det - uanset at tilslutningsmulighed foreligger - vil være rimeligt, at kommunalbestyrelsen yder henstand med betaling af tilslutningsbidrag.
Den tidligere gældende adgang hertil foreslås opretholdt.
Den hidtil gældende ordning om adgang til »forskudsvis«  

 opkrævning bliver med forslaget bragt til ophør, for så vidt angår ejendomme, der ikke er tilsluttet eller har mulighed for tilslutning til det offentlige kloaknet.
Hensynet til kommunernes finansieringsbehov vil kunne varetages gennem fastsættelse af størrelsen af tilslutningsbidrag og de årlige anlægsbidrag, der opkræves fra de tilsluttede ejendomme.
For så vidt angår disse ejendomme er der ingen tidsfrist for den forskudsvise opkrævning, der kan finde sted via de årlige anlægsbidrag.
Dog kan der først opkræves anlægsbidrag til anlæg, når det er optaget i en godkendt spildevandsplan, jf. lovens § 1, stk. 2 og bemærkningerne hertil om at forsyningsvirksomheden skal hvile i sig selv.
 Bidrag for afledning af spildevand opdeles i to kategorier:
- Boligbidrag (helårshuse, fritidshuse etc.) - Erhvervsbidrag (industri, skoler, hoteller, kontorer og byggeri i øvrigt, som ikke kan henføres til boligbidrag).
Lovforslaget omfatter regler om betalingen for benyttelsen af de almindelige offentlige eller fælles, private kloakanlæg.
Der tilsigtes betaling efter ensartede regler, men lovforslaget forudsætter, at der fastsættes særbidrag for udledningen af særligt forurenet spildevand.
Medens der i lovforslaget er fastsat en pligt til at opkræve særbidrag i forbindelse med driftsbidraget, er der åbnet mulighed for at kommunen kan, men ikke skal opkræve særbidrag i forbindelse med opkrævning af tilslutningsbidrag og årlige anlægsbidrag.
Baggrunden herfor er, at det kan være af betydning, hvor en virksomhed er dominerende spildevandsmæssigt i en kommune, at der er mulighed for også i anlægsudgifterne til spildevandsanlæggene at kunne opkræve særbidrag for afledning af særligt forurenet spildevand.
I landzone kan tilslutningsbidrag opkræves, såfremt der i forbindelse med zonelovstilladelsen meddeles spildevandstilladelse til det offentlige kloaknet.
Beregning af afledningsretten skal ske under hensyntagen til den faktiske udledningsret.
I de tilfælde, hvor der skal fastsættes et minimumsbidrag, fastsættes det på grundlag af det antal m2, der er givet zonelovstilladelse til at udnytte erhvervsmæssigt.
Der kan endvidere fastsættes særlige regler for særligt vandforbrugende eller forurenende virksomheder, der ville blive urimeligt belastet i betalingsmæssig henseende, hvis den almindelige betalingsmodel, som lovforslaget forudsætter, skulle følges.
Dette gælder på lignende måde for ejendomme med meget lavt vandforbrug som kirkegårde, parker, kolonihaver og lign.
Det forudsættes, at der som hidtil betales for de kommunale og statslige ejendomme, medens der ikke skal betales for vejarealerne.
Til § 3 For så vidt angår den del af udgifterne til spildevandsanlæg, som ikke dækkes af tilslutningsbidrag, skal disse dækkes af årlige bidrag, henholdsvis anlægsbidrag og driftsbidrag.
Tilslutningsbidraget og det årlige anlægsbidrag finansierer anlægsarbejder, som er opført i kloakforsyningens anlægsregnskab, mens driftsbidraget dækker de udgifter, som opføres på driftsregnskabet.
Størrelsen af disse bidrag fastsættes af kommunalbestyrelsen for det kommende år i forbindelse med den årlige budgetlægning.
Det vil dog ikke være hensigtsmæssigt, såfremt der kommer for store udsving i bidragsfastsættelsen for de enkelte år.
Bidraget skal beregnes på grundlag af kloakforsyningens samlede udgifter.
De fremtidige betalingsregler tager udgangspunkt i det ønskelige i, at der etableres en ensartet betalingsordning for offentlige spildevandsanlæg inden for den enkelte kommune.
Spildevandsbidraget for ensartede grupper af udledere skal således som udgangspunkt være det samme, uanset geografisk beliggenhed inden for kommunen og uanset hvilke omkostninger, der har været forbundet med etablering af spildevandsanlæg i det pågældende, konkrete område.
Ved revisionen af vandløbsloven i 1969 blev der åbnet mulighed for en udgiftsfordeling efter generelle ligelighedsprincipper, idet grundejernes bidrag kunne fastsættes på grundlag af kloakforsyningens samlede udgifter.
Grundejernes bidrag kunne efter bestemmelsen i § 74 b med ensartede afgifter pålignes samtlige ejendomme, der var tilsluttet godkendte offentlige spildevandsanlæg.
Den enkelte grundejers bidrag ville således blive det samme, uanset geografisk beliggenhed i kommunen, og en betalingsvedtægt kunne med landvæsenskommissionens godkendelse sættes i kraft også for ældre anlæg.
Principperne i vandløbslovens § 74 b blev videreført i miljøbeskyttelseslovens § 27, og bestemmelserne i en fælles betalingsvedtægt, vedtaget af kommunalbestyrelsen i medfør af miljøbeskyttelseslovens § 27, kunne bringes i anvendelse over for eksisterende anlæg, der allerede var betalt af grundejerne, således at de af grundejerne betalte bidrag blev betragtet som fuld eller delvis dækning af det tilslutningsbidrag, som blev opkrævet i forbindelse med indførelsen af den fælles betalingsvedtægt.
Ved gennemførelse af en sådan generel betalingsordning var forholdet i almindelighed det, at der i kommunen fandtes en række eksisterende kloakoplande, som kommunen i forbindelse med planlægningen af nye oplande - i overensstemmelse med intentionerne i miljøbeskyttelseslovens § 27 - ønskede inddraget under en fælles betalingsvedtægt, således at grundejeren skulle betale det samme til kloakforsyningen, uanset i hvilket kloakopland i kommunen ejendommen var beliggende.
Kommunen beregnede anlægsudgifterne til kloak- og rensningsanlæg i henhold til spildevandsplanen, og fordelte herefter udgiften ved hjælp af tilslutningsbidrag på samtlige ejendomme, der var eller blev tilsluttet det offentlige anlæg.
Tilslutningsbidraget for de grundejere, der allerede havde betalt til ældre anlæg, blev reduceret.
I praksis skete reduktionen ved fradrag af et forholdsmæssigt beløb i overensstemmelse med en beregnet procentvis afskrivning af det pågældende (ældre) anlæg.
Grundejerne skulle således betale et nyt fuldt tilslutningsbidrag, såfremt det pågældende anlæg var mere end 20 år gammelt, eller betalingen af det tidligere tilslutningsbidrag var afsluttet for mere end 20 år siden.
Det har efter praksis i almindelighed ikke været en nødvendig forudsætning for opkrævning af tilslutningsbidrag fra allerede kloakerede ejendomme i forbindelse med gennemførelsen af fælles betalingsordninger, at der var truffet konkret beslutning om, hvilke ændringer eller forbedringer der skulle finde sted med hensyn til det anlæg, der betjente de pågældende ejendomme, hvorfra bidraget blev opkrævet.
Bidraget blev set som et led i tilvejebringelsen af økonomisk ligestilling af de under den fælles vedtægt inddragne ejendomme.
Reduktionsberegningen og dermed (den fornyede) bidragsfastsættelse er ofte blevet opfattet som uretfærdig og uforståelig af de pågældende ældre grundejere, og der kan rejses tvivl om, hvorvidt det er udtryk for en blot nogenlunde aktuel ligestilling af grundejernes betalingsforpligtelser.
Den i lovforslaget foreslåede regel er, at en ejendom kun een gang skal betale for at blive tilsluttet det offentlige spildevandsanlæg.
Når en ejendom een gang er blevet pålignet et tilslutningsbidrag, skal den dermed være inde under det offentlige spildevandsanlæg og kan ikke pålignes nyt tilslutningsbidrag.
Ejendommene kan alene pålignes bidrag efter reglerne i den kommune, hvori ejendommene er beliggende, selv om spildevandet i det konkrete tilfælde måtte blive afledt til eller gennem en anden kommunes anlæg.
Hovedreglen skal gælde, selv om det i en spildevandsplan f.eks. bestemmes, at det kloakopland, hvori ejendommen er beliggende, skal aflede spildevand til en anden kommunes rensningsanlæg eller til en anden recipient.
Udgifterne i forbindelse med sådanne foranstaltninger skal i overensstemmelse med lovforslagets grundidee afholdes over de årlige anlægsbidrag, som opkræves hos samtlige ejendomme, der er tilsluttet de offentlige spildevandsanlæg i kommunen.
Lovforslaget foreslår således, at der ikke kan opkræves nyt tilslutningsbidrag fra ejendomme, der tidligere har betalt fuldt tilslutningsbidrag til offentligt spildevandsanlæg (omfattende bidrag til detailledninger, hovedledninger og rensningsanlæg).
Undtaget er dog de tilfælde, hvor forholdene ændrer sig herunder afledningsret, forøgelse af antal boligenheder, bebyggelsesgrad m.v.
Til § 4 Der kan forekomme situationer, hvor det vil være rimeligt, at kommunalbestyrelsen kan yde henstand med betaling af tilslutningsbidrag.
Den hidtidigt gældende adgang hertil foreslås derfor opretholdt.
Til § 5 Efter lovforslaget opretholdes adgangen til at etablere og drive fælles private spildevandsanlæg.
Sådanne anlæg skal naturligvis godkendes efter de herom gældende regler i miljøbeskyttelsesloven eller spildevandsbekendtgørelsen.
I overensstemmelse med den hidtil gældende ordning i miljøbeskyttelseslovens § 26 forudsættes det, at driften og vedligeholdelse af et spildevandsanlæg skal påhvile den, der har ladet anlægget udføre eller den, på hvis vegne anlægget er udført.
Et privat spildevandsanlæg kan efter aftale mellem interessenterne og kommunalbestyrelsen tilsluttes et offentligt spildevandsanlæg uden en egentlig offentlig overtagelse af det private anlæg, f.eks.
således at det private detailkloakanlæg tilsluttes kommunens hovedledning og rensningsanlæg.
I så fald aftales der et tilslutningsbidrag herfor.
Tilsvarende gælder for så vidt angår de årlige bidrag.
Efter den gældende regel i miljøbeskyttelseslovens § 27, stk. 3, påhviler disse bidrag det private spildevandsanlæg, dvs.
fællesskabet som sådan.
Denne retstilstand bør for så vidt stadig gælde, men af hensyn til hæftelsen er det nødvendigt, at kommunalbestyrelsen fordeler bidragene på de enkelte, berørte ejendomme, og der stilles forslag herom ved lovforslagets § 5, stk. 3 og stk. 4. Om eventuel fortrinsret og panteret for bidrag til private anlæg gælder tinglysningslovens § 4.
Kommunalbestyrelsens kompetence for så vidt angår fælles, private spildevandsanlæg er i øvrigt begrænset til tilfælde af uenighed mellem interessenterne om fordelingen af udgifterne, jf.
lovforslagets § 5, stk. 2. I disse tilfælde vil det være naturligt, at kommunalbestyrelsen lægger principperne i betalingsvedtægten til grund for udgiftsfordelingen.
Til § 6 Efter den tidligere bestemmelse i vandløbslovens § 74, stk. 1, kunne landvæsenskommissionen træffe bestemmelse om kommunens overtagelse af private spildevandsanlæg.
Muligheden for offentlig overtagelse af private spildevandsanlæg er videreført i miljøbeskyttelsesloven, idet det i en spildevandsplan kan besluttes, at der skal ske offentlig overtagelse af private anlæg.
Overtagelsen betyder, at ansvaret for driften og vedligeholdelsen af anlægget og udgifterne herved fremover påhviler den offentlige kloakforsyning.
Overtagelsen rejser en række problemer om grundejernes betaling til det offentlige anlæg i forbindelse med overtagelsen, og om reduktion i disses bidrag for værdien af det eksisterende anlæg.
I praksis er forholdene ofte blevet ordnet således, at godtgørelse for anlæggets værdi er blevet ydet i form af en reduktion i det tilslutningsbidrag, som normalt opkræves som led i den pågældende ejendoms inddragelse under den offentlige kloakforsyning.
Reduktionen er i almindelighed blevet beregnet efter en procentvis afskrivning af det pågældende spildevandsanlæg.
Afskrivningsperioden er sædvanligvis blevet fastsat til 20 år, således at der ikke er ydet reduktion, såfremt det pågældende anlæg var mere end 20 år gammelt.
Reduktionsberegningen og dermed bidragsfastsættelsen er undertiden blevet opfattet som uretfærdig af de pågældende grundejere, der har fundet reduktionen for beskeden i forhold til, hvad der opfattes som anlæggets brugsværdi.
For at undgå komplikationer har udvalget vedrørende betalingsvedtægter foreslået, at der ikke opkræves bidrag i forbindelse med overtagelsen, og at der heller ikke ydes ejerne godtgørelse for anlæggets værdi i forbindelse med overtagelsen.
Dog skulle der kunne opkræves tilslutningsbidrag for overtagne anlægs tilslutning til hovedledninger og renseanlæg, hvis der ikke tidligere var betalt bidrag hertil.
Miljøministeriet er opmærksom på de administrative forenklingshensyn, som udvalgets forslag indebærer.
De situationer, hvor offentlig overtagelse af private spildevandsanlæg kan blive aktuelle, er imidlertid ret forskelligartede.
Der kan f.eks. være tale om offentlig overtagelse af ældre, private anlæg i landsbybebyggelser eller overtagelse af nye eller nyere anlæg ved samlede bebyggelser, hvor entreprenøren selv har stået for detailkloakeringen.
Navnlig for at skabe rimelige og ligelige økonomiske vilkår, ikke alene mellem ejerne af de private anlæg indbyrdes, men også for deltagerne i kloakforsyningen i sin helhed, er det nødvendigt, at der finder et økonomisk »opgør« sted i forbindelse med overtagelsen.
Der stilles derfor forslag om, at der ved offentlig overtagelse af private spildevandsanlæg skal betales tilslutningsbidrag til det offentlige anlæg af interessenterne i det private anlæg med reduktion i tilslutningsbidraget for anlæggets værdi afhængig af dettes alder og tilstand.
Der stilles endvidere forslag om, at spørgsmålet om reduktionens eller godtgørelsens størrelse afgøres af landvæsenskommissionen i tilfælde af manglende enighed mellem kommunalbestyrelsen og ejerne af det private anlæg.
Udførelse af private byggemodninger kræver kommunalbestyrelsens tilladelse.
Hvis det er meningen, at et sådant privat udført kloakanlæg senere skal overtages af kommunen, skal der - forinden anlægget udføres - være truffet aftale mellem kommunalbestyrelsen og den der lader anlægget udføre, om det økonomiske »opgør« der skal finde sted ved kommunens overtagelse af anlægget.
Med hensyn til det årlige anlægsbidrag og driftsbidrag følger det af overtagelsen, at ejendommene ligestilles med ejendommene i de øvrige offentlige områder og derfor skal bidrage hertil efter samme regler.
Til § 7 I Miljøministeriets bekendtgørelse nr. 173 af 29. marts 1974 om etablering af nedgravede samletanke for husspildevand og Miljøministeriets bekendtgørelse nr. 139 af 15. april 1980 om afledning af spildevand til jorden er der fastsat regler om godkendelse af disse former for spildevandsafledning, der er alternativer til kloakering.
I Miljøministeriets bekendtgørelse nr. 664 af 16. december 1982 af reglement om miljøbeskyttelse er der endvidere hjemmel for kommunalbestyrelsen til at indføre obligatoriske ordninger for bortskaffelse af latrin eller for tømning af indholdet fra samletanke for husspildevand, jf.
bekendtgørelsen Kapitel 4.3.4 og 4.3.6. Der er samtidig hjemmel for kommunalbestyrelsen til at opkræve afgifter herfor.
Siden ændringen af miljøbeskyttelseslovens § 27 i 1978 har der været hjemmel for kommunalbestyrelsen til at fastsætte bidrag for tømning af septik- og samletanke for disse ordninger jf. § 27, stk. 7 samt ovennævnte bestemmelser i miljøbeskyttelsesreglementet.
Den af kommunalbestyrelsen udførte tømningsordning skal økonomisk »hvile i sig selv«, det vil sige  

 at de bidrag der opkræves, stort set svarer til de omkostninger der er forbundet med etablering og driften af ordningen.
Der kan endvidere i bidraget indregnes et beløb til dækning af den del af renseanlæggets anlægs- og driftsudgifter m.v. der kan tilskrives ordningen.
Et evt. anlægsbidrag kan opkræves som engangsbidrag på grundlag af investeringer der er nødvendige for ordningens etablering.
Dette omfatter såvel det materiel, der eventuelt skal indkøbes som den udbygning af renseanlægget der er nødvendig for at slammet kan behandles på renseanlægget.
Et anlægsbidrag kan evt. afvikles over en nærmere angiven årrække.
Det har endvidere været bestemt, at der kunne foretages en fordeling af udgifter til undersøgelser, der er nødvendige for en vurdering af forsvarligheden af at meddele tilladelse til at etablere nedsivningsanlæg.
Hvis sådanne undersøgelser måtte vise, at området skal kloakeres, skal de tilslutningsbidrag, der opkræves hertil, reduceres med det beløb, der er betalt af de berørte grundejere for undersøgelserne.
 Denne retstilstand foreslås videreført ved lovforslagets § 7.
Opmærksomheden henledes på, at loven med forslaget til § 1, stk. 4, også finder anvendelse på betalingsspørgsmål ved fælles nedsivningsanlæg.
Reglen svarer til § 11, stk. 6, i den nugældende miljøbeskyttelseslov.
Såfremt et område, hvor der er etableret sivebrønde eller samletanke, senere bliver kloakeret i overensstemmelse med en spildevandsplan, er grundejerne forpligtet til for egen regning at tilslutte sig kloakanlægget, når der er ført stikledninger frem til grundgrænsen, jf. § 14 i Miljøministeriets bekendtgørelse nr. 248 af 15. maj 1986 om tilførsel af spildevand til vandløb, søer eller havet m.v.
Til § 8 Efter miljøbeskyttelseslovens § 27, stk. 8, kan kommunalbestyrelsens afgørelser vedrørende afholdelsen og fordelingen af udgifter til spildevandsanlæg påklages, for så vidt angår retlige spørgsmål.
Miljøstyrelsen er klagemyndighed, og for klagesagsbehandlingen gælder de almindelige regler i miljøbeskyttelseslovens kapitel 11.
Både kommunalbestyrelsens generelle og konkrete afgørelser kan påklages.
Således kan både selve betalingsvedtægten og dennes anvendelse i det enkelte tilfælde påklages til Miljøstyrelsen.
Klagetemaet er begrænset til retlige spørgsmål.
Et sådant klagesystem kendes fra den øvrige lovgivning.
Hvad der nærmere ligger i kriteriet retlige spørgmål, er imidlertid ikke veldefineret.
Miljøstyrelsen har derfor i sin praksis som klagemyndighed fortolket klageadgangen ret liberalt og taget sager vedrørende fortolkningsproblemer over en bred front op, medens man har været mere tilbageholdende med at efterprøve betalingsvedtægternes udmøntning i kroner og øre.
Miljøstyrelsens afgørelser som klagemyndighed er endelige, men kan naturligvis indbringes for domstolene.
Det af ministeriet nedsatte udvalg skulle ifølge kommissoriet belyse, om det eksisterende klagesystem er hensigtsmæssigt, herunder mulighederne for at Miljøstyrelsen udgår som klageinstans.
Et meget stort antal sager vedrørende klager over kommunalbestyrelsernes afgørelser med hensyn til afholdelse og fordeling af udgifter til spildevandsanlæg er blevet indbragt for Miljøstyrelsen som klageinstans.
Miljøstyrelsen har konstateret, at den koncentration af klagesager omkring klagetemaet: retlige spørgsmål, som blev tilsigtet med den i 1978 gennemførte ændring af miljøbeskyttelsesloven, har vist sig vanskelig at opnå i praksis.
Årsagen til det store antal klagesager kan efter udvalgets opfattelse i overvejende grad søges i det forhold, at de gældende regler åbner mulighed for vedtagelsen af forskelligartede betalingsregler, der er komplicerede, vanskelige at forstå eller ikke egnede til at bibringe de berørte betalere et indtryk af ligelighed.
Gennemførelsen af den betalingsmodel, som lovforslaget lægger op til, vil imidlertid bevirke, at en klageadgang ikke bliver aktuel i samme omfang som hidtil.
Selv om udvalget er bekendt med, at generelle retssikkerhedsbetragtninger kan påberåbes som argument for en klageadgang, har udvalget ikke - i hvert fald ikke af miljømæssige hensyn - fundet grundlag for at anbefale en opretholdelse af den tidligere eksisterende klageadgang.
I overensstemmelse hermed stilles der forslag om, at kommunalbestyrelsernes afgørelser ikke skal kunne påklages til anden administrativ myndighed.
Afgørelserne kan naturligvis fremdeles indbringes for de almindelige domstole, ligesom de i visse tilfælde vil kunne påklages til tilsynsmyndighederne efter loven om kommunernes styrelse.
Til § 9 Miljøbeskyttelseslovens § 27 fastsætter ikke nærmere kriterier for, hvorledes udgifterne til fælles spildevandsanlæg skal fordeles.
Kommunalbestyrelserne er derfor inden for rammene af § 27 i princippet frit stillet ved fastsættelse af betalingsordninger for fælles spildevandsanlæg (betalingsvedtægter).
Miljøministeren havde tidligere i miljøbeskyttelseslovens § 28 hjemmel til at fastsætte bindende regler for udgiftsfordelingen.
Denne bemyndigelse blev imidlertid ophævet i forbindelse med et almindeligt ønske om at begrænse antallet af uudnyttede bemyndigelser i loven.
I bemærkningerne til lovforslaget vedrørende den oprindelige affattelse af § 28 og i Miljøministeriets cirkulæreskrivelse af 29. marts 1974 om afholdelse og fordeling af udgifter til etablering, drift og vedligeholdelse af spildevandsanlæg efter miljøbeskyttelseslovens § 27 er der imidlertid peget på enkelte almindeligt anvendte principper for udgiftsfordelingen, som ministeren i medfør af § 28 ville kunne pålægge kommunalbestyrelserne at lægge til grund ved udarbejdelsen og administrationen af fremtidige betalingsvedtægter.
Blandt disse principper fremhævede bemærkningerne og cirkulæret især vandforbruget, spildevandets forureningsgrad og omkostningsprincippet, men kommunalbestyrelserne kan som anført beslutte at lægge andre principper til grund for udgiftsfordelingen.
Cirkulæreskrivelsen indeholder desuden en henstilling til kommunalbestyrelserne om, at betalingsordninger for fælles spildevandsanlæg så vidt muligt bliver udformet i overensstemmelse med hovedprincipperne i Landbrugsministeriets cirkulære af 6.
april 1971 om kommunale betalingsvedtægter for spildevandsanlæg efter vandløbslovens § 74 b med tilhørende standardvedtægt.
Denne standardvedtægt, der som udgangspunkt alene omfatter fælles anlæg som afskærende ledninger og rensningsanlæg, bygger i hovedtræk på det princip, at omkostningerne dækkes af tilslutningsbidrag (eengangsbidrag), vejbidrag, kommunale bidrag og eventuelt en vandafledningsafgift, herunder særbidrag for særligt forurenet spildevand.
På trods af cirkulæreskrivelsen er der i dag næppe to kommuner i landet, der administrerer efter ens betalingsvedtægter.
De kommunale betalingsvedtægter har vidt forskelligt indhold.
Der er betydelige variationer i de principper, der anvendes i de enkelte kommuner, og standardvedtægtens konstruktion har ikke haft gennemslagskraft i praksis.
Der ønskes derfor genindført en mulighed for ministeren til at fastsætte bindende regler om fordeling af udgifterne, såfremt lovforslaget med vejledende standardvedtægt ikke får gennemslagskraft i praksis.
Miljøministeriet agter foreløbig som vejledning at udsende en standardvedtægt, der udmønter de principper, kommunerne skal følge ved udarbejdelse af betalingsvedtægter efter loven.
Et udkast til en sådan standardvedtægt er optaget som bilag til bemærkningerne.
Standardvedtægten indeholder ensartede og vejledende regler, der er lette at administrere i forbindelse med bidragsopkrævningen.
Bestemmelserne i stk. 2 svarer til den tidligere gældende regel i miljøbeskyttelseslovens § 28, stk. 1, 1. pkt, om hjemmel for ministeren til at foreskrive, at Amtsrådet træffer afgørelse i tilfælde af uenighed mellem de deltagende kommuner om udførelsen af og fordeling af udgifterne til fælles kommunale spildevandsanlæg.
Til § 10 Bestemmelsen afløser den gældende bestemmelse i miljøbeskyttelseslovens § 33, jf. vandløbsloven og foreskriver, at der er pante- og fortrinsret for bidrag til offentlige spildevandsanlæg samt udpantningsret.
For private anlæg gælder tinglysningslovens § 4. Til § 11 Loven foreslås at træde i kraft den 1. januar 1988, således at den finder anvendelse på betalingsvedtægter, der udarbejdes efter denne dato.
Kommunens pligt til at yde tilskud ophæves fra samme dato, således at anlæg og drift af kommunale spildevandsanlæg herefter fuldt ud skal finansieres af brugerne uanset bestemmelser i gældende vedtægter om tilskud.
Kommunalbestyrelsen vil således ej heller have ret til at yde tilskud.
For at intentionerne om ensartethed kan opfyldes i fuldt omfang foreslås, at alle kommuner senest 1. januar 1993 skal have udarbejdet en ny betalingsvedtægt i overensstemmelse med loven, jf. standardvedtægten.
Når en ny fælles betalingsvedtægt er udarbejdet, bortfalder i princippet alle tidligere udarbejdede betalingsvedtægter efter miljøbeskyttelseslovens § 27 eller tidligere afsagte landvæsensretskendelser vedrørende betalingsspørgsmål.
Samtlige spildevandsudledere i kommunen skal herefter betale bidrag til udgifterne ved spildevandsanlæg efter det nye fælles takstsystem.
Heri gælder dog en modifikation med hensyn til pålignede anlægsbidrag.
Disse bidrag vil ofte være pålagt de enkelte ejendomme på lige fod med andre byrder, der hviler på fast ejendom.
Det beror på tilfældigheder, om grundejere har betalt disse udgifter kontant, eller om de hviler som gældsposter på ejendommen og afdrages.
Hvis disse bidrag skulle bortfalde ved ikrafttrædelsen af en ny betalingsvedtægt, ville der derfor kunne ske en urimelig forskelsbehandling af berørte grundejere.
Hovedreglen med hensyn til betaling af tidligere pålignede anlægsbidrag foreslås derfor at være den, at sådanne bidrag afvikles, til endelig betaling har fundet sted i overensstemmelse med tidligere bestemmelser.
På den anden side kan også en sådan regel bevirke forskelsbehandling afhængig af balancen i størrelsen af tilslutningsbidrag og årligt anlægsbidrag i den enkelte kommunes nye betalingsvedtægt.
Det foreslås derfor, at der gives kommunalbestyrelsen adgang til at fastsætte særlige regler i disse tilfælde.
BILAG Miljøstyrelsens standardvedtægt for kommunale betalingsordninger § 1 Vedtægtens område Vedtægten gælder for eksisterende og kommende offentlige spildevandsanlæg under . . . . kommunes kloakforsyning inden for de områder, som til enhver tid er omfattet af en vedtaget spildevandsplan, samt for tømning af private septiktanke og lignende.
Ved kloakforsyning forstås anlæg og drift af ethvert anlæg og enhver ledning, åben som lukket, der tjener til transport, rensning og/eller udledning af spildevand, herunder regnvand, der afledes gennem separate anlæg.
Kloakforsyningens ledningsnet afsluttes ved skel til den enkelte ejendom.
Alle ejere af fast ejendom inden for vedtægtsområdet er, jf. § 14 i bekendtgørelse nr. 248 af 15. maj 1986, pligtige til at tilslutte sig de af vedtægten omfattede kloak- og rensningsanlæg, når muligheden herfor er til stede samt at deltage i betalingen i henhold til denne vedtægts bestemmelser.
§ 2 Kloakforsyningens budget og regnskab Kommunalbestyrelsen vedtager hvert år budgettet og godkender regnskabet for kloakforsyningens udgifter og indtægter.
Budgettet udarbejdes på grundlag af foreliggende oplysninger om kloakforsyningens forventede udgifter og indtægter efter § 3.
Regnskabsåret følger det kommunale regnskabsår.
Kloakforsyningens regnskab fremstår på selvstændige konti i kommunens regnskab og revideres sammen med dette.
Kloakforsyningens regnskab omfatter udgifter til drift, vedligeholdelse og administration af kommunens spildevandsanlæg, udgifter til udbygning af disse anlæg samt indtægter fra afledere af spildevand.
Under driftsudgifterne hører udgifter til drift af anlæg, vedligeholdelse og administration samt til forrentning af optagne lån.
Lån, der ydes over kommunens mellemregningskonto for kloakforsyningen, forrentes med en af kommunalbestyrelsen vedtaget rentesats.
På samme måde forrentes de midler på kloakforsyningens mellemregningskonto, der henligger i kommunens kasse.
Der kan over kloakforsyningens regnskab opsamles midler i kommunens kasse til fremtidige anlægsudgifter vedrørende kloakanlæggenes udbygning i overensstemmelse med den til enhver tid af kommunalbestyrelsen vedtagne investeringsplan.
§ 3 Kloakforsyningens indtægter Kloakforsyningens årlige anlægs- og driftsudgifter m.v. dækkes af følgende bidrag:
Tilslutningsbidrag Vandafledningsbidrag 3.1 Tilslutningsbidrag Tilslutningsbidrag betales af følgende typer ejendomme:
a.
Ejendomme for hvilke der foreligger tilslutningsmulighed.
b.
Ejendomme, hvor beregningsgrundlaget forøges, herunder forøgelse af antal boligenheder, forøgelse af areal eller forøgelse af vandmængde.
3.1.1 Tilslutningsbidragets størrelse Bidraget fastsættes årligt af kommunalbestyrelsen.
Bidragets størrelse fremgår af et takstblad.
3.1.2 Beregning af tilslutningsbidrag a.
Boligenheder For boligbebyggelse, herunder landbrugsejendomme, gælder, at bidaget opkræves ensartet pr. boligenhed (parcelhus, rækkehus, stuehus, etagebolig, andelslejlighed, ejerlejlighed, sommerhus m.v.).
For meget små boligenheder (klublejligheder, ældreboliger m.v.) betales halvt bidrag.
b.
Erhverv Som erhvervsejendomme regnes alle ejendomme såsom industri, håndværksvirksomheder, skoler, hoteller, kontorer og byggeri i øvrigt, som ikke kan henføres til beboelse alene.
Tilslutningsbidraget udregnes ved, at der tillægges erhvervsarealet en afledningsret i forhold til arealets størrelse og ejendommens skønnede vandforbrug.
Bidragets størrelse udregnes ud fra afledningsretten i forhold til normalvandforbruget for boligenhederne (200 m3/ år). Afledningsretten udgør mindst 0,25 m3 pr. m2 grundareal pr. år.
Udvides afledningsretten, betales tilslutningsbidrag i forhold til udvidelsen.
Når en erhvervsejendom er beliggende i landzone fastlægges afledningsrettens minimumsbidrag i forhold til det areal, der er givet zonetilladelse til at udnytte erhvervsmæssigt.
c.
Kloakforsyningens overtagelse af eksisterende fælles private spildevandsanlæg Kommunalbestyrelsen kan gennem kommunens spildevandsplan træffe beslutning om at overtage private spildevandsanlæg.
Ved overtagelsen inddrages ejendommene i området under betalingsvedtægten.
Ejerne afholder eventuel restgæld for områdets spildevandsanlæg.
Kloakforsyningen yder godtgørelse for det overtagne spildevandsanlægs værdi, og der opkræves tilslutningsbidrag efter vedtægtens regler.
I mangel af enighed afgøres spørgsmål om godtgørelsens størrelse af landvæsensretten.
d.
Kloakforsyningens overtagelse af spildevandsanlæg, udført som privat byggemodning Udførelse af privat byggemodning kræver kommunalbestyrelsens tilladelse.
Den private byggemodner betaler tilslutningsbidrag for området med en reduktion, fastsat af kommunalbestyrelsen.
For ejendomme i området betales efter kloakforsyningens overtagelse af spildevandsanlægget vandafledningsbidrag efter vedtægtens bestemmelser.
e.
Fælles privat spildevandsanlæg, som tilsluttes offentligt spildevandsanlæg For fælles private spildevandsanlæg, som opretholdes som private anlæg, betaler den for det private anlæg ansvarlige (byggemodneren/grundejerforening m.v.) tilslutningsbidrag med en reduktion, fastsat af kommunalbestyrelsen.
For ejendomme i området betales efter tilslutning vandafledningsbidrag efter vedtægtens bestemmelser med en reduktion fastsat af kommunalbestyrelsen.
3.1.3 Tilslutningsbidragets forfaldstidspunkt Tilslutningsbidraget forfalder til kontant betaling, når tilslutning finder sted eller når der foreligger tilslutningsmulighed.
Tilslutningsbidrag ved fælles private spildevandsanlæg og ved privat byggemodning forfalder til kontant betaling, når der foreligger tilslutningsmulighed til det offentlige spildevandsanlæg.
3.2 Vandafledningsbidrag Alle ejendomme, der omfattes af vedtægten og er tilsluttet spildevandsanlæg, betaler vandafledningsbidrag.
Bidraget er opdelt på en andel til anlægsudgifter, benævnt anlægsbidrag og en andel til driftsudgifter, benævnt driftsbidrag.
Vandafledningsbidragets størrelse Bidraget fastsættes af byrådet een gang årligt ved budgetvedtagelsen for det kommende regnskabsår på grundlag af kloakforsyningens budget.
Bidragets størrelse, opdelt på anlægbidrag og driftsbidrag, fremgår af et takstblad.
Afgiftspligtig vandmængde Vandafledningsbidraget beregnes principielt som en afgift pr. m3 målt vandforbrug, dog med efterfølgende nærmere bestemmelser.
For boligenheder, hvor der enkeltvis eller for en samlet bebyggelse er installeret vandmåler, beregnes vandafledningsbidraget efter målt vandforbrug.
For boligenheder hvor vandmåler ikke kræves, fastsættes et normalvandforbrug på 200 m3/år.
For erhvervsejendomme m.v. beregnes anlægsbidraget efter målt eller skønnet vandforbrug, dog mindst efter den til arealet tillagte afledningsret, som defineret i afsnit 3.1. Driftsbidraget beregnes efter målt eller skønnet vandforbrug.
Vandforbrug til beregning af driftsbidrag kan forhøjes under hensyn til forureningsgraden af det fra virksomheden afledte spildevand.
Forureningstillæg beregnes ved at multiplicere det målte vandforbrug med forureningsfaktoren F, der udregnes efter formlen:
 hvor BI(5 er det gennemsnitlige 5-døgns biokemiske iltforbrug.
 Formlen anvendes kun for værdier af BI(5 400 mg/l.
 (Andre formler kan anvendes efter kommunalbestyrelsens beslutning).
Der betales hverken anlægs- eller driftsbidrag af vand, der medgår i produktionen eller af anden grund ikke tilledes kloaksystemet.
Forbrugeren må i sådanne tilfælde godtgøre størrelsen af den vandmængde, der ønskes fritaget.
Vandafledningsbidragets forfaldstidspunkt Vandafledningsbidraget pålignes fra det tidspunkt, hvor vandafledningen påbegyndes.
§ 4 Bidrag for tømning af septiktanke Alle septiktanke eller lignende tanke, der er omfattet af kommunens regulativ for tømning af septiktanke skal betale et årligt bidrag, der fastsættes af kommunalbestyrelsen på grundlag af et budget for det pågældende år.
På tilsvarende måde fastsætter kommunalbestyrelsen bidrag for tømning af samletanke.
§ 5 Fravigelser fra vedtægten Kommunalbestyrelsen kan i konkrete tilfælde fravige vedtægtens bestemmelser, når specielle forhold taler herfor, f.eks.
tilslutning af særligt vandforbrugende eller forurenende industrier, eller ved tilslutning af ejendomme med meget lavt vandforbrug som kirkegårde, parker, kolonihaver og lign.
§ 6 Fællesbestemmelser Ejendomme, som tidligere har betalt tilslutningsbidrag, pålignes ikke nyt tilslutningsbidrag i henhold til denne vedtægt, jf. dog vedtægtens § 3 om udvidelse af afledningsretten.
Tilslutningsbidrag og vandafledningsbidrag har i henhold til lov om betalingsregler for spildevandsanlæg m.v. § 10 samme fortrinsret som de på faste ejendomme hvilende kommunale skatter og kan i mangel af rettidig betaling inddrives ved udpantning i den bidragspligtige ejendom, uden hensyn til om ejendommen senere måtte have skiftet ejer.
Tilslutningsbidrag og vandafledningsbidrag, som ikke betales til forfaldstid, tillægges renter på samme måde som forfaldne kommunale ejendomsskatter.
Kommunalbestyrelsen kan foretage ændringer i bestemmelserne i denne vedtægt i henhold til de i lovgivningen fastsatte regler.
