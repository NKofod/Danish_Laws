Vejledning om psykiatrilovens revision  

 (forhåndstilkendegivelser, behandlingsplaner, udskrivningsaftaler og  

 koordinationsplaner samt klagemuligheder mv. for patienter indlagt på  

 psykiatriske afdelinger) (Til landets psykiatriske afdelinger) 1. Indledning I lov om frihedsberøvelse og anden tvang i  

 psykiatrien, jf. lovbekendtgørelse nr. 849 af 2. december 1998, er der  

 fastsat regler for forhold for patienter indlagt på psykiatriske  

 afdelinger.
Denne vejledning knytter sig til loven og til Sundhedsstyrelsens  

 cirkulære om behandlingsplaner for patienter indlagt på  

 psykiatriske afdelinger.
2. Forhåndstilkendegivelser I medfør af Sundhedsstyrelsens  

 bekendtgørelse nr. 665 af 14. september 1998 om information og  

 samtykke og om videregivelse af helbredsoplysninger mv. må en  

 læge ikke indlede eller fortsætte behandling uden patientens  

 informerede samtykke, medmindre andet følger af lov eller bestemmelser  

 fastsat i henhold til lov, jf. § 6, stk.1 i lov nr. 482 af 1. juli 1998  

 om patienters retsstilling.
 Samtykke til behandling er kun gyldigt på grundlag  

 af tilstrækkelig information fra en sundhedsperson.
Af psykiatriloven fremgår, at indlæggelse,  

 ophold og behandling på psykiatrisk afdeling så vidt muligt skal  

 finde sted med patientens samtykke.
Et samarbejde mellem patient og den  

 behandlende læge er en forudsætning for, at det brede  

 psykiatriske behandlingstilbud kan føre til et godt resultat.
I  

 forbindelse med indlæggelsen skal patienten vejledes om formålet  

 med indlæggelsen, opholdet og behandlingen samt om udsigterne til  

 bedring af tilstanden.
Inden iværksættelsen af behandling skal en  

 patient være informeret om sin helbredstilstand og om  

 behandlingsmulighederne, herunder om risiko for komplikationer og  

 bivirkninger.
Der skal endvidere oplyses om eventuelle andre  

 behandlingsmuligheder samt oplyses om konsekvenserne af manglende  

 behandling.
Patienten har ret til, forud for indlæggelsen og  

 under behandlingsforløbet, at fremsætte sine personlige  

 ønsker med hensyn til behandlingens form og indhold.
Den endelige  

 tilrettelæggelse af behandlingstilbuddet må nødvendigvis  

 finde sted efter den kliniske vurdering ved indlæggelsen og i  

 forbindelse med udformning af behandlingsplanen.
Patientens tilkendegivelser  

 skal indføres i journalen og skal så vidt muligt inddrages som  

 vejledende for overlægens overvejelser om behandling, også i  

 tilfælde hvor behandling uden samtykke kommer på tale.
 I forbindelse med at patienten fremkommer med en  

 forhåndstilkendegivelse bør det fremgå af journalen, hvis  

 lægen har skønnet, at det i den konkrete situation ikke er  

 relevant at informere om de begrænsninger, der findes i medfør  

 af psykiatrilovens bestemmelser om tvangsforanstaltninger, såfremt  

 kriterierne herfor på et senere tidspunkt skulle opstå.
3. Behandlingsplaner Af Sundhedsstyrelsens cirkulære af 8 december 1998  

 om behandlingsplaner for patienter indlagt på psykiatriske afdelinger  

 fremgår det, at den behandlingsansvarlige overlæge har ansvaret  

 for, at der opstilles en behandlingsplan for enhver, der indlægges  

 på en psykiatrisk afdeling.
 Med revisionen af psykiatriloven kan overlægen nu  

 bemyndige en anden læge at udarbejde en behandlingsplan for  

 patienten.
Patienten skal vejledes om behandlingsplanens indhold og  

 patientens samtykke bør til stadighed søges opnået.
Under  

 hele behandlingsforløbet bør der i videst muligt omfang  

 træffes klare aftaler om samarbejdet mellem patient og behandler.
I forbindelse med drøftelse af behandlingsplanen  

 skal lægen vejlede patienten om formålet med behandling og  

 søge patientens samtykke til de påtænkte foranstaltninger,  

 herunder overveje mulighederne for patientens eventuelle forslag om andre  

 behandlingsformer.
Patientens tilkendegivelse skal indføres i  

 journalen.
Der er ingen formelle krav til udformning af  

 behandlingsplan, men denne er en del af journalen, hvad enten den er  

 indskrevet i selve journalen eller foreligger som et selvstændigt  

 notat.
Det overlades derfor til den enkelte psykiatriske afdeling at finde  

 den udformning, der lokalt findes optimal og mest overskuelig som  

 registrering af de enkelte elementer i behandlingsplanen.
 Der er samme adgang til aktindsigt i behandlingsplanen som  

 i resten af journalen.
 Behandlingsplanen skal udarbejdes senest en uge efter  

 indlæggelsen, og den skal omfatte følgende:
a)		psykiatriske og somatiske diagnoser samt beskrivelse af de  

 fænomener, der underbygger diagnoserne b)	plan for de supplerende undersøgelser, der er  

 nødvendige af diagnostiske og terapeutiske grunde c)		plan for den påtænkte behandling, omfattende  

 såvel medicinsk behandling som psykoterapeutiske og sociale  

 foranstaltninger, under hensyntagen til eventuelt senere indløbne  

 undersøgelsesresultater d)	de mål, der søges opnået ved behandlingen og  

 antagelser om behandlingens varighed e)		tidspunkt for planlagt opfølgning af behandlingsplan f)		oplysning om patientens holdning til behandlingsplanen Planen skal ajourføres ved ændringer i  

 patientens tilstand eller den overordnede behandlingsstrategi.
4. Udskrivningsaftaler/koordinationsplaner Ved revisionen af psykiatriloven er der indført  

 særlige bestemmelser vedrørende aftale om den fortsatte  

 behandling efter udskrivelsen, når det antages, at patienten efter  

 udskrivelsen ikke selv vil søge den behandling, herunder de sociale  

 tilbud, der er nødvendige for patientens helbred.
I disse  

 tilfælde har den behandlingsansvarlige overlæge ansvaret for, at  

 der indgås en udskrivningsaftale mellem patienten og den psykiatriske  

 afdeling samt de sociale myndigheder i kommune og amt, privatpraktiserende  

 sundhedspersoner (fx praktiserende læger og praktiserende  

 speciallæger) m.fl. om de behandlingsmæssige og sociale tilbud  

 til patienten.
Det kan dreje sig om patienter med alvorlig sindslidelse, der  

 udsættes for betydelig helbredsforringelse ved ikke at modtage nogen  

 form for behandlingsmæssig eller social støtte.
Der kan fx  

 være tale om patienter, der samtidigt lider af skizofreni og har  

 misbrugsproblemer eller store sociale problemer.
Udskrivningsaftalen skal indeholde en beskrivelse af  

 patientens aktuelle og forventede fremtidige behov for behandling og sociale  

 tilbud.
Udskrivningsaftalen skal omfatte de behandlingsmæssige og  

 sociale tilbud, som vil være relevante for patienten samt angivelse af  

 dato og tidspunkt for det første møde hos vedkommende myndighed  

 m.fl.
Udskrivningsaftalen skal være tidsbegrænset, og aftalen  

 skal tages op til vurdering efter en bestemt angiven periode.
Det skal af  

 udskrivningsaftalen fremgå, hvem der er ansvarlig for revurdering af  

 planen, og hvem der er ansvarlig for opfølgning, således at  

 patienten får de nævnte tilbud, og det skal endvidere  

 fremgå, hvem der skal reagere, hvis aftalen ikke overholdes.
I mange tilfælde har det distriktpsykiatriske center  

 eller de sociale behandlingsinstitutioner erfaringer med disse patienter og  

 vil på naturlig måde kunne inddrages i planlægningen.
Det  

 bør vurderes, hvordan den praktiserende læge på mest  

 hensigtsmæssig måde kan inddrages i denne proces, da et  

 forudgående kendskab til patientens funktion har en væsentlig  

 indflydelse på elementerne af udskrivningsaftalen samt på  

 opfølgningen.
 Såfremt patienten ikke vil medvirke til at  

 indgå en udskrivningsaftale, har overlægen ansvaret for, at den  

 psykiatriske afdeling i samarbejde med de relevante myndigheder m.fl.  

 udarbejder en koordinationsplan for de behandlingsmæssige og de sociale  

 tilbud til patienten.
 Både for så vidt angår  

 udskrivningsaftaler som koordinationsplaner er der tale om, at den  

 psykiatriske afdeling i samarbejde med relevante myndigheder m.fl. gennem  

 fælles konferenceaktivitet tilrettelægger de fortsatte  

 behandlingsmæssige og sociale tilbud til patienten.
 Både for udskrivningsaftaler og for  

 koordinationsplaner er der alene tale om tilbud, som ikke kan gennemtvinges  

 over for patienten.
 Såfremt en patient forlader afdelingen, uden at  

 dette er aftalt på forhånd og uden ønske om at vende  

 tilbage, må det betragtes som et ønske om udskrivelse, og de  

 beskrevne bestemmelser om udskrivningsaftaler og koordinationsplaner kan  

 derfor anvendes, hvis der skønnes at være behov derfor.  

 Afdelingen skal i så fald søge at opnå kontakt med  

 patienten for at opnå rimelige aftaler om forløbet.
5. Videregivelse af nødvendige oplysninger Ved revisionen af psykiatriloven er det som noget nyt  

 fastsat, at der i visse situationer kan videregives oplysninger om patientens  

 rent private forhold uden patientens samtykke.
Det drejer sig om oplysninger,  

 der er nødvendige for at kunne etablere og følge op på  

 udskrivningsaftaler eller koordinationsplaner.
Samarbejdet mellem  

 psykiatriske afdelinger, relevante myndigheder m.fl. forudsætter en  

 udveksling af information om patienten og det er derfor tilladt at videregive  

 relevante oplysninger om patientens private forhold mellem disse forskellige  

 instanser, i det omfang videregivelsen må anses for nødvendig  

 for indgåelse af og tilsyn med overholdelse af udskrivningsaftaler  

 eller koordinationsplaner.
Der henvises i øvrigt til  

 Sundhedsstyrelsens vejledning af 16. september 1998 om information og  

 samtykke og om videregivelse af helbredsoplysninger m.v.
6. Tilbageførsel Med revisionen af psykiatriloven er der fastsat  

 bestemmelser vedrørende tilbageførsel af tvangsindlagte og  

 tvangstilbageholdte patienter.
Hvis en tvangsindlagt eller tvangstilbageholdt patient  

 ikke frivilligt vender tilbage, kan overlægen beslutte, at den  

 pågældende patient skal føres tilbage til afdelingen med  

 politiets bistand.
Tilbageførsel kan kun ske indtil 1 uge efter, at  

 udeblivelsen er konstateret.
Såfremt der går længere tid,  

 skal der om nødvendigt iværksættes en ny  

 tvangsindlæggelse.
Der er alene mulighed for at tilbageføre en  

 patient, der har tilladelse til udgang, når der er givet tilladelse til  

 udgang med op til 3 overnatninger.
Hvis patienten har fået udgang med  

 mere end 3 overnatninger, gælder reglerne om tilbageførsel ikke.  

 I givet fald kan der i disse tilfælde blive tale om  

 iværksættelse af en ny tvangsindlæggelse.
7. Anbringelse af børn og unge i lukkede afdelinger Det er en generel opfattelse, at ethvert barn, der er  

 berøvet friheden, skal holdes adskilt fra voksne, medmindre en  

 sådan adskillelse ikke anses at tjene barnets tarv.
Dette fremgår  

 endvidere af FN´s Børnekonvention.
 Sundhedsstyrelsen skal derfor påpege følgende  

 forhold:
I de områder af landet, hvor der ikke er lukkede  

 børne- og ungdomspsykiatriske afdelinger, må det bero på  

 en konkret vurdering, hvad der tjener barnets tarv bedst.
En flytning af  

 barnet eller den unge til en lukket børne- eller ungdomspsykiatrisk  

 afdeling i en anden del af landet kan udgøre en større  

 belastning end placering på en lukket voksenpsykiatrisk afdeling.
I en  

 sådan konkret vurdering må indgå en række hensyn,  

 bl.a. afstanden til en lukket børne- og ungdomspsykiatrisk afdeling,  

 længden af den forventede indlæggelsestid, behovet for barnet  

 eller den unges kontakt med forældre og pårørende og  

 lokale muligheder for afskærmning af barnet eller den unge på den  

 voksenpsykiatriske afdeling.
8. Klageadgang Efter revisionen af psykiatriloven er klagesystemet  

 ændret således, at de psykiatriske patientklagenævn skal  

 behandle alle klager over frihedsberøvelse og anden tvang i  

 psykiatrien.
Klagen kan fremsættes af patienten eller af  

 patientrådgiveren.
De psykiatriske patientklagenævn er nu  

 første klageinstans, også i sager om tvangsindlæggelse og  

 tvangstilbageholdelse.
Klager patienten til personalet på afdelingen  

 eller til sygehusmyndigheden, skal klagen viderebringes til  

 patientklagenævnet hurtigst muligt.
Patienten kan indbringe patientklagenævnets  

 afgørelse om tvangsindlæggelse, tvangstilbageholdelse og  

 tilbageførsel for domstolene.
Sagen skal indbringes for retten inden 5  

 hverdage efter, at patienten eller patientrådgiveren har krævet  

 det.
Patientklagenævnets afgørelser om tvangsbehandling,  

 tvangsfiksering, anvendelse af fysisk magt og beskyttelsesfiksering kan  

 indbringes for Sundhedsvæsenets Patientklagenævn.
Med lovændringen skal klager over tvangsbehandling,  

 der er tillagt opsættende virkning, afgøres indenfor 7 hverdage  

 efter klagens modtagelse.
I andre sager skal patientklagenævnet  

 træffe afgørelse hurtigst muligt.
Klager over tvangsbehandling  

 er tillagt opsættende virkning, medmindre omgående  

 gennemførelse af behandlingen er nødvendig for ikke at  

 udsætte patientens liv eller helbred for væsentlig fare.
En klage  

 har heller ikke opsættende virkning, hvis lægen skønner,  

 at patienten udsætter andre for nærliggende fare for at lide  

 skade på legeme eller helbred.
Som eksempler på situationer, hvor en klage ikke har  

 opsættende virkning på tvangsbehandling kan nævnes, at  

 medicinering er nødvendig for, at patienten ikke udsættes for  

 væsentlig forværring af sygdommen.
Det kan fx være  

 nødvendigt at iværksætte behandling, når patienten  

 er i risiko for at udvikle akut livstruende delir (i forbindelse med mani,  

 andre psykoser eller alkoholforgiftning), hvis behandlingen ikke bliver  

 iværksat.
Af andre eksempler kan nævnes tvangsernæring af  

 en patient med livstruende anorexi.
Endvidere kan der være situationer,  

 hvor akut medicinering kan forhindre, at en patient udsætter andre for  

 voldelige overgreb.
Endelig er det fastsat, at patientrådgiveren og den  

 læge, der har truffet beslutning om tvangsindgrebet, så vidt  

 muligt skal være til stede ved det psykiatriske patientklagenævns  

 sagsbehandling.
Nævnets møder skal som udgangspunkt afholdes  

 på den psykiatriske afdeling, hvor patienten er eller har været  

 indlagt.
 Klager over behandlingen i øvrigt indbringes for  

 Sundhedsvæsenets Patientklagenævn.
 Nærmere klagevejledning findes i  

 Sundhedsministeriets bekendtgørelse, december 1998 om underretning og  

 klagevejledning til patienter i forbindelse med anvendelse af tvang i  

 psykiatrien.
9. Lægeerklæringer til brug for klagesagsbehandling Det skal kraftigt understreges, at  

 lægeerklæringer til brug for behandling af klager over tvang i  

 psykiatrien skal være så fyldestgørende, at  

 patientklagenævnet ikke skal indhente supplerende erklæringer.  

 Erklæringen skal indeholde sygehistorie, en beskrivelse af de  

 fænomener og symptomer, på hvilke diagnosen bygger, eller  

 eventuelt tentative diagnoser, begrundelse for nødvendigheden af at  

 iværksætte de pågældende tvangsforanstaltninger samt  

 begrundelse for konsekvenserne, såfremt en tvangsforanstaltning ikke  

 iværksættes.
Sammen med lægeerklæringen skal  

 medsendes tvangsprotokollen og behandlingsplanen samt kopi af øvrige  

 relevante dele af journalen.
Erklæringen skal være underskrevet  

 af den behandlingsansvarlige overlæge og skal fremsendes hurtigst  

 muligt.
