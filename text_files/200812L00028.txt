Fremsat den 9. oktober 2008 af Anders Samuelsen (LA), Villum Christensen (LA) og Naser Khader (LA) Forslag til Lov om ændring af lov om Arbejdsmarkedets Tillægspension (Forlængelse af den midlertidige suspension af bidraget til Den Særlige Pensionsopsparing) § 1 I lov om Arbejdsmarkedets Tillægspension, jf. lovbekendtgørelse nr. 767 af 8. juli 2008, som ændret ved § 7 i lov nr. 515 af 17. juni 2008 og § 7 i lov nr. 517 af 17. juni 2008, foretages følgende ændring:
 1. I § 17 f, stk. 1, 2. pkt. ,  ændres »2008« til »2010«.
§ 2 Loven træder i kraft den 1. januar 2009.
Bemærkninger til lovforslaget Almindelige bemærkninger Den økonomiske vækst er afgørende for at sikre fremtidens velstand i samfundet.
Regeringen og Folketinget bør vise den nødvendige handlekraft og gennemføre de nødvendige reformer, som øger arbejdsudbuddet og dermed sikrer dansk økonomi vækstmuligheder uden risiko for overophedning.
 Den tvungne opsparing tjener ikke til at opfylde den målsætning, hvorfor en fortsat suspension af bidraget til Den Særlige Pensionsopsparing er både fornuftig og politisk ønskelig.
Tvungen opsparing er et forældet virkemiddel, der ingen plads har i en globaliseret økonomi.
Desuden er Den Særlige Pensionsopsparing udtryk for regeringens manglende vilje til at gennemføre de reformer, som vil gøre denne form for tvangsindgreb over for borgerne helt unødvendige.
 Suspensionen foreslås i første omgang videreført til og med 2010, men det er forslagsstillerens hensigt, at den tvungne opsparing helt skal afskaffes.
Bemærkninger til lovforslagets enkelte bestemmelser Til § 1 Det foreslås, at suspensionen af bidraget til Den Særlige Pensionsopsparing forlænges til og med 2010.
Til § 2 Det foreslås, at lovforslaget træder i kraft den 1. januar 2009.
Skriftlig fremsættelse Anders Samuelsen (LA):
 Forslag til lov om ændring af lov om Arbejdsmarkedets Tillægspension. (Forlængelse af den midlertidige suspension af bidraget til Den Særlige Pensionsopsparing).
(Lovforslag nr.
L 28).
