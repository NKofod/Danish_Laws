Skriftlig fremsættelse (6. oktober 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af byggeloven (Bemyndigelse til fastsættelse af krav til bygningers klimapåvirkning m.v.) (Lovforslag nr.
L 24) Lovforslaget udmønter dele af den politiske aftale om national strategi for bæredygtigt byggeri, der er indgået 5. marts 2021 mellem regeringen (Socialdemokratiet) og Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti og Alternativet.
Aftalen skal understøtte en langsigtet og helhedsorienteret bæredygtig omstilling af bygge- og anlægssektoren.
Som del af den politiske aftale om national strategi for bæredygtigt byggeri skal der med afsæt i erfaringerne fra den frivillige bæredygtighedsklasse indføres regulering i bygningsreglementet.
Den frivillige bæredygtighedsklasse rummer i alt ni krav, hvoraf fem af kravene allerede er hjemlet i byggeloven.
Det foreslås, at byggelovens formålsbestemmelse udvides til også at indeholde formål om at fremme foranstaltninger, som kan reducere klimapåvirkninger og ressourceforbrug for byggeriet samt at fremme foranstaltninger, som kan modvirke unødvendige meromkostninger i byggeriets levetid.
På nuværende tidspunkt omfatter byggelovens formål nogle af de forhold, som indgår i forståelsen af bæredygtigt byggeri, men formålsbestemmelsen rummer imidlertid ikke hensynene til byggeriets klimapåvirkninger, byggeriets ressourceforbrug som helhed og byggeriets økonomiske bæredygtighed.
Med lovforslaget foreslås det endvidere, at der indføres hjemmel i byggeloven til, at de resterende fire krav tilsvarende kan udmøntes i bygningsreglementet.
Det foreslås konkret, at der indføres hjemmel i byggeloven til, at der kan fastsættes krav til nybyggeri om:
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
