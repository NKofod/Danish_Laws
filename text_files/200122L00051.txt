Fremsat den 11. januar 2002 af  

 Kristen Touborg (SF), Aage Frandsen (SF) og  

 Jørn Jespersen (SF) Forslag til Lov om Jordbrugerfonden § 1. Jordbrugerfonden har til formål at sikre et stort  

 antal bæredygtige landbrugsbedrifter og at forbedre mulighederne for  

 landmænds etablering.
Jordbrugerfonden skal også tilgodese  

 samfundsmæssige hensyn såsom natur- og miljøhensyn,  

 fødevaresikkerhed og dyrevelfærd i landbrugets produktionsformer  

 samt befolkningsudviklingen i landdistrikterne.
Stk. 2. Formålet skal opfyldes ved erhvervelse af  

 landbrugsejendomme, der bortforpagtes til landmænd, og ejendommene skal  

 sikres en løbende strukturtilpasning.
Fonden kan dog også  

 administrere driften af landbrugsjorder, der ikke ejes af fonden.
 Stk. 3. Af fondens midler kan der udloddes tilskud til  

 fremme af natur- og miljøvenlige driftsformer i landbruget samt til  

 uddannelsesprojekter og landbrugsrelaterede projekter m.v. inden for fondens  

 formål, jf. stk. 1.
§ 2. Staten kan indskyde kapital i form af kontante indskud  

 eller garantikapital til fondens virksomhed.
Fonden kan endvidere modtage  

 midler fra anden side.
Beløb, der ikke anvendes i et finansår,  

 kan overføres til næste finansår.
§ 3. Jordbrugerfonden ledes af en bestyrelse, der består  

 af 11 medlemmer. 2 af medlemmerne udpeges af henholdsvis ministeren for  

 fødevarer, landbrug og fiskeri og finansministeren.
Af de  

 øvrige 9 medlemmer skal 2 medlemmer udpeges af landbrugets  

 organisationer, 2 medlemmer udpeges af forskningsinstitutioner, 1 medlem  

 udpeges af Danmarks Naturfredningsforening, 1 medlem udpeges af  

 Realkreditrådet og 3 medlemmer vælges af og blandt forpagterne  

 på fondens ejendomme.
Stk. 2. Bestyrelsen etablerer de nødvendige  

 sekretariatsfunktioner for fonden.
Omkostningerne til fondens administration  

 afholdes af fondens midler.
 Stk. 3. De nærmere retningslinjer for fondens  

 virksomhed fastlægges i en vedtægt og en forretningsorden, der  

 godkendes af ministeren for fødevarer, landbrug og fiskeri.
 Stk. 4. Bestyrelsen aflægger årligt regnskab  

 og beretning for fondens virksomhed til ministeren for fødevarer,  

 landbrug og fiskeri efter reglerne i regnskabslovgivningen.
 § 4. Jordbrugerfonden kan kun ophæves ved lov.
 § 5. Loven træder i kraft den 1. juli 2002.
 § 6. Loven gælder ikke for Færøerne og  

 Grønland.
 § 7. I landbrugsloven, jf. lovbekendtgørelse nr. 598 af  

 15. juli 1999, foretages følgende ændringer:
 1. I § 11, stk. 4, indsættes som 2. pkt.:
»Landbrugsejendomme, der tilhører Jordbrugerfonden,  

 jf. lov om Jordbrugerfonden, er undtaget fra denne bestemmelse.« 2. I § 13, stk. 2, nr. 3, litra a, ændres »og § 20,  

 stk. 1,« til: »§ 20, stk. 1, og § 21, stk. 4,«.
 3. § 13, stk. 6, affattes således:
»Stk. 6. Reglerne om fortrinsstilling i stk. 3-5 finder ikke  

 anvendelse ved 1.	jordomlægninger, der gennemføres ved jordfordeling  

 efter reglerne i lov om jordfordeling mellem landejendomme eller ved  

 ekspropriation, hvis jordomlægningerne sker i forbindelse med  

 afståelse af landbrugsjord til offentlige anlæg m.v., og 2.	ved sammenlægning med en landbrugsejendom, der ejes af  

 Jordbrugerfonden, jf. lov om Jordbrugerfonden.« 4. I § 21, stk. 1, ændres »jf. dog stk. 3.« til: »jf.  

 dog stk. 3 og 4.«.
 5. I § 21 indsættes efter stk. 3 som nyt stk. 4  

 og 5:
 »Stk. 4. Jordbrugerfonden, jf. lov om Jordbrugerfonden, kan erhverve  

 landbrugsejendomme uden tilladelse efter stk. 1.
Stk. 5. Ministeren for fødevarer, landbrug og  

 fiskeri kan fastsætte nærmere regler for Jordbrugerfondens  

 erhvervelse og drift af landbrugsejendomme samt om oplysnings- og  

 indberetningspligt og krav til forpagtere i fonden m.v.« Bemærkninger til lovforslaget Almindelige bemærkninger 1. Baggrund for lovforslaget I forbindelse med forliget om finansloven for 2001 har  

 repræsentanter for Socialistisk Folkeparti skitseret en model for  

 oprettelse af en jordbrugerfond.
 SF peger på, at det med den igangværende  

 strukturudvikling i landbruget er meget vanskeligt for unge at etablere sig i  

 landbruget, bl.a. fordi de etablerede landmænd har langt bedre  

 økonomisk baggrund for at erhverve de landbrugsejendomme, der bliver  

 udbudt til salg.
 For at bryde denne udvikling har SF peget på en ny  

 slags andelseje baseret på en jordbrugerfond, der kan erhverve  

 landbrugsejendomme og forpagte dem ud.
 På baggrund heraf nedsatte den daværende  

 fødevareminister i januar 2001 en arbejdsgruppe, der fik til opgave at  

 beskrive og analysere konsekvenserne af den af SF i forbindelse med  

 finanslovforliget skitserede model for oprettelse af en Jordbrugerfond.
2. Rapport om etablering af en jordbrugerfond Arbejdsgruppen vedrørende etablering af en  

 jordbrugerfond afgav sin rapport i august 2001.
 Rapporten indeholder en udførlig redegørelse  

 for arbejdsgruppens overvejelser om Jordbrugerfondens formål og  

 organisation samt økonomien i fonden set såvel fra fondens  

 synsvinkel som fra landmandens (forpagterens) synsvinkel.
 Arbejdsgruppen har i sin rapport lagt vægt på,  

 at Jordbrugerfondens formål først og fremmest skal tage sigte  

 på at sikre et så stort antal bæredygtige  

 landbrugsbedrifter (heltidsbrug og deltidsbrug) som muligt og at forbedre  

 mulighederne for landmænds etablering m.v.
 Arbejdsgruppen har dog også lagt vægt  

 på, at Jordbrugerfonden skal kunne tilgodese bredere  

 samfundsmæssige hensyn såsom natur og miljø m.v., jf.  

 nedenfor om hovedindholdet i lovforslaget, afsnit 3, punkt e.
 I rapporten har arbejdsgruppen overvejet flere  

 løsningsmuligheder med hensyn til organisationen af en Jordbrugerfond.  

 Det er arbejdsgruppens opfattelse, at det vil være mest  

 hensigtsmæssigt at oprette Jordbrugerfonden ved lov, og at loven i  

 videst muligt omfang bør følge principperne i lov om  

 erhvervsdrivende fonde og i de fondsretlige grundsætninger for fonde  

 med offentlige interesser.
 Arbejdsgruppen har derfor udarbejdet forslag til lov om en  

 jordbrugerfond samt udkast til vedtægter for Jordbrugerfonden.
Arbejdsgruppen har ligeledes overvejet flere  

 løsningsmuligheder til finansiering af Jordbrugerfonden.
I forbindelse  

 hermed har arbejdsgruppen belyst økonomien i fonden set såvel  

 fra fondens synsvinkel som fra landmandens (forpagterens) synsvinkel.  

 Arbejdsgruppen har således udarbejdet en række  

 beregningseksempler til belysning af, hvordan forpagtningsafgiften skal  

 beregnes, samt et udkast til en forpagtningskontrakt vedrørende  

 bortforpagtning af fondens ejendomme.
 Arbejdsgruppen har lagt vægt på, at landmanden  

 (forpagteren) får en dispositionsret over det forpagtede, der  

 begrænses mindst muligt.
I rapporten har arbejdsgruppen redegjort for forholdet til  

 eksisterende lovgivning.
Et forslag til en jordbrugerfond forudsætter  

 som udgangspunkt visse ændringer i landbrugsloven, jf. nedenfor afsnit  

 3, punkt. d.
Arbejdsgruppen har endvidere redegjort for de  

 samfundsøkonomiske, miljømæssige og strukturpolitiske  

 konsekvenser af en jordbrugerfond.
Disse forhold omtales nærmere  

 nedenfor i forbindelse med konsekvensvurdering af lovforslaget.
3. Lovforslagets hovedindhold Formålet med lovforslaget er, at det   sammen med de  

 foreslåede ændringer af landbrugsloven   skal give mulighed for  

 etablering af en jordbrugerfond med det formål at bidrage til  

 opretholdelse af en alsidig og holdbar landbrugsstruktur og fremme  

 gårdforpagtninger i Danmark gennem erhvervelse og bortforpagtning af  

 landbrugsejendomme.
Lovforslaget skal desuden tilgodese natur- og  

 miljøhensyn m.v., jf. nedenfor.
 Lovforslaget indeholder flere hovedelementer:
a) Jordbrugerfondens formål og virke Formålet med Jordbrugerfonden er til enhver tid at  

 sikre et så stort antal bæredygtige landbrugsbedrifter  

 (heltidsbrug og deltidsbrug) som muligt og at forbedre mulighederne for  

 landmænds etablering.
Jordbrugerfonden skal dog også tilgodese bredere  

 samfundsmæssige hensyn såsom natur- og miljøhensyn,  

 fødevaresikkerhed og dyrevelfærd i landbrugets produktionsformer  

 samt befolkningsudviklingen i landdistrikterne.
Jordbrugerfonden skal  

 således styrke hensynet til natur og miljø ved, at de  

 traditionelle intensive driftsformer i landbruget ændres til mere  

 miljøvenlige driftsformer m.v., jf. nedenfor punkt e.
 Formålet skal opfyldes ved, at fonden erhverver  

 landbrugsejendomme, der bortforpagtes til landmænd, der således  

 etablerer sig i landbruget ved gårdforpagtning.
Der vil normalt være tale om køb af mindre  

 eller mellemstore brug, der kan drives som enmands- eller tomandsbedrifter,  

 og hvor handelsprisen efter det nuværende prisniveau (2001) kan  

 være på indtil ca. 12 mio. kr. (inklusive bygninger,  

 besætning og maskiner m.v.) Der kan dog også i særlige situationer  

 være tale om erhvervelse af større brug, der f.eks.  

 bortforpagtes som et andelsbrug til en gruppe landbrugere, der driver  

 ejendommen i fællesskab som en bedrift.
Der kan også være  

 tale om, at fonden erhverver ejendomme med natur- og  

 miljømæssige dyrkningsrestriktioner til særlig drift.
 Forpagteren skal som udgangspunkt opfylde landbrugslovens  

 betingelser for erhvervelse af den omhandlede landbrugsejendom, og  

 forpagteren må som udgangspunkt ikke være ejer eller medejer af  

 anden landbrugsejendom (uden for fonden).
Jordbrugerfondens landbrugsejendomme skal sikres en  

 løbende strukturtilpasning.
Når der i en forpagtningsperiode  

 ønskes foretaget en bedriftsudvidelse i form af køb af  

 suppleringsjord eller yderligere en landbrugsejendom eller ved  

 opførelse af nye bygninger m.v., skal der træffes aftale herom  

 mellem Jordbrugerfonden og forpagteren.
Bedriftsudvidelsen forudsættes  

 normalt finansieret af fonden.
Udgangspunktet ved en sådan udvidelse vil  

 være, hvorvidt Jordbrugerfonden finder, at der er tale om en  

 hensigtsmæssig bedriftsudvidelse i overensstemmelse med fondens  

 formålsbestemmelser.
Det er også en forudsætning, at  

 reglerne i landbrugsloven for køb af suppleringsjord eller ejendom nr.  

 2 til samdrift overholdes, jf. dog nedenfor punkt d, om reglerne om  

 fortrinsstilling til suppleringsjord.
 Ved en bedriftsudvidelse inden for fonden vil det tillige  

 indgå i fondens vurdering, at værdien af den samlede bedrift som  

 altovervejende hovedregel ikke overstiger 12 mio. kr. (prisniveau 2001).
b) Jordbrugerfondens økonomi Udgangspunktet er, at Jordbrugerfonden erhverver  

 landbrugsejendomme til sædvanlig han-delspris, og at ejendommene  

 bortforpagtes til en forpagtningsafgift, der beregnes ud fra fondens  

 omkostninger.
 Der er lagt vægt på at lette omkostningerne  

 ved etablering i landbruget, således at det er lettere at etablere sig  

 som gårdforpagter inden for Jordbrugerfonden end selv at købe en  

 landbrugsejendom (uden for fonden).
 Jordbrugerfonden skal ved etableringen have den  

 nødvendige kapital til, at fonden i opstartsfasen kan erhverve ca. 15  

 25 landbrugsejendomme årligt, afhængigt af antallet af  

 jordbrugere, der ønsker at udnytte muligheden for at etablere sig som  

 selvstændige jordbrugere ved forpagtning.
Fonden skal herudover have den nødvendige kapital,  

 så der er tilstrækkelig sikkerhed for fondens virksomhed  

 også i perioder, hvor der kan forkomme en nedgang i handelsprisen  

 på landbrugsejendomme.
Det er derfor nødvendigt, at fonden  

 sikres en egenkapital, der tilstræbes at udgøre ca. 30 pct. af  

 den kapital, der er anvendt til køb af landbrugsejendomme.
Fonden skal derfor ved etableringen som udgangspunkt fra  

 staten sikres en egenkapital på 100 mio. kr., der skal anvendes som  

 fondens grundkapital, samt et lån fra statskassen på 900 mio. kr.  

 til fondens virksomhed.
Egenkapitalen på 100 mio. forudsættes  

 overdraget til fonden skattefrit.
På kort sigt har fonden indtægter fra  

 forpagtningsafgifter og udgifter til forrentning af lånekapitalen  

 på 900 mio. kr. samt administrationsomkostninger.
På  

 længere sigt skal det tilstræbes, at fonden kan tilbagebetale  

 lånet til statskassen.
 Alternativt foreslås fonden finansieret ved, at der  

 i stedet for et statslån på 900 mio. kr. ydes fonden en  

 statsgaranti på 900 mio. kr.
c) Fondslovgivningen Forslaget indebærer, at Jordbrugerfonden oprettes  

 ved lov, idet fonden skal virke som en erhvervsdrivende fond og i  

 øvrigt i videst muligt omfang skal opfylde de fondsretlige  

 grundsætninger for fonde med offentlige interesser.
Det foreslås, at bestyrelsen og fonden  

 tillægges en betydelig selvstændighed ved varetagelsen af fondens  

 formål og interesser.
Bestyrelsen formulerer selv sine vedtægter  

 og forretningsordenen for fonden inden for denne lovs rammer.
Det er herved  

 forudsat, at bestyrelsen tager behørigt hensyn til de synspunkter, der  

 er fremkommet i rapporten.
 Ministeren for fødevarer, landbrug og fiskeri skal  

 godkende fondens vedtægter og forretningsorden, jf. også nedenfor  

 om bestyrelsens sammensætning m.v. under bemærkninger til  

 lovforslagets enkelte bestemmelser.
 Fødevareministeren har tilsyn med fonden, der  

 årligt skal aflægge regnskab og beretning for fondens virksomhed  

 til ministeren.
d) Landbrugsloven Det foreslås, at Jordbrugerfonden skal kunne  

 erhverve landbrugsejendomme uden tilladelse fra jordbrugskommissionen efter  

 reglerne i landbrugsloven, og at bortforpagtning ligeledes skal kunne ske  

 uden tilladelse, idet forpagteren som udgangspunkt skal opfylde  

 landbrugslovens erhvervelsesbetingelser, herunder bopælskrav og  

 uddannelseskrav m.v.
Fondens ejendomme skal altid drives med udgangspunkt i  

 principperne for godt landmandskab.
 Jordbrugerfonden skal ligeledes kunne erhverve  

 landbrugsejendomme og supplere disse ud over arealgrænsen på 70  

 ha i § 13, stk. 3, i landbrugsloven samt bortforpagte sådanne  

 ejendomme, uden at reglerne om fortrinsstilling til suppleringsjord skal  

 bringes i anvendelse.
 Jordbrugerfonden skal dog på baggrund af fondens  

 formålsbestemmelser medvirke til, at der i forbindelse med fondens  

 erhvervelse og ejerskab af landbrugsejendomme gennemføres  

 jordomlægninger, der kan fremme en god jordarrondering, og som kan  

 tilgodese nabolandmænd, der efter de generelle regler i landbrugsloven  

 ville kunne gøre krav på fortrinsstilling til  

 suppleringsjord.
e) Styrkelse af miljøhensyn Jordbrugerfonden skal efter den foreslåede  

 formålsbestemmelse   ud over det strukturpolitiske sigte med at lette  

 etablering i landbruget   også tilgodese bredere samfundsmæssige  

 hensyn såsom natur- og miljøhensyn, fødevaresikkerhed og  

 dyrevelfærd i landbrugets produktionsformer m.m.
 Forslaget tager således også sigte på at  

 styrke hensynet til natur og miljø ved, at Jordbrugerfonden kan  

 medvirke til, at de traditionelle intensive driftsformer i landbruget  

 ændres til mere miljøvenlige driftsformer m.v.
 Fondens ejendomme skal derfor altid drives med  

 udgangspunkt i principperne for godt landmandsskab.
Jordbrugerfonden kan efter forslaget erhverve landbrug,  

 der er egnede til gårdforpagtning, og gennem forpagtningsvilkår  

 sikre, at forpagterne driver ejendommene på en måde, der  

 tilgodeser natur og miljø. Fonden kan også erhverve ejendomme  

 med krav om særlige driftsformer.
Fonden kan således  

 tiltrække landmænd, der som forpagtere er indstillede på de  

 særlige opgaver, der ligger i at drive den forpagtede ejendom som  

 miljøvenligt landbrug eller på anden særlig  

 måde.
 Fonden kan også (gennem en gårdforpagter)  

 tilbyde at varetage driften af landbrug, der ejes af andre (landmænd,  

 offentlige myndigheder m.v.) ved, at forpagteren af en fondsejet  

 landbrugsejendom tilforpagter landbrugsjord, der herefter indgår i en  

 miljøvenlig bedrift m.v.
 En række offentlige myndigheder (stat, amter og  

 kommuner) ejer betydelige arealer, der drives landbrugsmæssigt, og det  

 har i flere sammenhænge være overvejet, om driften af disse  

 arealer hensigtsmæssigt kunne henlægges til én  

 forvaltning.
På længere sigt vil Jordbrugerfonden kunne  

 fremstå med en organisation, der kan tilbyde offentlige myndigheder at  

 varetage forvaltningen af disse arealer.
En sådan opgave må dog  

 forudsættes gennemført ved aftaler med de respektive  

 myndigheder, og det må derfor bero på disse myndigheders  

 vurdering, om de vil indgå aftale om at anvende Jordbrugerfonden til  

 arealforvaltning.
4. Lovforslagets økonomiske og administrative konsekvenser for  

 det offentlige Lovforslaget medfører, som nævnt under afsnit  

 3, punkt. b, at der af statskassen skal indskydes en kapital på 100  

 mio. kr., der skal anvendes som fondens grundkapital, samt ydes et lån  

 på 900 mio. kr. til fondens virksomhed, herunder etablering og drift af  

 de nødvendige sekretariatsfunktioner m.v.
 Lånet forudsættes tilbagebetalt i tre rater  

 efter henholdsvis 20, 30 og 40 år.
 Alternativt foreslås, at fonden, som nævnt i  

 afsnit 3, punkt b, finansieres ved, at der tilføres fonden 100 mio.  

 kr. fra statskassen, der skal anvendes som fondens grundkapital, samtidig  

 med, at der ydes fonden en statsgaranti på 900 mio. kr. til fondens  

 virksomhed.
 Statsgarantien forventes afviklet i tre omgange efter  

 henholdsvis 20, 30 og 40 år.
Lovforslaget medfører endvidere, at Ministeriet for  

 Fødevarer, Landbrug og Fiskeri (v.
Direktoratet for  

 FødevareErhverv) vil få tilsynsopgaver m.v. vedrørende  

 Jordbrugerfonden.
Udgifterne til disse opgaver skønnes årligt at  

 ville udgøre 1 mio. kr., inklusive 1 årsværk til opgavens  

 løsning.
Finansieringen af disse udgifter vil finde sted inden for  

 Fødevareministeriets samlede rammer.
 Lovforslaget forventes ikke at indeholde øgede  

 administrative udgifter i amterne til jordbrugskommissionernes virksomhed,  

 herunder til sekretariatsbetjening af kommissionerne.
5. Lovforslagets samfundsøkonomiske konsekvenser Lovforslaget tilsigter ved oprettelsen af en  

 Jordbrugerfond bl.a. at dæmpe den igangværende strukturudvikling  

 i landbruget og at lette etablering ved gårdforpagtning.
Generelt vil en langsommere strukturudvikling teoretisk  

 kunne indebære et samfundsøkonomisk tab som følge af en  

 lavere produktionsstigning i primærsektoren.
Med de  

 ejendomsstørrelser, der omtales i afsnit 4, punkt a, vil der dog kun  

 kunne være tale om en begrænset virkning på  

 samfundsøkonomien.
Ved en forventet tilgang til Jordbrugerfonden, hvor  

 hovedparten af nyetableringer i landbruget fortsat må forventes at ske  

 ved erhvervelse af landbrug i personligt eje, må det antages, at  

 Jordbrugerfonden kun vil have en begrænset indflydelse på  

 strukturudviklingen i landbruget.
Det forhold, at flere unge landmænd  

 via Jordbrugerfonden etablerer sig som selvstændige jordbrugere  

 (sammenlignet med de nuværende etableringsmuligheder), vil dog kunne  

 medføre en stigning i produktiviteten, der vil kunne opveje en  

 eventuel nedgang i produktiviteten som følge af en langsommere  

 strukturudvikling.
 Forslaget vil næppe have en mærkbar  

 indflydelse på udviklingen af ejendomspriser og priser på  

 landbrugsjord.
 Forslaget vil lette adgangen til etablering i landbruget  

 ved gårdforpagtning.
6. Lovforslagets økonomiske og administrative konsekvenser for  

 erhvervslivet Lovforslaget indebærer bl.a., at det vil blive  

 lettere for visse kategorier af personer at etablere sig i landbruget.  

 Forslaget pålægger således som udgangspunkt ikke landbruget  

 yderligere krav i form af driftsmæssige eller administrative  

 omkostninger.
7. Miljømæssige konsekvenser Landbrugets forhold til det omgivende miljø  

 indgår i stadig højere grad i såvel landbrugs- som  

 miljølovgivningen.
Lovforslaget skal således   ud over  

 hovedformålet: at lette etablering   også tilgodese bredere  

 samfundsmæssige hensyn såsom natur og miljø m.v.
Jordbrugerfonden kan således   som anført i  

 afsnit 3, punkt 3 e   medvirke til, at fondens landbrugsejendomme drives  

 på en mere miljøvenlig måde.
Fonden kan også bidrage  

 til et forbedret miljø i det åbne land, f.eks. ved at  

 understøtte initiativer til drikkevandsbeskyttelse m.v.
8. Lovforslagets ligestillingsmæssige konsekvenser Lovforslaget opfylder ligestillingsprincipperne, for  

 så vidt angår landbrugere, der har adgang til at forpagte fondens  

 ejendomme.
 Det skal ved udpegningen af repræsentanter til  

 fondens bestyrelse tilstræbes, at ligestillingsprincippet opfyldes.
9. Forholdet til EU-retten Lovforslaget forudsætter godkendelse af  

 Europakommissionen, da forslaget medfører, at der af statskassen skal  

 indskydes kapital i form af kontante indskud og lånekapital  

 (alternativt statsgaranti) til fondens virksomhed, jf. afsnit 4.
10. Skematisk oversigt over konsekvenser Positive konsekvenser/  

 mindreudgifter Negative konsekvenser/merudgifter Økonomiske konsekvenser for det offentlige Ingen Indskud af kapital, statslån eller  

 statsgaranti Administrative konsekvenser for det offentlige Ingen Merudgifter ved tilsyn med Jordbrugerfonden Samfundsøkonomiske konsekvenser Ingen Ingen Økonomiske konsekvenser for erhvervslivet Lettere etablering ved gårdforpagtning Ingen Administrative konsekvenser for erhvervslivet Ingen Ingen Miljømæssige konsekvenser Styrkelse af miljøhensyn Ingen Ligestillingsmæssige konsekvenser Ingen Ligestillingsprincippet tilstræbes opfyldt i fondens  

 bestyrelse Forholdet til EU-retten Forslaget kræver godkendelse af  

 Europa-Kommissionen 11. Høring Høring foretages først efter beslutning  

 herom.
Bemærkninger til lovforslagets enkelte  

 bestemmelser Til § 1 Formålet med lovforslaget er at oprette en  

 jordbrugerfond, der efter forslagets § 1, stk. 1, har til formål at  

 sikre et stort antal bæredygtige landbrugsbedrifter (heltidsbrug og  

 deltidsbrug) og at forbedre mulighederne for landmænds etablering i  

 Danmark.
 Forslaget tager sigte på at dæmpe  

 strukturudviklingen, der går i retning af større og  

 større landbrugsbedrifter, og at fremme etableringsmulighederne ved  

 gårdforpagtning.
 Jordbrugerfonden skal også tilgodese bredere  

 samfundsmæssige hensyn såsom natur- og miljøhensyn,  

 fødevaresikkerhed og dyrevelfærd i landbrugets produktionsformer  

 samt befolkningsudviklingen i landdistrikterne.
 Fonden skal ligeledes medvirke til, at der i forbindelse  

 med fondens erhvervelse og ejerskab af landbrug gennemføres  

 jordomlægninger, der kan fremme en god jordarrondering, og som kan  

 tilgodese nabolandmænd, der efter de generelle regler i landbrugsloven  

 ville kunne gøre krav på fortrinsstilling til  

 suppleringsjord.
I formålet er bl.a. indeholdt hensynene til at sikre bedre muligheder for unge landmænds etablering, at sikre konjunkturtruede landmænds overlevelse så vidt  

 muligt, at lette gældsbyrden i landbruget, at bremse afviklingen af landbrug, at tilskynde til øget bosætning på landet og at tilskynde til, at der iværksættes tiltag på det  

 natur- og miljømæssige område.
Formålet skal efter lovforslagets § 1, stk. 2,  

 opfyldes ved, at Jordbrugerfonden erhverver landbrugsejendomme, der  

 bortforpagtes til landmænd.
Forpagteren skal   som nævnt i de  

 almindelige bemærkninger afsnit 3, punkt a   som udgangspunkt opfylde  

 landbrugslovens betingelser for erhvervelse af den omhandlede  

 landbrugsejendom.
Fonden kan dog også administrere driften af  

 landbrugsjorder, der ikke ejes af fonden.
En forpagter inden for fonden kan  

 således tilforpagte landbrugsjorder uden for fonden, f.eks. med henblik  

 på miljøvenlige driftsformer.
Jordbrugerfondens ejendomme skal sikres en løbende  

 strukturtilpasning inden for fondens formålsbestemmelser.
Den enkelte  

 forpagter inden for fonden vil således ikke kunne forvente, at fonden  

 vil medvirke til en bedriftsudvidelse i et omfang, der svarer til en maksimal  

 bedriftsudvidelse inden for reglerne i landbrugsloven (højst tre  

 landbrugsejendomme, der hver for sig suppleres op til 125 ha).
 Efter forslagets § 1, stk. 3, kan fonden udlodde midler  

 til fremme af natur- og miljøvenlige driftsformer i landbruget samt  

 til uddannelsesprojekter og landbrugsrelaterede projekter m.v. inden for  

 fondens formål.
Til § 2 Jordbrugerfonden forudsætter efter lovforslagets §  

 2, at der fra statskassen tilføres fonden 100 mio. kr., der skal  

 anvendes som fondens grundkapital, samtidig med, at der ydes et lån  

 på 900 mio. kr. til fondens virksomhed.
Alternativt kan der i stedet  

 for statslånet ydes en statsgaranti på 900 mio. kr.
Der henvises  

 til de almindelige bemærkninger til lovforslaget, afsnit 3, punkt b, og  

 afsnit 4.
 Fonden kan også modtage midler fra anden side,  

 f.eks. ved gave, testamente eller lignende.
Til § 3 Jordbrugerfonden ledes efter lovforslagets § 3, stk. 1, af  

 en bestyrelse, der består af 11 medlemmer. 2 af medlemmerne udpeges af  

 henholdsvis ministeren for fødevarer, landbrug og fiskeri og  

 finansministeren, og 3 medlemmer vælges af og blandt forpagterne  

 på fondens ejendomme.
De øvrige 6 medlemmer udpeges af  

 nærmere angivne organisationer og institutioner.
Bestyrelsen etablerer efter lovforslagets § 3, stk. 2, de  

 nødvendige sekretariatsfunktioner for fonden.
I opstartsfasen  

 etableres et landssekretariat, der skal dække samtlige  

 sekretariatsfunktioner for fonden.
Fonden kan dog også senere etablere  

 landsdelskontorer, når fondsbestyrelsen skønner dette  

 hensigtsmæssigt i forhold til det antal landbrugsejendomme, som fonden  

 måtte have erhvervet i den pågældende landsdel.
Fonden kan  

 også nedsætte et eller flere rådgivende udvalg.
 De nærmere retningslinjer for fondens virksomhed  

 fastlægges i en vedtægt og en forretningsorden, der efter  

 lovforslagets § 3, stk. 3, skal godkendes af ministeren for fødevarer,  

 landbrug og fiskeri.
 Arbejdsgruppen vedrørende etablering af en  

 jordbrugerfond har i forbindelse med sin rapport udarbejdet et udkast til  

 vedtægter for fonden, der er optrykt som bilag 2 til rapporten.  

 Jordbrugerfondens vedtægter og forretningsorden, som formuleres af  

 bestyrelsen, skal dog først godkendes med den endelige formulering af  

 ministeren for fødevarer, landbrug og fiskeri, når  

 Jordbrugerfonden oprettes, efter at loven om Jordbrugerfonden er trådt  

 i kraft.
Bestyrelsen skal efter lovforslagets § 3, stk. 4,  

 aflægge årligt regnskab og beretning for fondens virksomhed til  

 ministeren for fødevarer, landbrug og fiskeri.
Ministeren kan  

 fastsætte nærmere bestemmelser herom.
Bestyrelsen skal ligeledes  

 forelægge og have godkendt et budget af ministeren.
Til § 4 Det foreslås, at Jordbrugerfonden kun kan  

 ophæves ved lov.
Heri er indeholdt den forudsætning, at  

 ministeren for fødevarer, landbrug og fiskeri, såfremt en  

 bestyrelse for Jordbrugerfonden indstiller, at Jordbrugerfonden ophæves  

 ved lov, vil efterkomme denne indstilling, forudsat at den er  

 tilstrækkeligt begrundet.
 Bestyrelsen vil altid have mulighed for at træde  

 tilbage.
 Loven foreslås taget op til vurdering, når der  

 foreligger beretning m.v. for fondens virksomhed for de første 5  

 år efter fondens etablering.
Til § 7 Forslaget til lov om Jordbrugerfonden forudsætter  

 som nævnt i de almindelige bemærkninger til lovforslaget, afsnit  

 3, punkt d   at der samtidig gennemføres visse ændringer i  

 landbrugsloven, jf. nedenfor.
Ad nr. 1 Hovedsigtet med Jordbrugerfonden er, at forpagterens  

 situation tilnærmes selvejeprincippet, og at forpagteren skal  

 være sikret en brugsret, der er uopsigelig af ejeren (fonden),  

 sålænge forpagteren opfylder de økonomiske forpligtelser  

 og ikke misligholder aftalen.
Forpagtningsaftalen skal kunne overgå til  

 forpagterens ægtefælle og livsarvinger, og forpagteren skal  

 også, f.eks. på grund af alder eller sygdom, kunne lade disse  

 overtage forpagtningen.
Det er dog en forudsætning, at den  

 pågældende opfylder betingelserne for at overtage forpagtningen,  

 herunder bopælskrav, uddannelseskrav m.v., eller opnår  

 dispensation fra jordbrugskommissionen, jf. bemærkningerne til nr. 4 og  

 5 nedenfor.
 På baggrund heraf foreslås, at bestemmelsen i  

 § 11, stk. 4, i landbrugsloven, hvorefter en aftale om forpagtning  

 højst kan indgås for et tidsrum på 30 år, suppleres  

 med en bestemmelse, hvorefter forpagtningsaftaler vedrørende  

 landbrugsejendomme, der tilhører Jordbrugerfonden, undtages fra  

 30-års-reglen.
Ad nr. 2 Den foreslåede ændring af bestemmelsen i  

 landbrugslovens § 13, stk. 2, nr. 3, litra a, skal sikre, at Jordbrugerfonden  

 kan supplere en landbrugsejendom ved køb af suppleringsjord, når  

 de øvrige betingelser i § 13, herunder arealgrænsen på 125  

 ha i § 13, stk. 1, og beliggenhedskravene (inden for en vejafstand på 2  

 km) i § 13, stk. 2, er opfyldt.
Ad nr. 3 Som omtalt i de almindelige bemærkninger til  

 lovforslaget, afsnit 3, punkt d, er det foreslået, at Jordbrugerfonden  

 skal kunne erhverve landbrugsejendomme og bortforpagte disse uden tilladelse  

 fra jordbrugskommissionen, og at bedriftsudvidelser ud over  

 arealgrænsen på 70 ha ligeledes skal kunne ske, uden at reglerne  

 om fortrinsstilling til suppleringsjord skal bringes i anvendelse.
 På baggrund heraf foreslås bestemmelsen i §  

 13, stk. 6, i landbrugsloven, hvorefter reglerne om fortrinsstilling ikke  

 skal bringes i anvendelse ved jordomlægninger, der gennemføres  

 ved jordfordeling eller ved ekspropriation, suppleret med en bestemmelse,  

 hvorefter reglerne om fortrinsstilling til suppleringsjord heller ikke skal  

 bringes i anvendelse ved sammenlægning (eller supplering) med en  

 landbrugsejendom, der ejes af Jordbrugerfonden.
 Forslaget har sammenhæng med, at fonden på  

 baggrund af formålsbestemmelsen i § 1, stk. 1, skal medvirke til, at  

 der i forbindelse med fondens jorderhvervelser og ejerskab gennemføres  

 jordomlægninger, der kan fremme en god jordarrondering, og som kan  

 tilgodese nabolandmænd, der efter de generelle regler i landbrugsloven  

 ville kunne gøre krav på fortrinsstilling til  

 suppleringsjord.
Ad nr. 4 og 5 Lovforslaget om en jordbrugerfond bygger   som nævnt  

 i de almindelige bemærkninger til lovforslaget, afsnit 3, punkt d  

 på, at fonden skal kunne erhverve landbrugsejendomme uden  

 forudgående tilladelse fra jordbrugskommissionen efter reglerne i  

 landbrugsloven.
 Reglerne i landbrugslovens § 21 foreslås derfor  

 ændret, således at det i et nyt stk. 4 præciseres, at  

 Jordbrugerfonden kan erhverve landbrugsejendomme uden tilladelse efter § 21,  

 stk. 1.
 Den foreslåede bestemmelse til landbrugslovens § 21,  

 stk. 4, er en væsentlig fravigelse fra hovedreglen i § 21, hvorefter et  

 selskab, en forening eller anden sammenslutning, en institution eller en fond  

 skal have tilladelse til at erhverve en landbrugsejendom.
 Undtagelsen for Jordbrugerfonden er begrundet i, at fonden  

 efter sit formål skal erhverve landbrugsejendomme, der skal  

 bortforpagtes til landmænd, der som udgangspunkt opfylder  

 landbrugslovens betingelser for erhvervelse af en landbrugsejendom.
 Den foreslåede bestemmelse i landbrugslovens § 21,  

 stk. 5, indeholder hjemmel til, at ministeren for fødevarer, landbrug  

 og fiskeri kan fastsætte nærmere regler for Jordbrugerfondens  

 erhvervelse og drift af landbrugsejendomme samt en oplysnings- og  

 indberetningspligt.
 Det er hensigten at fastsætte regler, der  

 præciserer, hvilke krav der stilles til forpagteren i forbindelse med  

 en forpagtningsaftale, herunder bopælskrav, uddannelseskrav og ejerskab  

 eller erhvervelse af landbrugsejendomme uden for fonden m.v., og som  

 præciserer, at disse krav også gælder i situationer, hvor  

 forpagteren, f.eks. på grund af sygdom, ønsker at kunne lade  

 sine livsarvinger overtage forpagtningen, eventuelt ved arv.
 Det er ligeledes hensigten at fastsætte regler for  

 oplysningspligt og indberetningspligt til jordbrugskommissionen i forbindelse  

 med indgåelse af aftaler om gårdforpagtning analogt med de  

 generelle regler om indberetning af samdrift og forpagtning i medfør  

 af § 9, stk. 6, i landbrugsloven.
Udgangspunktet er, at Jordbrugerfonden bortforpagter sine  

 landbrugsejendomme i overensstemmelse med fondens formål.
Hvis det  

 viser sig, at fonden ikke kan bortforpagte en ejendom, skal fonden  

 afhænde ejendommen efter reglerne i landbrugsloven.
Fonden skal dog  

 altid have mulighed for at beholde en landbrugsejendom i indtil 1 år  

 (regnet fra erhvervelsen eller ophør af en forpagtningsaftale) for at  

 finde en landmand, der vil overtage ejendommen i forpagtning.
 Dette princip, der svarer til reglerne i § 25 i  

 landbrugsloven, hvorefter en landbrugsejendom, der er overtaget på  

 auktion, inden 1 år efter overtagelsesdagen skal sælges til en  

 person eller et selskab, der opfylder erhvervelsesbetingelserne,  

 forudsættes ligeledes præciseret i medfør af den  

 foreslåede bestemmelse i § 21, stk. 5.
 Det er ikke tanken, at Jordbrugerfonden skal have  

 kompetence til at træffe afgørelser efter landbrugsloven.  

 Bestemmelsen i § 21, stk. 4, giver alene Jordbrugerfonden adgang til at  

 erhverve en landbrugsejendom uden tilladelse fra jordbrugskommissionen.
 Hvis fonden ønsker at bortforpagte en  

 landbrugsejendom til en jordbruger, der ikke opfylder betingelserne for at  

 forpagte ejendommen, f.eks. uddannelseskravet, kan jordbrugskommissionen  

 dispensere efter tilsvarende retningslinjer som ved personers erhvervelse af  

 en landbrugsejendom.
 Hvis Jordbrugerfonden som ejer eller som erhverver  

 ønsker gennemført dispositioner, der forudsætter  

 tilladelse efter landbrugsloven (og som ikke er omfattet af forslaget til §  

 21, stk. 4), skal fonden ligeledes indhente tilladelse fra  

 jordbrugskommissionen.
Det gælder bl.a. visse sager om køb af  

 landbrugsjord til supplering af en fondsejet landbrugsejendom efter reglerne  

 i § 13 i landbrugsloven, f.eks. af hensyn til beliggenhedskravene ved  

 sammenlægning.
Det gælder bl.a. også i sager om  

 fraskillelse af bygninger på en landbrugsejendom efter reglerne i § 8,  

 stk. 4, i landbrugsloven, hvor den bygningsløse ejendom ønskes  

 bortforpagtet som en ejendom nr. 2 til en landmand, der har forpagtet en  

 landbrugsejendom med bygninger (ejendom nr. 1) af Jordbrugerfonden.
Skriftlig fremsættelse Kristen Touborg Som ordfører for forslagsstillerne tillader jeg mig  

 herved at fremsætte:
 Forslag til lov om Jordbrugerfonden.
(Lovforslag nr.
L 51).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
