Ankestyrelsens principafgørelse A-42-05 om ledighedsydelse - opsigelse af fleksjob - flytning til anden kommune Resume:
Retten til ledighedsydelse forudsatte en afgørelse om visitation til fleksjob.
Når en flytning medførte, at ansøger ikke kunne fortsætte i sit fleksjob og derfor måtte opsige dette, skulle der ske fornyet visitation i tilflytningskommunen.
 Kassation:
Der er kommet nye regler på området Kassationsdato:
03-09-2010 Love:
Lov om aktiv socialpolitik - lovbekendtgørelse nr. 1009 af 24. oktober 2005 - § 74, § 74a og § 74b Lov om en aktiv beskæftigelsesindsats - lovbekendtgørelse nr. 685 af 29. juni 2005 - § 70 Sagsfremstilling:
En kvinde, der var ansat i et fleksjob, ønskede at flytte til en anden landsdel.
Hun opsagde derfor sit fleksjob.
Efter flytningen henvendte hun sig i den nye kommune og søgte om ledighedsydelse.
 Kommunen gav afslag på ledighedsydelse med henvisning til, at hun var selvforskyldt ledig.
 Nævnet tiltrådte kommunens afgørelse og anførte, at flytning ikke var gyldig grund til opsigelse af job efter aktivloven.
 I klagen til Ankestyrelsen blev det anført, at afgørelsen efter kvindens opfattelse medførte en stavnsbinding af de fleksjobansatte.
 Sagen blev behandlet i principielt møde med henblik på afklaring af praksis for udbetaling af ledighedsydelse efter opsigelse på grund af flytning.
 Afgørelse:
Det var en betingelse for at få ledighedsydelse, at der forelå en visitation til fleksjob.
Kommunen kunne derfor ikke træffe afgørelse om ret til ledighedsydelse uden en afgørelse om visitation til fleksjob, truffet på grundlag af en udarbejdet ressourceprofil.
Ankestyrelsen lagde vægt på, at personer, der var ansat i fleksjob, bevarede retten til tilskud ved flytning til en anden kommune.
I lovforslagets bemærkninger var det fastslået, at hvis flytningen medførte, at personen ikke kunne fortsætte i sit nuværende job og derfor måtte opsige dette, skulle der ske fornyet visitation i tilflytningskommunen.
