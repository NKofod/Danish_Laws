Nr LSF 103 Forslag til Lov om tilskud til efteruddannelse inden for  

 jordbrugserhvervene Fremsat af landbrugsministeren (Britta Schall Holberg) den 19. november 1986 Vedtaget ved tredjebehandling den 18. december 1986 Lov nr 17 af 14/01/1987 § 1.
Til fremme af efteruddannelsen inden for jordbrugserhvervene kan landbrugsministeren i finansåret 1987 yde tilskud af statskassen inden for en beløbsramme på 11 mill. kr.
Stk. 2. Landbrugsministeren kan endvidere i finansårene 1988 og 1989 yde tilskud af statskassen inden for en beløbsramme, der fastsættes på de årlige finanslove.
Stk. 3. Tilskud kan ydes dels som kursiststøtte, dels som støtte til planlægnings-, koordinations- og oplysningsvirksomhed.
§ 2. Kursiststøtte kan ydes til ejere, forpagtere, bestyrere og brugere af jord- og skovbrugsbedrifter her i landet, til deres ægtefæller eller personer, der lever i ægteskabslignende samlivsforhold med dem, samt til andre, der har eller agter at søge beskæftigelse inden for jord- og skovbrugsområdet her i landet.
§ 3. Kursiststøtte kan ydes til deltagere i jord- og skovbrugsfaglige efteruddannelseskurser, der er godkendt af landbrugsministeren.
Stk. 2. Tilskud kan ydes til deltagere i kurser, der har en varighed af mindst 5 sammenhængende undervisningsdage eller omfatter sammenlagt mindst 5 undervisningsdage med samme deltagerkreds.
§ 4. Kursiststøtten ydes til delvis dækning af den egenbetaling, som påhviler kursusdeltageren.
Støttebeløbet fastsættes af landbrugsministeren.
Kursiststøtten er betinget af, at deltageren har gennemført kursus.
§ 5. Tilskud til planlægnings-, koordinations- og oplysningsvirksomhed kan ydes til sammenslutninger og institutioner, der medvirker ved uddannelsesvirksomheden og er godkendt af landbrugsministeren.
Tilskudsgrundlaget og tilskuddets størrelse fastsættes af landbrugsministeren.
§ 6. Landbrugsministeren kan fastsætte regler for tilskudsordningens gennemførelse og administration.
Stk. 2. Landbrugsministeren nedsætter et rådgivende udvalg til at bistå ved administrationen af loven.
§ 7. Henlægger landbrugsministeren sine beføjelser efter loven til Jordbrugsdirektoratet eller andre institutioner under Landbrugsministeriet, kan ministeren fastsætte regler om adgangen til at klage over disse myndigheders afgørelse, herunder om at klager ikke skal kunne indbringes for anden administrativ myndighed.
§ 8. Tidspunktet for lovens ikrafttræden fastsættes af landbrugsministeren.
 § 9. Loven gælder ikke for Færøerne og Grønland.
Oprindeligt fremsat lovforslag Blad nr 240 § 1. Til fremme af efteruddannelsen inden for jordbrugserhvervene kan landbrugsministeren i finansåret 1987 yde tilskud af statskassen inden for en beløbsramme på 11 mill. kr.
Stk. 2. Landbrugsministeren kan endvidere i finansårene 1988 og 1989 yde tilskud af statskassen inden for en beløbsramme, der fastsættes på de årlige finanslove.
Stk. 3. Tilskud kan ydes dels som kursiststøtte, dels som støtte til planlægnings-, koordinations- og oplysningsvirksomhed.
 § 2. Kursiststøtte kan ydes til:
1) ejere, forpagtere, bestyrere og brugere af jord- og skovbrugsbedrifter her i landet samt disses ægtefæller eller personer, der lever i ægteskabslignende samlivsforhold med disse, 2) andre end de under nr. 1 nævnte, der har eller agter at søge erhverv inden for jord- og skovbrugsområdet her i landet, og som opfylder de uddannelseskrav, der er fastsat i eller måtte blive fastsat i henhold til § 16, stk. 1, nr. 6, og § 16, stk. 2, nr. 2, i lov om landbrugsejendomme, jfr. lovbekendtgørelse nr. 424 af 1.
 juli 1986 (landbrugsloven).
§ 3. Kursiststøtte kan ydes til deltagere i jord- og skovbrugsfaglige efteruddannelseskurser, der er godkendt af landbrugsministeren.
§ 4. Kursiststøtten ydes til delvis dækning af den egenbetaling, som påhviler kursusdeltageren.
Støttebeløbet fastsættes af landbrugsministeren.
Kursiststøtten er betinget af, at deltageren har gennemført kursus.
§ 5. Tilskud til planlægnings-, koordinations- og oplysningsvirksomhed kan ydes til sammenslutninger og institutioner, der medvirker ved uddannelsesvirksomheden og er godkendt af landbrugsministeren.
Tilskudsgrundlaget og tilskuddets størrelse fastsættes af landbrugsministeren.
§ 6. Landbrugsministeren kan fastsætte regler for tilskudsordningens gennemførelse og administration.
§ 7. Henlægger landbrugsminsteren sine beføjelser efter loven til Jordbrugsdirektoratet eller andre institutioner under Landbrugsministeriet, kan ministeren fastsætte regler om adgangen til at klage over disse myndigheders afgørelse, herunder om at klager ikke skal kunne indbringes for anden administrativ myndighed.
§ 8. Tidspunktet for lovens ikrafttræden fastsættes af landbrugsministeren.
Stk. 2. Lov nr. 29 af 3. februar 1960 om statstilskud til landbrugskursus m.m. ophæves.
 § 9. Loven gælder ikke for Færøerne og Grønland.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Anledningen til lovforslaget er, at lov nr. 703 af 22. december 1982 om tilskud til efteruddannelse inden for jordbrugserhvervene udløber med udgangen af 1986. Der henvises om denne lov til Folketingstidende 1982/ 83: Folketingets forhandlinger, sp. 2071, 2592, 3290, 3805, tillæg A, sp. 1451, bilag B sp. 213 og tillæg C, sp. 207. Lovteksten er optaget som bilag til forslaget.
Lovforslaget indgår som et led i det landbrugspolitiske strategioplæg.
Det er regeringens ønske at styrke efter- og videreuddannelse for at fremme erhvervslivets konkurrenceevne.
Ved gennem efteruddannelse at formidle den nyeste viden til jordbrugeren vil man kunne gøre det muligt for denne at reducere forbruget af gødningsstoffer, bekæmpelsesmidler og energi.
Herved opnås på en gang en forbedring af jordbrugerens egen økonomi og samfundsøkonomien og en mindre belastning af det ydre miljø.
Det har af Landbrugsministeriet været overvejet, om man kunne undlade at forlænge den nuværende efteruddannelsesordning under Landbrugsministeriet bl.a. under hensyn til, at der nu under Undervisningsministeriet er etableret en ordning i medfør af lov nr. 271 af 6. juni 1985 om erhvervsuddannelse (erhvervsrettede kurser m.v.). Denne ordning omfatter imidlertid endnu ikke de kurser, hvortil der ydes støtte efter Landbrugsministeriets nuværende ordning.
Desuden kan jordbrugserhvervenes medhjælpere i betydeligt omfang nyde godt af kurser i medfør lov nr. 237 af 6.
juni 1985 om arbejdsmarkedsuddannelser, der er trådt i kraft den 1. juli 1986. Der foregår for tiden i såvel Landbrugsministeriet som i Undervisningsministeriet og de interesserede organisationer overvejelser om bl.a. en ny strukturering af landbrugsuddannelsen, og regeringen finder også på baggrund heraf at burde foreslå en begrænset (3-årig) forlængelse af Landbrugsministeriets nuværende tilskudsordning, således at der i den mellemliggende tid kan ske en kortlægning af problemerne og udarbejdes forslag til en mere permanent ordning.
2. Før den nuværende tilskudsordning blev sat i kraft med virkning fra 1. januar 1983, havde efteruddannelse inden for jordbrugserhvervene et ret beskedent omfang; i 1982 deltog ca. 600 personer i kursus af typen »En uge på landbrugsskole« (5-dages internatkursus på landbrugsskole). Tilskudsordningen sigter især mod at fremme deltagelsen i denne kursustype, men der ydes også støtte til deltagerne i lokale kurser, der omfatter sammenlagt mindst 5 undervisningsdage.
Udviklingen i kurser, hvortil der har været ydet elevstøtte efter loven, har været som følger:
Erfaringsmæssigt er mellem 10 pct. og 20 pct. af deltagerne på et kursus personer, der tidligere har deltaget i et eller flere kurser.
I perioden 1983-85 udgjorde antallet af kursister, der ikke tidligere havde deltaget i kurser, 6670. Antallet af kvindelige kursister er i kraftig fremgang; medens der i 1983 deltog 261 kvinder i tilskudsberettigede kurser, var antallet i 1985 steget til 808 svarende til 21 pct. af kursusdeltagerne.
Der har ud over de tilskudsberettigede kurser været en betydelig kursusaktivitet på jordbrugsområdet.
I 1985 har således i alt næsten 15.000 mænd og kvinder inden for jordbrugssektoren deltaget i kursusvirksomhed i et omfang svarende til knap 45.000 deltagerdage.
Der er grund til at antage, at tilskudsordningen generelt har styrket motivationen til at deltage i faglige kurser, også hvor der er tale om kortvarige ikke-tilskudsberettigede kurser.
Administrationen af ordningen har været henlagt til Jordbrugsdirektoratet.
Landbrugets Informationskontor har forestået planlægning, koordinering m.v. af uddannelsestilbud i samarbejde med landbrugsskolerne. (Landbrugets Informationskontor er en selvejende institution, hvis vedtægter er godkendt af Landbrugsministeriet, og det har til formål at bistå konsulenter, landbrugslærere, foreninger, skoler og andre, der virker i landbrugserhvervets faglige oplysningstjeneste).
3. I bemærkningerne til 1982-lovforslaget gav regeringen udtryk for, at tilskudsordningen kun ville blive søgt forlænget, hvis landbrugets økonomiske forhold fortsat begrundede det, og tilskudsordningen kunne fastslås at have haft en mærkbar virkning for efteruddannelsesaktiviteterne.
Efteruddannelsesbehovet inden for jordbrugserhvervene er i dag større end nogen sinde før på grund af de stigende økonomiske og miljømæssige krav til erhvervenes udøvere.
Efter at en del af de mest motiverede jordbrugere allerede har gennemført en kursusrække, drejer det sig nu om at aktivere nye personkredse, hvor tilskud til delvis dækning af kursistens egenbetaling vil være en væsentlig faktor i motivationen til at deltage i kurser.
På baggrund heraf og den kraftige vækst i efteruddannelserne i den årrække, tilskudsordningen har virket, finder regeringen det rigtigt at søge tilskudsordningen forlænget.
4. Det foreliggende lovforslag tilsigter først og fremmest at videreføre den nuværende tilskudsordning, men indeholder følgende ændringer i forhold til denne:
a.
Det foreslås, at der udover den hidtidige kursiststøtte også kan ydes støtte til planlægnings-, koordinations- og oplysningsvirksomhed i forbindelse med efteruddannelsen.
b.
Der er et meget stort uddannelsesbehov hos skovejerne.
Da Danmark har en betydelig nettoimport af råtræ, er det ønskeligt at fremme skovproduktionen, og for småskovsbrugets vedkommende antages det, at der inden for rammerne af det nuværende skovareal skulle være latente muligheder for en produktionsforøgelse på indtil 50 pct.
ved overgang til en rationel skovdrift.
Det må derfor anses for hensigtsmæssigt at udvide ordningen til også at omfatte skovbruget.
Inden for lovens funktionstid vil der næppe blive tale om nogen mærkbar belastning af de økonomiske midler, der kan stilles til rådighed for ordningen, men det vil være overordentligt ønskeligt, at der skabes mulighed for igangsættelse af initiativer på dette område.
Efter den nuværende tilskudsordning har der ikke kunnet ydes tilskud til ejere m.fl. af selvstændige skovejendomme, medens en skovejer, der tillige drev landbrug, kunne modtage støtte.
c.
For at smidiggøre administrationen og tilvejebringe den fornødne sammenhæng med den foran under a. nævnte virksomhed foreslås det, at elevstøtte kan ydes til deltagere i kurser, der er godkendt af landbrugsministeren.
Samtidig bortfalder de hidtidige krav til den tidsmæssige udstrækning af kurserne.
Der sker herved ingen ændring i det forhold, at afgørelsen af, hvorvidt de pågældende kurser er tilskudsberettigede efter henholdsvis højskoleloven og lov om fritidsundervisning, henhører under undervisningsministeren.
Det vil herefter også være mulig at yde tilskud til kursusdeltagere, der hidtil har modtaget støtte efter lov nr. 29 af 3. februar 1960 om statstilskud til landbrugskursus m.m., og denne lov foreslås derfor ophævet.
d.
Det må være rimeligt, at kursisten selv bærer en del af kursusafgiften, der også indeholder betaling for kost og logi.
Det foreslås derfor, at tilskud ydes til delvis dækning af den kursusdeltageren påhvilende egenbetaling.
5. Lovforslaget har været forelagt for De danske Landboforeninger, Danske Husmandsforeninger, Tolvmandsforeningerne, Dansk Erhvervsgartnerforening, Dansk Skovforening, Foreningen af Danske Landbrugsskoler, Undervisningsministeriet og Arbejdsministeriet.
6. Lovforslagets gennemførelse vil ikke have udgifts- eller personalemæssige konsekvenser for kommunerne.
Tilskudsordningens administration påregnes videreført i Jordbrugsdirektoratet med det nuværende personale.
Som det fremgår af lovforslaget, foreslås bevillingerne til fremme af efteruddannelse fastsat til 11 mill. kr. i 1987 og i 1988 og 1989 til et beløb, der fastsættes på de årlige finanslove.
Der er på finanslovforslaget for 1987 under § 11.05.74. Tilskud til efteruddannelse inden for jordbrugserhvervene optaget en udgift på 3.550.000 kr. og en indtægt (ved delvis refusion fra EF) på 300.000 kr.
For 1988 og 1989 er der på denne konto budgetteret med en udgift på 5,8 mill. kr. og en indtægt på 300.000 kr. hvert år.
Som følge af den foreslåede ophævelse af lov nr. 29 af 3. februar 1960 om statstilskud til landbrugskursus m.m. vil det på finanslovforslaget under § 11.01.01.52.01. Landbrugskursus optagne beløb på 250.000 kr. blive søgt overført til § 11.05.74. For 1988 og 1989 er der på denne konto budgetteret med en udgift på 0,3 mill. kr. hvert år.
De med Jordbrugsdirektoratets administration af ordningen forbundne omkostninger er på finanslovforslaget for 1987 indregnet i de på § 11.01.05. Jordbrugsdirektoratet optagne driftsudgifter.
Til vikarhjælp i forbindelse med deltagelse i efteruddannelseskurser er der på finanslovforslaget for 1987 under § 11.05.62.52.02.
Vikarordninger i forbindelse med efteruddannelse optaget et beløb på 2.500.000 kr.
For 1988 og 1989 er der budgetteret med en udgift på 2,5 mill. kr. hvert år.
Den forholdsvis korte tid, den nuværende tilskudsordning har virket, gør det umuligt at opstille sikre prognoser for udviklingen i elevantallet, men det forventes, at antallet af tilskudsberettigede kursusdeltagere i 1987 vil nå op omkring 6000 (omregnet til ugeelever). Med dette elevantal, en fastholden af den nuværende tilskudsprocent på 75 og en støtte på ca. 2 mill.
kr. årlig til planlægningsvirksomhed m.v. skønnes bevillingsbehovet i årene 1987-1989 at udgøre ca. 11 mill. kr.
 årlig for efteruddannelseslovens vedkommende og ca. 3,8 mill. kr.
årlig for vikarlovens vedkommende.
De midler, som det herefter måtte være nødvendig yderligere at tilføre de to ordninger, vil blive tilvejebragt ved genbevilling af et uforbrugt beløb fra den nuværende tilskudsordning på ca. 6 mill. kr. og af de på § 11.01.99 optagne reserver.
 7. Lovforslaget skal notificeres for EF-kommissionen.
BEMÆRKNINGER TIL LOVFORSLAGETS ENKELTE BESTEMMELSER TIL § 1 Da det ændrede bevillingsbehov, jfr. foran under Almindelige bemærkninger 6., ikke fremgår af finanslovforslaget for 1987 og de hertil afgivne ændringsforslag, foreslås ved STK. 1 bevillingsrammen for 1987 fastsat til 11 mill. kr.
Ved STK. 2 foreslås beløbsrammen for finansårene 1988 og 1989 fastsat ved de årlige finanslove.
Som nævnt foran under Almindelige bemærkninger 4.a. foreslås der ved STK. 3 åbnet mulighed for statsstøtte til planlægnings-, koordinations- og oplysningsvirksomhed i forbindelse med efteruddannelsen.
Støtten påregnes overvejende anvendt som projektstøtte.
Forslag om foranstaltninger i denne retning var allerede indeholdt i betænkning nr. 951/ 1982 om landmændenes efteruddannelse m.v., hvor der stilledes forslag om ansættelse af et antal konsulenter til iværksættelse af oplysningsarbejde m.v.
Det påregnes, at statsstøtte efter denne bestemmelse vil blive søgt af De danske Landboforeninger og Danske Husmandsforeninger, Tolvmandsforeningerne, Dansk Erhvervsgartnerforening samt Dansk Skovforening; men også andre organisationer og institutioner vil kunne komme i betragtning.
Det vil være en forudsætning for ydelse af tilskud, at tilskudsmodtageren i væsentlig grad selv er med til at finansiere de pågældende foranstaltninger, og statsstøtten agtes normalt holdt inden for 50 pct. af de udgifter, som i de enkelte tilfælde måtte blive anerkendt som tilskudsberettigede.
Der påregnes foreløbig afsat 2 mill. kr. årligt af lovens midler til støtte efter denne bestemmelse.
Landbo- og husmandsforeningerne påregner at anvende denne støttemulighed til en videreførelse og intensivering af det koordinerende arbejde, som i perioden 1982-86 er udført af Landbrugets Informationskontor.
Arbejdet tænkes udført som et projekt i samarbejde med landboorganisationernes regionale efteruddannelsesudvalg, de lokale landbo- og husmandsforeninger samt de landbrugsskoler, der medvirker i efteruddannelsen.
For det større jordbrugs vedkommende forestiller Tolvmandsforeningerne sig udviklingsprojekter, herunder udviklingsarbejde vedrørende kurser om lederudvikling, ledelse af medarbejdere og skovkursus med teoretisk/ administrativt indhold.
Fra Dansk Skovforening foreligger endnu ikke konkrete planer; men foreningen har givet udtryk for, at man vil være indstillet på selv at deltage i finansieringen af eventuelle projekter med 50 pct.
For gartneribrugets vedkommende agter Dansk Erhvervsgartnerforening at iværksætte et 3-årigt projekt omkring organisering og intensivering af uddannelsesaktiviteter, og foreningen er indstillet på en medfinansiering på 50 pct.
TIL § 2 Bestemmelserne i § 2 svarer i det væsentlige til den hidtidige § 2. I nr. 1 og nr. 2 er indføjet »her i landet«.
Det må anses for rimeligt, at kursiststøtte kun kan ydes til kursusdeltagere med tilknytning til landet, og at dette direkte fremgår af lovteksten.
Jordbrugsdirektoratet har under den hidtidige tilskudsordning i enkelte tilfælde haft forhåndsforespørgsler om udenlandske ansøgere uden tilknytning til landet.
Det er yderligere ved en ændring af »jordbrugsbedrifter« til  

 »jord- og skovbrugsbedrifter« i nr. 1 og fra »jordbrugsområdet«  

 til »jord- og skovbrugsområdet« i nr. 2 fastslået, at ordningen også omfatter f.eks. ejere af selvstændige skovejendomme, jfr.
 Almindelige bemærkninger 4.b.
TIL § 3 Efter den hidtidige § 3 har kurser skullet være godkendt af undervisningsministeren og omfatte mindst 5 sammenhængende undervisningsdage eller sammenlagt mindst 5 undervisningsdage med samme deltagerkreds.
Som nævnt foran under Almindelige bemærkninger 4.c. foreslås det at overlade beføjelsen til at godkende kurser som tilskudsberettigede efter denne lov til landbrugsminsteren, der i denne forbindelse vil kunne tage stilling til ikke blot kursernes indhold, men også deres varighed m.v.
Det vil herved også i højere grad blive muligt at tilvejebringe en sammenhæng mellem undervisningens indhold og de aktuelle jordbrugspolitiske mål.
Dette berører ikke Undervisningsministeriets beføjelser med hensyn til godkendelse af kurser efter højskoleloven eller lov om fritidsundervisning.
TIL § 4 Der henvises til Almindelige bemærkninger 4.d.
Det vil blive tilstræbt at fastholde kursiststøtten på niveauet fra 1985 og 1986 (75 pct. af kursistens egenbetaling inden for et fastsat maksimum).
TIL § 5 Der henvises til bemærkningerne til § 1, stk. 3.
TIL § 6 Bestemmelsen svarer til den nuværende lovs § 5.
TIL § 7 Bestemmelserne afløser den nuværende lovs § 6, stk. 1 og stk. 2.
TIL § 8 Under hensyn til, at forslaget skal notificeres for EF-kommissionen, bemyndiges landbrugsministeren ved STK. 1 til at fastsætte lovens ikrafttrædelsestidspunkt.
Bestemmelsen svarer til den nuværende lovs § 7. Loven vil blive tillagt virkning fra 1. januar 1987.
Ved STK. 2 ophæves lov nr. 29 af 3. februar 1960 om statstilskud til landbrugskursus m.m.
Lovens tekst er optaget som bilag 2. Loven afløste en lignende lov fra 1908, der trådte i stedet for en lov fra 1902. Der er således tale om en meget gammel ordning, der oprindeligt sigtede imod at støtte den dårligst stillede del af landbefolkningens uddannelse i landbrug og landbrugets bierhverv for at forbedre denne befolkningsdels indtægtsmuligheder.
Loven bemyndiger landbrugsministeren til at anvende indtil 200.000 kr. årlig som tilskud til visse kurser afholdt af landbo- og husmandsforeninger eller godkendt af disse.
Det i denne støtteordning indeholdte beløb blev allerede i 1911 første gang suppleret op med midler fra landbrugslotteriets overskud, og siden finansåret 1913/ 14 har der fast været ydet tilskud til formålet herfra, og der ydes i 1986 et tilskud til ordningen fra landlegatet på 280.000 kr.
Efter loven kan midlerne anvendes dels til ubemidlede deltagere i visse kortvarige landbrugsskolekurser, dels som tilskud til landbo- og husmandsforeninger til dækning af disses udgifter ved kurser afholdt af foreningerne og som tilskud til ubemidlede deltagere i sådanne kurser.
Landbrugsministeren fordeler de 200.000 kr. mellem landsdelene, og inden for hver landsdel fordeles det modtagne beløb af et udvalg med en formand udpeget af landbrugsministeren.
Der udbetales et tilskud på 50.000 kr. om året til kursusudvalgene til dækning af disses administrationsomkostninger.
Da der efter forslaget ikke længere stilles krav til den tidsmæssige udstrækning af kurser, vil deltagerne i landbrugsfaglige kurser, der hidtil har haft en uddannelsesstøtte efter kursusloven, i stedet kunne modtage støtte efter efteruddannelsesloven.
Hertil kommer, at den på kursusloven baserede ordning er ret administrationskrævende, og at midlerne i praksis fordeles på op til 12.000 personer om året, så den gennemsnitlige støtte til den enkelte kursusdeltager bliver meget lille.
 Bilag 1.
Lov nr. 703 af 22. december 1982 om tilskud til efteruddannelse inden for jordbrugserhvervene § 1. Landbrugsministeren kan i hvert af finansårene 1983-86 yde tilskud af statskassen inden for en beløbsramme på 4 mill. kr. til deltagere i jordbrugsfaglige efteruddannelseskursus.
Stk. 2. Såfremt tilskudsrammen for et finansår ikke bliver fuldt ud udnyttet, kan det uforbrugte beløb med finansministerens tilslutning overføres til det følgende finansår.
 § 2. Tilskud efter denne lov kan ydes til:
1. Ejere, forpagtere, bestyrere og brugere af jordbrugsbedrifter samt disses ægtefæller eller samlevere og landarbejdere med grønt bevis eller specialarbejderuddannelse.
2. Andre end de under nr. 1 nævnte, der har eller agter at søge erhverv inden for jordbrugsområdet, og som opfylder de uddannelseskrav, der er fastsat i eller måtte blive fastsat i henhold til bestemmelserne i § 16, stk. 1, nr. 5, i lov om landbrugsejendomme, jfr. lovbekendtgørelse nr. 603 af 30. november 1978 (landbrugsloven).
§ 3. Tilskud kan ydes til deltagere i de af undervisningsministeren godkendte jordbrugsfaglige efteruddannelseskursus.
Stk. 2. Tilskud kan ydes til deltagere i kursus, der har en varighed af mindst 5 sammenhængende undervisningsdage eller omfatter sammenlagt mindst 5 undervisningsdage med samme deltagerkreds.
§ 4. Landbrugsministeren fastsætter størrelsen af det tilskud, der kan ydes kursusdeltagerne.
Tilskuddet kan dog ikke overstige den deltageren påhvilende kursusafgift og er betinget af, at deltageren har gennemført kursus.
§ 5. Landbrugsministeren bemyndiges til at fastsætte regler for tilskudsordningens gennemførelse og administration samt til inden for lovens tilskudsramme at afholde de med ordningens adminstration forbundne omkostninger.
§ 6. Landbrugsministeren kan bemyndige jordbrugsdirektoratet til at træffe afgørelser efter denne lov.
Stk. 2. Jordbrugsdirektoratets afgørelse efter stk. 1 kan påklages til landbrugsministeren.
Klagefristen er 4 uger fra den dag, afgørelsen er meddelt ansøgeren.
 § 7. Landbrugsministeren fastsætter lovens ikrafttrædelsestidspunkt.
 § 8. Loven gælder ikke for Færøerne og Grønland.
 Bilag 2.
Lov nr. 29 af 3. februar 1960 om statstilskud til landbrugskursus m.m.
 § 1. Landbrugsministeren bemyndiges til at anvende indtil 200.000 kr.
årlig som tilskud til følgende af landboforeninger og husmandsforeninger afholdte eller godkendte kursus:
a) Landbrugsfaglige kursus, b) Kursus i landbrugets bierhverv, herunder havebrug, frugtavl, fjerkræavl, kaninavl og biavl, c) Andre kursus af betydning for landbrugserhvervet, d) Husholdningskursus og kursus i husmodergerning i øvrigt.
Den pågældende bevilling kan anvendes dels som tilskud til ubemidlede deltagere i kursus (skolekursus) af mindst 4 og højst 14 dages varighed på dertil af Landbrugsministeriet godkendte skoler, dels som tilskud til landboforeninger og husmandsforeninger til hel eller delvis dækning af disses udgifter ved afholdelse af kursus (foreningskursus) for ubemidlede eller som tilskud til ubemidlede deltagere i sådanne kursus.
Tilskud til kursusdeltagere må ikke overstige disses direkte udgifter ved deltagelsen i det pågældende kursus.
Når særlige forhold taler derfor, kan landbrugsministeren tillade, at fornævnte regel om varigheden af et kursus fraviges.
§ 2. Fordelingen af bevillingen mellem de enkelte landsdele foretages af landbrugsministeren.
Inden for hver landsdel foretages fordelingen af de bevilgede beløb af et udvalg på 3 medlemmer, hvoraf formanden vælges af landbrugsministeren.
Af de 2 andre medlemmer vælges det ene af landsdelens samvirkende landboforeninger (på Bornholm af Bornholms landøkonomiske Forening), det andet af de samvirkende husmandsforeninger i landsdelen.
Foredelingen foretages efter regler, der fastsættes af landbrugsministeren.
§ 3. Udgifterne ved de i § 2 omhandlede udvalgs virksomhed godtgøres efter bestemmelser, der fastsættes af landbrugsminsteren.
De til dækning af udgifterne fornødne beløb bevilges på de årlige finanslove.
§ 4. Denne lov, der ikke gælder for Færøerne og Grønland, træder i kraft den 1. april 1960. Fra samme tidspunkt ophæves lov nr. 100 af 8. maj 1908 om statstilskud til landbrugskursus.
De skoler, der er godkendt til afholdelse af kurser i henhold til den hidtidige lovgivning om statstilskud til landbrugskursus, anses som godkendt i henhold til nærværende lovs bestemmelser.
