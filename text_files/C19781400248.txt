 Efter samråd med handelsministeriet, justitsministeriet og de til søen  

 grænsende kommuner fastsætter skovstyrelsen som ejer følgende regler om  

 færdsel m.v. på Furesøen:
 Formål.
§ 1.  Disse regler har til formål at sikre ro og orden på Furesøen, at værne om dyre- og planteliv på og ved søen, og at sikre den mest hensigtsmæssige udnyttelse af søen og de tilstødende  

 offentligt tilgængelige arealers funktion som fritidsområde.
 Sejlads.
 § 2.  Færdsel med robåde, sejlbåde, kanoer, kajakker  

 og andre fartøjer, der drives uden motorkraft, er umiddelbart tilladt, jfr.  

 dog § 6.
 § 3.  Færdsel med motordrevne fartøjer, der ikke kan  

 fremføres med større fart end 10 knob (18 km i timen) er indtil videre  

 tilladt fra 1/2 time før solopgang til 1/2 efter solnedgang med følgende  

 begrænsninger:
 1 Sejlads med planende eller halvplanende fartøjer er ikke tilladt.
 2. Motordrevet fartøj må ikke føres af personer under  

 16 år.
3. For motordrevet fartøj skal der være tegnet en  

 ansvarsforsikring.
Forsikringen skal dække personskade indtil 5 mill. kr. og  

 tingskade indtil 250.000 kr. for den ved en enkelt begivenhed forårsagede  

 skade.
Statsskovvæsenet kan forlange police forevist.
 Stk. 2.  Statsskovvæsenet kan - efter samråd med  

 politiet- tillade. at søsportsklubber, der er tilsluttet Dansk Idræts  

 Forbund, på nærmere fastsatte vilkår kan benytte motordrevne fartøjer i  

 forbindelse med udøvelse af idræt, herunder til træning, konkurrencer og  

 opvisning uden iagttagelse af de i stk. 1 nævnte krav.
 Stk. 3.  Statsskovvæsenets opsynsmand kan benytte et  

 fartøj uden iagttagelse af de i stk. 1 nævnte krav.
 Stk. 4.  Hvis forholdene måtte tale derfor, kan  

 statsskovvæsenet helt forbyde motorbådssejlads eller begrænse tilladelserne  

 til motorbådssejlads til et bestemt antal både.
 Stk. 5.  Såfremt der opstår tvivl om, hvorvidt en båd  

 opfylder betingelserne i stk. 1, træffes den endelige afgørelse af  

 statsskovvæsenet.
§ 4.  Det er tilladt bredejere at have en enkelt båd  

 liggende for svaj ud for sin ejendom.
Bådens afstand fra bredden må højst  

 udgøre 20 m.
 Stk. 2.  Statsskovvæsenet kan forbyde sejlads på nærmere  

 afmærkede dele af søen.
 Stk. 3.  Der må ikke benyttes fartøjer, der fremkalder  

 unødig støj eller andre ulemper.Fartøjer må ikke fremføres på en måde eller  

 med en fart, der efter forholdene frembyder fare eller ulempe for andre.  

 Motordrevne fartøjer skal udvise særligt hensyn overfor badende,  

 sejlfartøjer, robåde, kajakker, kanoer og fiskende både.
 § 5.  For sejlads på søen gælder bestemmelserne i  

 handelsministeriets bekendtgørelse nr. 430 af 24. august 1976 om særlige  

 regler for sejlads m.v. i visse danske farvande og dermed de internationale  

 søvejsregler med den tilføjelse, at sejlfartøjer skal gå af vejen for  

 fartøjer under roning.
 Af de således gældende regler skal følgende fremhæves:
 1. Enhver vigemanøvre skal udføres klart og tydeligt  

 og i god tid.
 2. Maskindrevne fartøjer skal gå af vejen for fartøjer  

 under roning eller sejl.
 3. Sejlfartøjer skal gå af vejen for fartøjer under  

 roning.
 4. Et fartøj, der indhenter et andet fartøj, skal gå  

 af vejen for det, der indhentes.
 5. Maskindrevne fartøjer under 7 m i længden skal fra  

 solnedgang til solopgang, hvis de ikke fører lys som omhandledet i regel 23,  

 litra a, i de internationale søvejsregler, vise et hvidt lys, der er synligt  

 hele horisonten rundt, samt hvis det er praktisk muligt føre sidelys.
 Andre fartøjer under 7 m i længden skal fra solnedgang til solopgang, hvis  

 de ikke viser lys som omhandlet i regel 25, litra a eller b, i de  

 internationale søvejsregler, have ved hånden en elektrisk lygte eller en  

 tændt lanterne med hvidt lys, der vises i så god tid, at sammenstød kan  

 forebygges.
§ 6.  Statsskovvæsenet kan, såfremt det skønnes  

 nødvendigt af hensyn til ordenens opretholdelse, bestemme at alle eller visse  

 kategorier af fartøjer, der færdes på søen, skal være forsynet med et nummer,  

 der mod betaling af en afgift til statsskovvæsenet tildeles ved henvendelse  

 til statsskovvæsenets opsynsmand, skovfogeden i Fiskebæk, Fiskebækhus, 3520  

 Farum.
Ved ansøgningen om nummer skal der gives oplysning om båds og eventuel  

 motors fabrikat og specifikationer.
§ 7.  Virksomhed ved udlejning af fartøjer samt ved  

 erhvervsmæssig personbefordring på søen må ikke drives uden tilladelse fra  

 statsskovvæsenet.
I øvrigt finder de i de pågældende politivedtægter og i  

 lovgivningen fastsatte bestemmelser for sådan virksomhed anvendelse.
 § 8.  På statsskovvæsenets arealer langs søens  

 vestlige bred må landgang kun foregå på de steder, som ved opslag fra  

 statsskovvæsenet er betegnet som landgangssteder.
 § 9.  På de til søen grænsende arealer, der ikke  

 tilhører staten, må landgang og ophold kun finde sted efter aftale med  

 vedkommende bredejer.
 § 10.  Søsætning af transportable, ikke-motordrevne  

 småbåde, der hjemtages straks efter brugen, kan ske fra særlige pladser, der  

 anvises af de kommuner, der grænser til søen.
 Jagt og fiskeri.
 § 11.  Bortset fra statsskovvæsenets  

 vildtplejeforanstaltninger samt særlig deklarationsmæssig hjemmel er al jagt  

 forbudt på Furesøen.
§ 12.  Lystfiskeri er tilladt i overensstemmelse med  

 reglerne i ferskvandsfiskerilovgivningen.
Der må ikke anvendes harpun, lyster  

 eller selvfiskende redskaber af nogen art således hverken ruser, åleliner,  

 net eller lignende.
 Stk. 2.  Såfremt forholdene måtte tale derfor, kan  

 statsskovvæsenet gøre retten til lystfiskeri betinget af erhvervelse af  

 fisketegn.
 Stk. 3.  Det erhvervsmæssige fiskeri, herunder  

 ålefiskeriet, er forbeholdt statsskovvæsenets fiskeriforpagter.
 Færdsel, orden og opsyn.
 § 13.  Færdsel på søen sker i enhver henseende på  

 vedkommendes eget ansvar.
 § 14.  Personer, der færdes på søen, skal i alle  

 henseender udvise sømmelig og hensynsfuld optræden og afholde sig fra al  

 støjende eller generende adfærd.
 Det er ikke tilladt at anvende grammofon, megafon, højttalere, radio,  

 musikinstrument eller lignende, medmindre anvendelsen ikke kan give anledning  

 til ulempe for andre.
Stk. 2.  Det er forbudt at medtage hunde og skydevåben,  

 herunder luftbøsse, bue og pil, samt at forulempe eller forurolige dyrelivet.  

 Reder, æg og unger må ikke berøres, beskadiges eller fjernes.
Ringmærkning af  

 fugle er forbudt.
Siv- og rørbevoksninger må ikke befærdes eller beskadiges.  

 Plukning af åkander eller indsamling af planter må ikke ske uden forudgående  

 tilladelse.
 Stk. 3.  Det er forbudt at kaste affald, herunder  

 flasker og papir i søen.
 Stk. 4.  Almenheden er pligtig at følge enhver anvisning  

 fra statsskovsvæsenets side.
 Bådebroer, anvendelse af opgrødearealer  

 m.v.
§ 15.  Enhver udlægning af markeringsbøjer o.lign.  

 skal, inden udlægningen sker, være aftalt med og godkendt af  

 statsskovvæsenets opsynsmand, og de udlagte genstande skal være forsynet med  

 den ansvarlige udlæggers navn og adresse.
Bøjer o.lign., der ikke opfylder  

 disse betingelser, kan uden videre fjernes af opsynet.
Stk. 2.  Etablering af både- og badebroer, moler, havne  

 og anlæg af enhver art samt anbringelse af forankrede flåder o.lign.,  

 flydende eller bundfaste indretninger må kun ske efter forud indhentet  

 skriftlig tilladelse fra statsskovvæsenet.
Tilladelse kan betinges af en  

 mindre årlig afgift til statsskovvæsenet.
Stk. 3.  De ved nærværende reglers ikrafttræden lovligt  

 bestående broer og anlæg tillades bibeholdt, sålænge de efter  

 statsskovvæsenets skøn vedligeholdes forsvarligt.
Det er dog en betingelse  

 for tilladelsen, at ejeren af sådanne tidligere etablerede anlæg indberetter  

 eksistensen af dem til statsskovvæsenets opsynsmand ved søen inden 1. juli  

 1978.
Stk. 4.  Udlån og udlejning af broer og dele af  

 søbredden til bådepladser o.lign. må ikke finde sted uden skriftlig  

 tilladelse fra statsskovvæsenet.
Lovligt bestående brugs- og  

 udlejningsforhold berøres ikke af denne bestemmelse, men sådanne forhold skal  

 indberettes til statsskovvæsenets opsynsmand inden 1. juli 1978.
 § 16.  Uden statsskovvæsenets tilladelse er enhver  

 benyttelse af opgrødearealer og tørlagte arealer, herunder afgravning,  

 fældning af træer og buske, opfyldning, henkastning af affald el.lign.,  

 forbudt.
§ 17.  Hvor retten til udnyttelse af siv- og rørskær  

 ud for en til søen grænsende ejendom måtte være overdraget til dennes ejer,  

 skal denne fremdeles være berettiget til at udnytte siv- og rørskæret.  

 Såfremt udnyttelse ikke finder sted, kan statsskovvæsenet kræve siv- og  

 rørbevoksningen fjernet.
Eventuelle sådanne rettigheder indberettes til  

 statsskovvæsenets opsynsmand inden 1. juli 1978.
 Reklamer.
 § 18.  Enhver form for reklame på broer, både, sejl,  

 søflade m.v. er forbudt.
 Stk. 2.  Når særlig hensyn taler derfor kan  

 statsskovvæsenet - inden for de i naturfredningsloven fastsatte begrænsninger  

 - fravige bestemmelsen i stk. 1.
 Straffe- og ikrafttrædelsesbestemmelser.
 § 19.  Overtrædelse af de i § 5 nævnte bestemmelser  

 kan straffes i overenstemmelse med reglerne i lov nr. 118 af 28. marts 1951  

 om forholdsregler til skibsfartens betryggelse.
Stk. 2.  Overtrædelse af de i §§ 11 og 12 anførte  

 bestemmelser kan straffes i henhold til ferskvandsfiskeri- og  

 jagtlovgivningen.
Stk. 3. Overtrædelse af §§ 3, 4 og 14 kan medføre  

 strafansvar efter vedkommende politivedtægt.
 Stk. 4.  Beskadigelse af rør- og sivbevoksninger,  

 fiskeredskaber eller andre skadegørende handlinger medfører erstatningsansvar  

 efter lovgivningens almindelige regler.
 § 20.  Foranstående regler, der afløser  

 landbrugsministeriets regler af 21. juli 1960, træder i kraft den 1. maj  

 1978.
 Skovstyrelsen, den 22. marts 1978.
