En tv-reklame for sportssko, hvori der blev anvendt en  

 »før-pris«, der alene var baseret på sælgerens skøn, og ikke var  

 udtryk for en pris skoen havde været eller blev solgt til i Danmark, blev  

 anset for vildledende.
Nævnet bemærkede i forbindelse med afgørelsen, at  

 nævnet ser med betydelig strenghed på anvendelsen af prisangivelser i radio-  

 og tv-reklamer.
Med skrivelse af 2. august 1990 har Forbrugerstyrelsen klaget til Radio-  

 og TV-Reklamenævnet over et reklameindslag for Sportmaster, udsendt i TV 2.  

 Forbrugerstyrelsen finder reklameindslaget vildledende og som følge heraf i  

 strid med markedsføringsloven.
Forbrugerstyrelsen henviser til, at der i  

 reklameindslaget anvendes en upræcis angivelse af »før-prisen« på  

 den sportssko, der reklameres for.
Det angives i reklameindslaget af en speaker, at »før-prisen«  

 egentlig skulle have været »600-nogen-og-60-kr«.
Samtidig vises der  

 et skilt på skærmen, der illustrerer at »før-prisen« er 662 kr.
 TV2 Reklame A/S er med skrivelse af 3. august 1990 blevet anmodet om en  

 udtalelse vedrørende klagen.
TV2 Reklame A/S anfører i svarskrivelse af 20. august 1990, at TV2 Reklame  

 A/S har opfattet reklamens samlede angivelse af vejledende pris og konkret  

 udsalgspris som et kreativt udtryk for sammenligning mellem en vejledende  

 pris og forhandlerens (Sportmasters) egen pris.
TV2 Reklame A/S har i den  

 forbindelse forudsat, at niveauet for den vejledende pris og den konkrete  

 tilbudspris er korrekt.
TV2 Reklame A/S forudsætter desuden, at den  

 vejledende pris er fastsat af en producent, importør eller grossist, og at  

 skoen kan købes på markedet til den angivne vejledende pris.
I den  

 forbindelse henviser TV2 Reklame A/S til Forbrugerombudsmandens vejledende  

 regler for prisreklame.
Sport Danmark, der er hovedorganisation for Sportmaster-butikkerne, har  

 supplerende bemærket, at hvis den omhandlede sportssko havde været indkøbt  

 til firmaet Hummels normale engrospris, ville detailudsalgsprisen have været  

 i størrelsesordenen 650 - 675 kr.
Grunden til at man har anvendt tallet 662  

 kr. suppleret med bemærkningen om at skoene »egentlig skulle have kostet  

 600-nogen-og-60 kr.«, er at dette giver mulighed for via en spændende  

 kreativ ide at illustrere den opnåede rabat.
Sport Danmark har vedrørende fastlæggelsen af »før-prisen«  

 supplerende oplyst pr. telefon, at Sport Danmark har opkøbt hele partiet af  

 denne sportssko, beregnet for det danske marked af Hummel.  

 »Førprisen« er derefter beregnet på grundlag af den engrospris  

 Hummel oprindeligt forlangte af danske detailbutikker, der var interesseret i  

 at købe denne sko.
Skoen har ikke været solgt til butikker i Danmark til den  

 angivne pris.
 Radio- og TV-Reklamenævnet har behandlet sagen og har truffet følgende  

 afgørelse:
 Nævnet finder den i reklameindslaget indeholdte prisangivelse vildledende  

 og i strid med § 1 i bekendtgørelse nr. 416 af 18. juni 1987 om indholdet af  

 reklameindslag, der bringes i TV 2, og § 2 i markedsføringsloven.
 Nævnet har i den forbindelse lagt vægt på, at »før-prisen« for  

 den omhandlede sportssko alene fremkommer ved hjælp af Sport Danmarks skøn  

 over, hvad detail-udsalgsprisen sandsynligvis ville have været, hvis skoen  

 var købt til firmaet Hummels almindelige engros-pris, og ikke er udtryk for  

 en pris, som skoen reelt har været solgt eller sælges til.
 Nævnet finder derfor, at den anvendte »før-pris« er fiktiv og  

 behæftet med så stor usikkerhed, at det må anses for vildledende at anvende  

 dem.
 Det bemærkes i den forbindelse, at nævnet finder at måtte stille strenge  

 krav til korrektheden af prisangivelser og lignende i radio- og tv-reklamer,  

 idet prisangivelser er af stor betydning i konkurrencen.
 Nævnets afgørelse er enstemmig.
