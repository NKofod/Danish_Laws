Beretning afgivet af Miljø- og Fødevareudvalget den 6. september 2017 Beretning over Forslag til folketingsbeslutning om ændring af bekendtgørelse om indsats mod rotter [af Pia Adelsteen (DF) m.fl.]:
1. Udvalgsarbejdet Beslutningsforslaget blev fremsat den 31. marts 2017 og var til 1. behandling den 18. maj 2017. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 1 møde.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra ERFA-gruppen om rottebekæmpelse.
 Miljø- og fødevareministeren har over for udvalget kommenteret den skriftlige henvendelse til udvalget.
Deputationer Endvidere har ERFA-gruppen om rottebekæmpelse mundtligt over for udvalget redegjort for sin holdning til beslutningsforslaget.
Spørgsmål Udvalget har stillet 2 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Udvalget opfordrer regeringen til at udarbejde en prioriteret handlingsplan til udryddelse og forebyggelse af rotter i og uden for kloaksystemet.
Udvalget ønsker, at ansvaret for handlingsplanens enkelte elementer skal være præciseret i handlingsplanen.
Udvalget finder det vigtigt, at handlingsplanen dokumenterer den eksisterende tidsplan fra seneste bekendtgørelsesændring fra 2012 for både mål og delmål for rottebekæmpelse.
Udvalget konstaterer, at det ikke vil være muligt at overholde den eksisterende tidsplan for mål og delmål.
Udvalget vurderer derfor, at handlingsplanen bør indeholde en tidsplan for mål og delmål, som den fremtidige rottebekæmpelse kan baseres på.
Endelig finder udvalget, at handlingsplanen bør identificere de specifikke deloplande m.v., hvor det anses for umuligt at eliminere rotterne.
Rotter er skadegørere, der kan påføre det danske samfund store økonomiske tab, hvis de ikke effektivt holdes nede.
Samtidig kan rotter være skyld i spredning af sygdomme til mennesker og husdyrbesætninger.
Derfor skal rotter forebygges og bekæmpes.
Den hidtidige indsats mod rotter har ikke kunnet knække den stigende tendens i antallet af anmeldte rotteangreb.
Selv med en øget økonomisk indsats er der mange anmeldelser af rotteangreb.
 Beslutningsforslaget blev fremsat med henblik på at sikre, at der sker en øget opsætning af rottespærrer til følsomme institutioner (hospitaler, plejehjem, skoler og daginstitutioner).
Som følge af den politiske drøftelse af beslutningsforslaget vil bekendtgørelsen om forebyggelse og bekæmpelse af rotter blive ændret med henblik på at justere reglerne om opsætning af rottespærrer på følsomme institutioner.
I den gældende bekendtgørelse stilles der krav om, at kloakledninger ind til følsomme institutioner skal forsynes med rottespærrer, men kun der, hvor kommunen er grundejer.
For hospitaler gælder, at kommunen med grundejers tilladelse kan opsætte rottespærrer finansieret via det gebyr som kommunalbestyrelsen kan beslutte at opkræve til dækning af omkostningerne ved den kommunale rottebekæmpelse.
Ved ændringen af bekendtgørelsen fastsættes regler om, at alle følsomme institutioner (skoler, plejehjem, daginstitutioner og hospitaler) skal forsynes med rottespærrer.
For private institutioner og sygehuse vil kommunen skulle indhente en tilladelse hos grundejeren, før rottespærrer vil kunne installeres.
Rottespærrer installeres af kommunerne og finansieres af rottegebyret.
Der vil dog være steder, hvor en opsætning af en rottespærre ikke giver mening, hvilket skal præciseres i den kommende bekendtgørelsesændring.
Hertil kommer, at Miljøstyrelsens evaluering af kommunernes opsætning af rottespærrer har vist, at det kun er et fåtal af kommunerne, der sikrer, at der ikke er rotter opstrøms ved etablering af rottespærrer.
Dette begrænser effekten af de opsatte rottespærrer.
Et krav om undersøgelse af kloaksystemet opstrøms for rottespærren  med henblik på at afsløre og udbedre fejl og mangler  vil sikre, at der ikke er rotter, som efter opsætning af rottespærrer fortsat kan trænge ind i ejendomme.
Et krav om forudgående undersøgelse af kloaksystemet opstrøms for rottespærren med henblik på at afsløre og udbedre fejl og mangler bør derfor indgå i forbindelse med revideringen af bekendtgørelsen om forebyggelse og bekæmpelse af rotter.
En effektiv løsning på problemerne med et stigende antal rotteanmeldelser vurderes ikke at kunne løses via en øget opsætning af rottespærrer alene.
Der er derudover behov for en ambitiøs plan for en styrket, helhedsorienteret indsats på området.
 P.u.v.
