Fremsat den 27. januar 2022 af Stén Knuth (V), Louise Schack Elholm (V), Bertel Haarder (V), Jan E.  Jørgensen (V), Karsten Lauritzen (V), Ellen Trane Nørby (V), Hans Christian Schmidt (V) og Kim Valentin (V) Forslag til folketingsbeslutning om at udvide skattefritagelsen for visse selvejende institutioner og almennyttige institutioner og foreninger Folketinget pålægger regeringen at fremsætte lovforslag i folketingsåret 2022-23 om at udvide skattefritagelsen for en række selvejende institutioner til også at omfatte visse selvejende institutioner for ældre, handicappede og udsatte og almennyttige institutioner og foreninger på kultur- og idrætsområdet som udlagt i »Aftale om finansloven for 2019«.
Bemærkninger til forslaget I aftalen om finansloven for 2019 indgået mellem regeringen (Venstre, Liberal Alliance og Det Konservative Folkeparti) og Dansk Folkeparti den 30. november 2018 indgik et forslag om at udvide skattefritagelsen, der er gældende for en række selvejende institutioner med konkrete formål, herunder f.eks. hospitaler, skoler, og selvejende teatre og daginstitutioner, til også at gælde for selvejende institutioner for ældre, handicappede og udsatte og almennyttige institutioner og foreninger på kultur- og idrætsområdet.
Da forslaget desværre ikke blev gennemført før regeringsskiftet, ønsker forslagsstillerne, at regeringen pålægges at fremsætte lovforslag om ændringen nu.
For så vidt angår foreninger, som beslutningsforslaget berører flest af, er de i dag kun skattepligtige for erhvervsmæssig indkomst.
Dermed er det skattepligtige indtægtsgrundlag for de fleste foreninger begrænset.
Et eksempel kan være en frivilligt drevet idrætsforening, der udlejer idrætsbaner eller lokaler til andre formål.
I mindre skala kunne det være en frivillig forening, der faciliterer arrangementer for medlemmer, men som også tillader eksterne gæster mod en entré, eller en spejderforening, der udlejer spejderhytten til et elevråd.
Indtægterne herfra tæller som erhvervsmæssig indkomst, og den er derfor skattepligtig.
Selv om der er lavet ændringer af selskabsskattelovgivningen før for at lette den administrative byrde for selvejende institutioner og almennyttige foreninger, er effekten af disse ændringer begrænset.
En ændring fra 2017 afstedkom en regelforenkling, således at mindre foreninger m.v., der har en skattepligtig indkomst, der ikke overstiger 100.000 kr. før fradrag for uddelinger og hensættelser, nu kan indlevere en erklæring til Skatteforvaltningen frem for at indsende en selvangivelse (lov nr. 1683 af 26. december 2017). Men hvor ændringen i princippet har ført til en lettelse af regelbyrden, er langt de fleste mindre, frivilligt drevne foreninger formodentlig ikke bevidste om, hvilke skatteregler  hvis nogen  de er omfattet af.
Manglende bevidsthed om, hvilke indtægter der er skattepligtige, og hvilke der ikke er, kan derfor nemt føre til utilsigtet skattesvig.
Med forslaget fjernes risikoen for, at mange aktører  der ellers opererer i god tro  bryder lovgivningen ved ikke at betale skat af indtægter fra erhvervsmæssig virksomhed, ligesom de, der lever op til reglerne, vil opleve, at de kan beholde flere indtægter til at forfølge foreningens eller institutionens almennyttige formål.
Forslaget vil tillige indebære en administrativ lettelse for Skatteforvaltningen, der vil opleve en mere begrænset kontrolopgave med disse foreninger og institutioner fremadrettet.
 Derfor foreslår forslagsstillerne, at regeringen pålægges at fremsætte lovforslag om at udvide skattefriheden for selvejende institutioner for ældre, handicappede og udsatte og almennyttige institutioner og foreninger på kultur- og idrætsområdet som udlagt i »Aftale om finansloven for 2019«.
Regeringen skal i det lovforberedende arbejde udarbejde udkast til den nærmere afgrænsning, herunder under hensyntagen til at konkurrenceretten overholdes i de situationer, hvor der kan være private aktører.
Det bør efter forslagsstillernes opfattelse være et krav, at eventuelt overskud forbliver i institutionen/foreningen og udelukkende kan anvendes til institutionens/foreningens formål.
Den endelige afgrænsning skal aftales blandt de partier, der støtter forslaget.
Provenumæssige konsekvenser Skatteministeren har i svar på Skatteudvalgets spørgsmål 676 (folketingsåret 2020-21) oplyst, at det ikke er muligt at give en oversigt over skatteindtægterne fra almenvelgørende foreninger, men har umiddelbart vurderet, at disse er begrænsede.
På den baggrund vurderes mindreprovenuet som følge af forslaget ligeledes at være begrænset, om end det vil afhænge af den konkrete afgrænsning.
Forslagsstillerne har dog for god ordens skyld bedt skatteministeren redegøre for det forventede mindreprovenu og forventer, at svaret foreligger inden 1. behandling af nærværende beslutningsforslag.
Eventuelle udgifter vil blive fundet inden for rammen af Venstres finanslovsprioriteter for 2022.
Skriftlig fremsættelse Stén Knuth (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at udvide skattefritagelsen for visse selvejende institutioner og almennyttige institutioner og foreninger.
(Beslutningsforslag nr.
B 76) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
