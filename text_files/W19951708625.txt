Omgørelse, Uforrentet lån -Omgørelse, - Uforrentet lån Reference: LV 1991 S.F.1.2.6 og LV 1992 S.F.1.2.6 Der var henset til, at långiver ved det rentefri  

 udlåns størrelse til det låntagende selskab, hvis  

 skattepligtige indkomst udviste underskud, burde have indset, at der ved  

 ligningen ville blive fordret renteberegning, idet lånevilkårene  

 ikke var tilstrækkeligt forretningsmæssigt begrundede og  

 førte til indkomstforvridning.
 En hovedaktionær og selskab klagede over, at  

 kommunen nægtede omgørelse.
 Omgørelse ønskedes således, at  

 selskabet til hovedaktionæren i indkomstår 1991 og 1992  

 (selskabets skatteår 1992/93 og 1993/94) betalte 12,5 pct. i rente af  

 hovedaktionærens udlån til selskabet.
 Hvis omgørelse blev tilladt, ville betalingen finde  

 sted enten kontant eller over mellemregningskontoen.
Det var oplyst, at hovedaktionæren P gennem flere  

 år var eneanpartshaver og direktør i selskabet A.
P deltog i  

 selskabets drift.
 Pr. 1. december 1990 overdrog A dets aktiviteter til et af  

 P eneejet skuffeselskab B.
B skulle i forbindelse med overtagelsen af aktiviteterne  

 fra A præstere en kontant udbetaling på 7.603.795 kr. til A.
Der  

 blev på B's vegne indledt drøftelser med bankforbindelsen herom,  

 men der blev ikke indgivet nogen låneansøgning.
P var imidlertid i besiddelse af en likvid kapital  

 på ca. 8,5 mio. kr.
Disse likvider blev udlånt til B, men der  

 blev ikke i forbindelse med udlånet udfærdiget  

 lånedokumenter, ligesom der ikke blev stillet sikkerhed for  

 lånet.
 Der var ikke på noget tidspunkt betalt eller  

 beregnet renter af lånet i pågældende år, jf.  

 nærmere nedenfor.
 Pr. 19. december 1990 blev A solgt til tredjemand for  

 8.941.500 kr.
 Skatteankenævnet stadfæstede ved kendelser af  

 27. december 1994 kommunens forhøjelser af P's indkomster med  

 fikserede renteindtægter af mellemregning med B i indkomståret  

 1991 og 1992 med henholdsvis 988.074 kr. og 739.739 kr. således:
 Indkomstår 1991:
Renteindtægt af mellemregning med B 988.074 kr.
 Beløbet fremkom således:
12 ½ pct. af 8.520.264 kr. i ½ år 532.516 kr.
12 ½ pct. af 7.288.928 kr. i ½ år 455.558 kr.
I alt 988.074 kr.
 Indkomstår 1992:
Renteindtægt af mellemregning med B 739.739 kr.
 Beløbet fremkom således:
12 ½ pct. af 6.013.864 kr. i ½ år 375.866 kr.
12 ½ pct. af 5.821.970 kr. i ½ år 363.873 kr.
I alt 739.739 kr.
 Renteberegningen var foretaget på grundlag af  

 gennemsnitlige tilgodehavender i perioderne, og rentesatsen svarede til  

 diskontoen + 4 pct. på gældsstiftelsestidspunktet:
Det fremgik bl.a. af skatteankenævnets  

 ovennævnte kendelser, at nævnet var af den opfattelse, at P's  

 tilgodehavende i B var opstået som et rent pengeudlån til  

 selskabet.
Udlånsvilkårene fik det indhold eller mangel på  

 samme i kraft af P's hovedaktionærstatus.
B's fordel ved dette  

 lånearrangement bestod i den sparede renteudgift af lånet, og  

 nogle sådanne lånevilkår ville selskabet ikke kunne have  

 opnået andetsteds, at P opnåede den fordel, at hun ikke behøvede  

 at hæve løn i selskabet, idet ydelserne fra selskabet nu kunne  

 udbetales som afdrag på hendes tilgodehavende i selskabet.
Nævnet  

 bemærkede her, at P i indkomståret 1990 (dvs. før  

 lånearrangementet) blev aflønnet med 361.700 kr. af selskabet,  

 medens der i 1991 og 1992 var selvangivet A-indkomster på henholdsvis  

 5.444 kr. og 2.000 kr.
 Nævnet fandt ikke, at der var dokumenteret et  

 forretnings- eller driftsmæssigt hensyn ved udlånet men var af  

 den opfattelse, at der var tale om indkomstforvridning, idet P ved  

 lånearrangementets tilbliven tilsigtede den fordel for sig at kunne  

 hæve midler i selskabet uden at skulle beskattes heraf.
 Skatteankenævnets ansættelser for 1991 og 1992  

 (skatteår 1992/93 og 1993/94) var påklaget til Landsskatteretten  

 med påstand om nedsættelse af indkomsten med beløb  

 svarende til den fikserede rente.
P's repræsentant var af den opfattelse, at P havde  

 et egentligt retskrav på omgørelse, idet betingelserne i  

 omgørelsescirkulæret alle blev anset for opfyldt.
Endvidere, at  

 omgørelsesinstituttet beror på en rimelighedsvurdering, hvor  

 fejl tillades korrigeret med skattemæssig virkning i tilfælde,  

 hvor en fastholdelse af den foretagne disposition ville være meget  

 byrdefuld for den pågældende skatteyder.
Efter repræsentantens råd havde P og B fra og  

 med indkomstår 1994 (skatteår 1995/96) selvangivet en  

 renteindtægt i overensstemmelse med kommunens afgørelser om  

 fikseret rente.
Repræsentanten gjorde opmærksom på, at  

 dette ikke skulle ses som en anerkendelse af kommunens ansættelser.
 Sagen havde været til høring i kommunen samt  

 told- og skatteregionen.
Kommunen indstillede afslag på anmodningen om  

 omgørelse bl.a. henset til, at Ligningsvejledningen for Aktionærer og Selskaber  

 1991, S.F.1.5, omtaler en afgørelse (TOLD*SKAT Nyt 1992.4.130) om  

 forrentning af lån fra aktionær til selskab, at der ikke i de følgende år (1992 og 1993)  

 var sket en forrentning af udlånet, uanset de løbende  

 offentliggjorte afgørelser herom, samt at der aldrig var rettet  

 henvendelse til skatteforvaltningen om forholdet.
 Regionen udtalte bl.a., at kommunens høringssvar om  

 omgørelse havde været tilsendt P's repræsentant.
 P's repræsentant fastholdt over for regionen, at  

 skatteyder havde lagt låneforholdet klart frem i selvangivelsen og  

 havde været i god tro.
Udgangspunktet i Ligningsvejledningen har været frem  

 til og med 1991, at uforrentet anfordringslån/mellemregning fra  

 hovedaktionær til selskabet i almindelighed må accepteres af  

 skattemyndighederne.
Fra 1992-udgaven er Ligningsvejledningen ændret  

 på dette punkt, en udgave udgivet i foråret 1993.  

 Repræsentanten mente derfor subsidiært, at  

 omgørelsesadgangen eventuelt først bortfaldt for  

 indkomståret 1993 men fastholdt det primære synspunkt, at der  

 burde gives omgørelsesadgang for alle 3 år (1991, 1992 og  

 1993).
Repræsentanten mente tillige, at forholdet var lagt  

 klart frem i selvangivelsen (felt 694 i S 10 1993: Andre skattepligtige  

 aktiver 5.557.198 kr.) sammenholdt med selskabets balance pr. 30. juni 1994  

 under langfristet gæld: mellemregning med selskabsdeltager 5.145.918  

 kr. (1992/93: 5.436.000 kr.) Regionen indstillede at anmodningen ikke blev  

 imødekommet bl.a. henset til, at der var tale om en usædvanlig  

 forretningsdisposition med lånevilkår, der ikke kunne opnås  

 i en forretningsbank, og med sigte på at opnå en  

 utilbørlig skattemæssig fordel (skattefri udtræk af  

 selskabet), at allerede Ligningsvejledningerne 1991 og 1992 tog  

 stilling til fiksering af rente i et usædvanligt låneforhold som  

 det foreliggende mellem hovedaktionær og selskab, at hovedaktionær og selskabet og/eller deres  

 rådgivere var i ond tro, altså vidste eller burde vide, at  

 låneforholdet ville udløse beskatning.
 Ifølge det låntagende selskab B's  

 selvangivelser var der selvangivet skattepligtige indkomster for  

 skatteårene 1992/93, 1993/94 og 1994/95 med henholdsvis -1.612.042 kr.,  

 0 kr. (pga. overførsel af skattemæssigt underskud fra tidligere  

 indkomstår) og -176.660 kr.
 Ligningsrådet vedtog at stadfæste kommunens  

 afslag på omgørelsesanmodningen.
 Der var henset til, at skatteyderen ved at udlåne et  

 beløb som det omhandlede rentefrit til selskabet, hvis skattepligtige  

 indkomst udviste underskud, burde have indset, at der ved ligningen ville  

 blive fordret renteberegning, idet lånevilkårene ikke var  

 tilstrækkeligt forretningsmæssigt begrundede og førte til  

 indkomstforvridning.
