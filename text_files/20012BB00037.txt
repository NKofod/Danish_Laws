Fremsat den 13. december 2001 af  

 udenrigsministeren (Per Stig Møller) Forslag til folketingsbeslutning om dansk militær deltagelse i den internationale  

 indsats mod terrornetværk i Afghanistan Folketinget meddeler sit samtykke til, at danske militære styrker  

 stilles til rådighed for den amerikansk ledede internationale indsats  

 til bekæmpelse af terrornetværk i Afghanistan.
Bemærkninger til forslaget I.
USA har efter terrorangrebene den 11.  

 september 2001 opbygget en bred koalition mod international terrorisme.  

 Koalitionen har under ledelse af USA gennemført egentlige  

 militære operationer i Afghanistan rettet mod Osama Bin Laden og hans  

 terrornetværk, al Qaida, samt mod Taliban-styret.
Danmark har  

 konsekvent udtrykt støtte og solidaritet over for USA og andre lande i  

 kampen mod den internationale terrorisme, herunder i forbindelse med  

 indsatsen i Afghanistan.
Danmark bør også være rede til at  

 yde sit bidrag til de militære operationer i Afghanistan.
Regeringen  

 har derfor efter rådføring med Det Udenrigspolitiske Nævn  

 meddelt USA, at Danmark er rede til at yde et militært bidrag til den  

 amerikansk ledede militære indsats i Afghanistan.
Det er i den  

 forbindelse ligeledes blevet meddelt, at Danmark stiller sig åben over  

 for eventuel anvendelse af et militært bidrag i en humanitær  

 sammenhæng, og at et mindre bidrag fra de baltiske lande  

 forsøges indarbejdet i det danske bidrag.
USA har i den anledning  

 anmodet Danmark om et konkret styrkebidrag omfattende specialstyrker, et  

 C-130 transportfly med støttepersonel samt fire F-16 kampfly.
Bonn-aftalen af 5. december 2001 om Afghanistans fremtid,  

 der endosseredes af FN's sikkerhedsråd ved resolution 1383 af 6.  

 december 2001, omfatter indsættelsen af en overgangsadministration i  

 Afghanistan i indledningsvis seks måneder fra 22. december 2001. I  

 Bonn-aftalen anføres, at der vil gå nogen tid med at etablere en  

 afghansk sikkerhedsstyrke, og at der i denne periode vil være behov for  

 andre foranstaltninger på det sikkerhedsmæssige område.  

 Aftalen opfordrer FN s sikkerhedsråd til at overveje at bemyndige  

 hurtig indsættelse af en sikkerhedsstyrke i Afghanistan.
På denne  

 baggrund drøftes i FN s sikkerhedsråd en resolution om en  

 multinational sikkerhedsstyrke.
 Den igangværende amerikansk ledede militære  

 indsats i Afghanistan og den multinationale sikkerhedsstyrke vil være  

 to separate, men indbyrdes koordinerede operationer.
II.
Umiddelbart efter terrorangrebene bekræftede FN  

 s sikkerhedsråd ved resolution 1368 af 12. september 2001 retten til at  

 udøve individuelt eller kollektivt selvforsvar i overensstemmelse med  

 FN-pagtens artikel 51. Den 28. september 2001 fastslog FN s  

 sikkerhedsråd endvidere ved resolution 1373, at terrorangrebene  

 udgjorde en trussel mod den internationale fred og sikkerhed og  

 bekræftede på ny retten til at udøve individuelt eller  

 kollektivt selvforsvar.
NATO-rådet fandt det den 2. oktober 2001  

 godtgjort, at terrorangrebene mod USA den 11. september 2001 var af  

 udenlandsk oprindelse.
I overensstemmelse med NATO s tidligere  

 erklæring af 12. september 2001 anså man derfor terrorangrebene  

 for omfattet af Washington-traktatens artikel 5. Dette betyder, at  

 øvrige allierede, herunder Danmark, under udøvelsen af retten  

 til individuelt eller kollektivt selvforsvar skal bistå USA med at tage  

 de skridt, der er nødvendige til at genoprette og bevare sikkerheden i  

 det nordatlantiske område.
Dansk deltagelse i den internationale  

 indsats til bekæmpelse af terrornetværk i Afghanistan, herunder  

 en udsendelse af danske styrker i denne sammenhæng, sker på  

 grundlag af den i FN-pagtens artikel 51 fastlagte ret til individuelt eller  

 kollektivt selvforsvar.
III.
De militære operationer mod al Qaida og  

 Taliban-styret ledes af USA's centralkommando, ved hvilken Danmark i lighed  

 med øvrige koalitionslande har etableret et forbindelseselement.
Et  

 større antal lande har tilbudt USA konkrete militære bidrag til  

 indsatsen i Afghanistan, men hidtil har de militære operationer i  

 Afghanistan alene været gennemført af USA, Storbritannien og i  

 mindre omfang Frankrig.
USA har dog anmodet eller er i færd med at  

 anmode en række af koalitionslandene om styrkebidrag.
Nogle af disse  

 styrkebidrag er under deployering til området i og omkring Afghanistan  

 med henblik på at indgå i de fortsatte operationer.
Koalitionens operation ventes at fortsætte, indtil  

 terrortruslen fra al Qaida og Taliban-styret er elimineret.
Situationen i  

 Afghanistan har udviklet sig hurtigere end forventet, idet Taliban-styret  

 reelt har mistet magten i alle dele af Afghanistan.
Operationerne forventes  

 dog at pågå endnu et stykke tid, da der stadig resterer lommer  

 med al Qaida- og Taliban-styrker, og sikkerhedssituationen derfor generelt er  

 meget usikker.
Strategien for koalitionens militære operationer  

 forventes fremover at omfatte nedkæmpelse af al Qaida- og  

 Taliban-styrker i Afghanistan samt etablering af et sikkert miljø for  

 den afghanske overgangsadministration og den humanitære indsats.
IV.
Det danske militære bidrag til den fortsatte  

 indsats mod terrornetværk i Afghanistan er sammensat med henblik  

 på at indgå i alle dele af koalitionens fortsatte  

 operationer.
Et styrkebidrag omfattende et C-130 transportfly vil kunne  

 indsættes til at løse lufttransportopgaver, herunder  

 humanitær flytransport af nødhjælp.
Styrkebidraget  

 omfatter to flybesætninger, en jordbesætning, nødvendigt  

 støttepersonel samt personel til pakning af gods mv., i alt ca. 75  

 soldater.
Bidraget forventes stationeret på en base i Kirgizistan.
Et styrkebidrag på fire F-16 kampfly vil kunne  

 indsættes i relevante former for luftoperationer, herunder til  

 udpegning af mål og til fleksibel indsættelse mod styrker, der  

 kan true et sikkert miljø i landet.
Omfanget af støttepersonel  

 vil afhænge af den opnåelige støtte på den base,  

 hvorfra missionerne vil udgå, samt mulighederne for at samarbejde med  

 allierede.
Bidraget kan således få et samlet omfang på  

 mellem 85 og 230 soldater.
Bidraget forventes stationeret på en base i  

 Tadjikistan.
Et styrkebidrag omfattende specialstyrker vil kunne  

 indsættes med henblik på at gennemføre  

 informationsindhentning og kan også indsættes i forbindelse med  

 opfyldelse af indsatsens hovedformål.
Omfanget af bidraget er  

 afhængig af den endelige sammensætning og mulighed for  

 støtte og samarbejde, men vil kunne omfatte ca. 100 soldater inklusive  

 nødvendigt støttepersonel.
Specialstyrkerne forventes indsat  

 fra en base i Afghanistan.
Der er endvidere behov for mindre bidrag af stabs- og  

 forbindelsespersonel til operationen.
Dette personel skal indgå under  

 USA's centralkommando, herunder også i eller omkring Afghanistan.
 Der pågår for nærværende  

 sonderinger med de baltiske lande om eventuel baltisk deltagelse i de danske  

 bidrag.
Generelt forudses styrkebidraget udsendt i op til seks  

 måneder, for specialstyrkebidraget dog indledningsvis tre måneder  

 med mulighed for forlængelse i reduceret form i yderligere tre  

 måneder.
Fra amerikansk side har man anmodet om deployering af  

 specialstyrker primo januar 2002, hvorimod tidspunkt for indsættelse af  

 flybidragene endnu ikke er meddelt.
Alle de nævnte bidrag forudses indsat i Afghanistan  

 og vil operere under et robust mandat for magtanvendelse.
Udover adgang til  

 at anvende magt i selvforsvar, vil der også være adgang til i  

 fornødent omfang at anvende magt til at gennemføre de  

 pålagte opgaver.
 For så vidt angår det udsendte personels  

 retlige status under operationen kan det oplyses, at Danmark vil forhandle  

 med relevante lande, herunder Kirgizistan og Tadjikistan, om indgåelse  

 af statusaftaler.
 Hensynet til den nødvendige operationssikkerhed,  

 selvbeskyttelse og handlefrihed fordrer en vis fleksibilitet for så  

 vidt angår sammensætning, omfang og tidsperspektiver for  

 indsættelse af de danske militære bidrag.
 Endvidere medfører hensynet til  

 operationssikkerhed, til allieredes sikkerhed samt ikke mindst til  

 personellets og pårørendes sikkerhed, at de operative detaljer  

 ikke kan beskrives mere detaljeret eller offentliggøres.
Indsættelse af de danske militære bidrag i  

 Afghanistan vil være forbundet med risiko.
Forsvarets  

 Efterretningstjeneste vurderer for nærværende, at den  

 militærsikkerhedsmæssige trussel i Afghanistan mod  

 hærenheder generelt vil være høj.
Den militære  

 trussel mod danske fly, som måtte blive indsat i missioner over  

 Afghanistan, vurderes umiddelbart som lav til middel og kun at komme fra  

 større eller mindre Taliban/al Qaida tilknyttede grupper, der  

 råder over mandbårne missiler, luftværnsartillerisystemer  

 og tunge automatiske håndvåben.
Hvis sådanne grupper  

 overflyves i lav højde, vurderes truslen at være høj.  

 Truslen vil være afhængig af det konkrete  

 indsættelsesområde.
De danske styrkebidrag består af fastansat personel,  

 hvis uddannelse, erfaring og motivation er på højt niveau.  

 Styrkebidragene råder over fuldt moderne udrustning, herunder personlig  

 udrustning.
De danske flybidrag er udstyret med en høj grad af  

 selvbeskyttelseskapacitet mod bl.a. mandbårne missiler.
Med  

 personellets uddannelse og træning, materiellets beskaffenhed samt  

 iagttagelsen af nødvendige procedurer vil der blive taget de bedst  

 mulige forholdsregler over for mulige faremomenter, hvorved personellet ydes  

 den bedst mulige beskyttelse.
V.
Adgangen til magtanvendelse for danske militære  

 styrker, der stilles til rådighed for den internationale indsats til  

 bekæmpelse af terrornetværk i Afghanistan, foreligger i  

 medfør af FN-pagtens artikel 51 om selvforsvar.
En sådan adgang  

 til magtanvendelse er bekræftet af FN s sikkerhedsråd i  

 resolutionerne 1368 af 12. september 2001 og 1373 af 28. september 2001.
VI.
Regeringen finder, at Danmark fortsat bør yde  

 sit solidariske bidrag til den internationale indsats mod terrorisme og  

 imødekomme anmodningen fra USA om et konkret dansk styrkebidrag.  

 Terrortruslen mod den internationale fred og sikkerhed skal  

 imødegås med alle nødvendige midler, herunder  

 militære bidrag.
En samlet dansk bidragspakke, der omfatter det  

 humanitære område og genopbygning samt militære bidrag, vil  

 udgøre et klart signal til omverdenen om fortsat dansk støtte  

 til den internationale indsats mod terrorisme.
Regeringen agter derfor at  

 supplere det militære bidrag med et betydeligt dansk humanitært  

 bidrag på foreløbigt 110 mio. kr. i 2002 samt et årligt  

 bidrag på op til 100 mio. kr. de næste 4-5 år til  

 genopbygning af Afghanistan.
VII.
Udøvelsen af selvforsvar i medfør af  

 FN-pagtens artikel 51 indebærer mulighed for militær  

 magtanvendelse i forbindelse med de danske enheders deltagelse i den  

 internationale indsats.
Det betyder, at der kan blive tale om anvendelse af  

 magt af en karakter, der falder inden for Grundlovens § 19, stk. 2.  

 Folketinget anmodes derfor om at meddele sit samtykke til, at danske  

 militære styrker stilles til rådighed for den amerikansk ledede  

 internationale indsats til bekæmpelse af terrornetværk i  

 Afghanistan.
De danske styrker indsættes efter anmodning fra USA's  

 regering.
Regeringen vil løbende vurdere det danske bidrags  

 sammensætning med henblik på at bistå USA i en effektiv  

 opgaveløsning.
Såfremt det skulle vise sig hensigtsmæssigt  

 at justere bidraget væsentligt, eller såfremt der skulle ske en  

 væsentlig ændring i opgavernes karakter, herunder ændring  

 af operationsområdet, vil regeringen rådføre sig med Det  

 Udenrigspolitiske Nævn herom eller om nødvendigt på ny  

 forelægge sagen for Folketinget.
 Udgifterne forbundet med udsendelse af ovennævnte  

 bidrag vil afhænge af bidragenes endelige sammensætning og  

 mulighederne for støtte og samarbejde, men vil kunne indebære  

 udgifter i størrelsesordenen 200 mio. kr. for en seks måneders  

 udsendelse.
