Bekendtgørelse om indberetning af data om kommunale sundhedsindsatser fra kommunalbestyrelser til Sundhedsdatastyrelsen I medfør af § 195, stk. 3, i sundhedsloven, jf. lovbekendtgørelse nr. 210 af 27. januar 2022, fastsættes:
 § 1. Kommunalbestyrelser skal til Sundhedsdatastyrelsen indberette de helbredsoplysninger, som de har indsamlet om den enkelte borger, herunder oplysninger om forebyggelse, sundhedsfremme m.v. efter sundhedsloven, der fremgår af bilag 1.
 § 2. Formålet med indberetningen er at skabe sammenhængende data og digitale løsninger til gavn for borgere, patienter og sundhedspersoner, samt til styringsmæssige, statistiske og videnskabelige formål i sundhedssektorerne i overensstemmelse med Sundhedsdatastyrelsens myndighedsopgave, jf. sundhedslovens § 220 a.
 § 3. Indberetning i henhold til denne bekendtgørelse skal ske elektronisk og i overensstemmelse med aftalte formater, kadencer og tidsfrister, der fremgår af den til enhver tid gældende vejledning om indberetningskrav af individbaserede oplysninger om den kommunale sundhedspleje og visse ydelser på ældreområdet, som elektronisk kan tilgås på Sundhedsdatastyrelsens hjemmeside.
 Stk. 2. Oplysningerne efter § 1 skal indberettes dagligt i henhold til vejledning om indberetningskrav af individbaserede oplysninger om den kommunale sundhedspleje og visse ydelser på ældreområdet, og senest 14 dage efter månedens afslutning.
 § 4. Allerede registrerede oplysninger i henhold til § 1 for perioden 1. januar 2022 til bekendtgørelsens ikrafttrædelse, skal indberettes i overensstemmelse med denne bekendtgørelse.
 § 5. Bekendtgørelsen træder i kraft den 1. november 2022.
Sundhedsministeriet, den 3. oktober 2022 Magnus Heunicke / Ann Cecilie Stemann Nielsen Bilag 1 Kommunalbestyrelser skal indberette de i tabel 1 oplistede oplysninger vedr. § 138 i Sundhedsloven om vederlagsfri hjemmesygepleje efter lægehenvisning til personer med ophold i kommunen i overensstemmelse med denne bekendtgørelse.
