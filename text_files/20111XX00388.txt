Skriftlig fremsættelse (14. marts 2012) Økonomi- og indenrigsministeren (Margrethe Vestager) Herved tillader jeg mig for Folketinget at fremsætte:
Forslag til lov om et analyse- og forskningsinstitut for kommuner og regioner (Lovforslag nr.
L 108) Med lovforslaget ønsker regeringen at etablere et nyt analyse- og forskningsinstitut for kommuner og regioner ved en sammenlægning af Anvendt KommunalForskning (AKF), Dansk Sundhedsinstitut (DSI) og Det Kommunale og Regionale Evalueringsinstitut (KREVI).
 Det foreslås i lovforslaget, at instituttet etableres med det formål at fremme kvalitetsudvikling, bedre ressourceanvendelse og styring i kommuner og regioner.
Det følger af lovforslaget, at instituttets hovedopgaver bliver at udføre analyser samt udarbejde og formidle anvendelsesorienteret og praksisnær forskning på kommunernes og regionernes ansvarsområder.
Instituttet skal desuden rådgive offentlige myndigheder.
 Instituttet oprettes som en uafhængig statslig institution. Økonomi- og indenrigsministeren indgår en resultatkontrakt med instituttet, og kan rekvirere ydelser hos instituttet inden for en særskilt økonomisk ramme.
 Det foreslås videre i lovforslaget, at instituttet får mulighed for at gennemføre opgaver som indtægtsdækket virksomhed og mulighed for at søge om eksterne forskningsbevillinger m.v.
 Instituttet oprettes med en uafhængig bestyrelse med 10 medlemmer, heraf en uafhængig formand, der udpeges af økonomi- og indenrigsministeren. Økonomi- og indenrigsministeren, finansministeren, sundhedsministeren, KL, Danske Regioner og medarbejderne indstiller hver ét medlem. 3 medlemmer udpeges fra videregående uddannelses- samt forskningsinstitutioner, der har en faglig tilknytning til instituttets formål.
 Det følger af lovteksten, at ministeren gives bemyndigelse til at fastsætte instituttets geografiske placering.
 Instituttet oprettes med virkning fra 1. juli 2012.
Lovforslaget indebærer, at staten opnår et provenu på 3,3 mio.kr. i 2012 og 13,0 mio. kr. årligt herefter.
Provenuet opnås ved en bevillingstilpasning.
Som en konsekvens af oprettelsen af instituttet, foreslås det samtidig at ophæve lov nr. 548 af 24. juni 2005 om evalueringsinstitut for kommuner m.v. (KREVI-loven) Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
