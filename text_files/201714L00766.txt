Betænkning afgivet af Kirkeudvalget den 21. marts 2018 Betænkning over Forslag til lov om ændring af lov om valg til menighedsråd (Orienteringsmøde, valgforsamling og mulighed for afstemningsvalg m.v.) [af kirkeministeren (Mette Bock)]:
1. Udvalgsarbejdet Lovforslaget blev fremsat den 17. januar 2018 og var til 1. behandling den 30. januar 2018. Lovforslaget blev efter 1. behandling henvist til behandling i Kirkeudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og kirkeministeren sendte den 1. november 2017 dette udkast til udvalget, jf.
KIU alm. del  bilag 6. Den 17. januar 2018 sendte kirkeministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Louise Amkær og KL.
 Kirkeministeren har over for udvalget kommenteret de skriftlige henvendelser til udvalget.
Spørgsmål Udvalget har stillet 3 spørgsmål til kirkeministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
Dansk Folkepartis medlemmer af udvalget konstaterer, at der i Landsforeningen af Menighedsråd har været ønske om at forsøge sig med alternativer til det traditionelle menighedsrådsvalg, da valgdeltagelsen generelt er lav.
Med lovforslaget lægges der op til, at menighedsrådene i stedet for et egentlig valg kan afholde en generalforsamling.
DF har meget svært ved at se, at det skulle afvige fra den nuværende ordning, hvor man har to muligheder: et såkaldt kampvalg og et såkaldt fredsvalg.
Et fredsvalg betyder, at menighedsrådene i stedet for valg kan afholde et menighedsrådsmøde, hvor menighedsrådet forinden har aftalt, hvem der træder ind i menighedsrådet, og hvor menighedsrådet konstitueres.
Det er klart, at hvis der er uenighed om dette forhold, afholdes der valg.
Det eneste, der sker med dette lovforslag, er, at den nuværende ordning formaliseres lovgivningsmæssigt med den indskrænkning af friheden, der altid følger med, når tingene formaliseres.
DF stemmer ja til lovforslaget, men havde helst set, at den gamle ordning bare kørte videre.
Alternativets medlemmer af udvalget støtter dette lovforslag, da man følger valgudvalgets anbefalinger og overvejelser, i forhold til hvordan den demokratiske legitimitet i menighedsrådene kan udvikles og forbedres.
Alternativet er glad for, at der i lovforslaget bliver lagt vægt på, at demokrati er andet og mere end at trykke på en knap eller sætte et kryds.
Demokrati er aldrig noget uden samtalen, hvilket også fremgår af bemærkningerne til lovforslaget, hvor man endda nævner det involverende demokrati, som er noget af det, som Alternativet arbejder for generelt at fremme lidt mere i samfundet.
 Et mindretal i udvalget (EL) vil stemme hverken for eller imod lovforslaget ved 3. behandling.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Christian Langballe (DF) nfmd.
Morten Marinus (DF) Lise Bech (DF) Ib Poulsen (DF) Dorthe Ullemose (DF) Alex Ahrendtsen (DF) Louise Schack Elholm (V) Erling Bonnesen (V) Carl Holst (V) Jane Heitmann (V) Anni Matthiesen (V) Bertel Haarder (V) Leif Mikkelsen (LA) Henrik Dahl (LA) Naser Khader (KF) Flemming Møller Mortensen (S) Daniel Toft Jakobsen (S) Per Husted (S) Karen J.
Klint (S) fmd.
Lennart Damsbo-Andersen (S) Rasmus Prehn (S) Pelle Dragsted (EL) Stine Brix (EL) Pernille Schnoor (ALT) Ulla Sandbæk (ALT) Carolina Magdalene Maier (ALT) Marianne Jelved (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
