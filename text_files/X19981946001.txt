Overgangsbeløb ved dødsfald En sømand døde af hedeslag om bord på et skib.
Da dødsfaldet skyldtes  

 arbejdets forhold, og da sømanden arbejdede på et dansk skib, blev dødsfaldet  

 anerkendt efter lov om forsikring mod følger af arbejdsskade, § 9. Der var  

 altså tale om en arbejdsskade.
Under sagens behandling kom det frem, at afdøde var gift med 2 kvinder, 1  

 i Japan og 1 på Filippinerne.
Afdøde havde samtidig de seneste ca. 10 år  

 levet sammen med en tredje kvinde, med hvem han havde 2 børn.
Afdøde var ikke  

 på noget tidspunkt blevet skilt.
Det fremgik af oplysningerne, at afdøde havde testamenteret sine ejendele  

 til sin samleverske og havde opgivet samleverens adresse til sin  

 arbejdsgiver.
Afdøde mødtes dog lejlighedsvis med sin ene hustru på  

 Filippinerne.
Arbejdsskadestyrelsen traf afgørelse om, at samleversken var berettiget  

 til overgangsbeløbet, der udbetales ved dødsfald.
Afdødes hustru på  

 Filippinerne klagede over afgørelsen.
 Ankestyrelsen tiltrådte herefter Arbejdsskadestyrelsens afgørelse.
 Arbejdsskadestyrelsen har siden truffet afgørelse om efterladteerstatning  

 til afdødes 2 børn og om forsørgertabserstatning til samleversken.
 KOMMENTAR:
 Ifølge § 35 i lov om forsikring mod følger af arbejdsskade er den  

 efterladte ægtefælle berettiget til et overgangsbeløb, hvis ægteskabet var  

 indgået før arbejdsskadens indtræden, og samlivet bestod på tidspunktet for  

 skadelidtes død.
Men overgangsbeløbet kan i stedet efter denne bestemmelse udbetales til  

 andre efterladte.
Det er tilfældet, når den efterladte før arbejdsskadens  

 indtræden levede sammen med skadelidte i et ægteskabslignende forhold, hvis  

 samlivet på tidspunktet for dødens indtræden havde bestået de sidste 2 år.
 I den konkrete sag lagde Arbejdsskadestyrelsen vægt på, at afdødes samliv  

 var ophørt med ægtefællen på Filippinerne, og at afdøde de sidste mange år  

 før dødens indtræden havde levet sammen med en tredje kvinde, som han havde 2  

 børn med.
 Selv om skadelidte var gift, var det samleveren der var berettiget til  

 overgangsbeløb og forsørgertabserstatning.
Ved vurdering af, hvem der er berettiget til overgangsbeløb i forbindelse  

 med et dødsfald, lægger Arbejdsskadestyrelsen således vægt på samlivet med  

 afdøde på tidspunktet for dødsfaldet.
Hvis afdøde er separeret eller på anden  

 måde ikke har opretholdt samlivet med sin ægtefælle, er denne ikke berettiget  

 til overgangsbeløbet og forsørgertabserstatningen.
 Yderligere oplysninger kan fås hos kontorchef Conny Lund Andersen, telefon  

 39 17 77 80, eller konsulent Lars Høg Jensen, telefon 39 17 77 07.
