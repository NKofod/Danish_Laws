Udtalelse afgivet af Indenrigs- og Sundhedsministeriet om muligheden for borgmesterskifte i løbet af en valgperiode Indenrigs- og Sundhedsministeriet har modtaget Deres brev af 16. februar 2004 vedrørende overvejelser om et muligt borgmesterskifte midt i valgperioden.
 I brevet har De redegjort for, at der efter det seneste kommunalvalg blev indgået en politisk aftale om, at De skulle trække Dem fra borgmesterposten den 1. april 2004, således at posten herefter skulle overtages af A.
 De har endvidere oplyst, at De ikke er ude af stand til at passe Deres borgmesterhverv, men at De på den anden side har nået en alder, hvor det måske kan være passende at tænke på tilbagetrækning og mere tid til familien og andre gøremål.
 De har imidlertid samtidig anført, at De ikke ønsker at stoppe med det politiske arbejde, og at De  såfremt De fratræder som borgmester  ønsker at fortsætte i kommunalbestyrelsen og som viceborgmester.
I den anledning kan det oplyses, at tilsynet med kommunerne med virkning fra den 1. januar 2004 varetages af fem statsamtmænd.
Det er således statsamtmanden for B Amt, der fører tilsyn med C Kommune.
 Statsamtmanden fører tilsyn med, at kommunerne overholder den lovgivning, der særligt gælder for offentlige myndigheder, herunder kommunale forskrifter, der er udstedt i medfør af denne lovgivning, og offentligretlige retsgrundsætninger.
 Der henvises til §§ 47 og 48 i lov om kommunernes styrelse (lovbekendtgørelse nr. 968 af 2. december 2003).
 Som følge heraf har ministeriet i dag videresendt Deres brev af 16. februar 2004 til statsamtmanden for B Amt med henblik på videre foranstaltning for så vidt angår de rejste problemstillinger - herunder Deres ønske om at fratræde som borgmester, ønsket om at A indtræder som ny borgmester og Deres ønske om at fortsætte som viceborgmester.
 Vedrørende spørgsmålet om muligheden for som borgmester at bede sig fritaget for hvervet kan Indenrigs- og Sundhedsministeriet dog generelt oplyse, at der ikke ved valg af borgmester kan træffes beslutning om, at valget skal gælde for en kortere periode end den kommunale valgperiode, jf. styrelseslovens § 6, stk. 6. En beslutning om tidsbegrænsning af borgmesterens valgperiode vil således ikke være retligt bindende, uanset om borgmesteren har tiltrådt beslutningen.
 En afkortning af valgperioden kan alene finde sted ved, at kommunalbestyrelsen efter anmodning fritager den pågældende for borgmesterhvervet for resten af funktionsperioden i henhold til styrelseslovens § 7, stk. 2.
Det bemærkes i den forbindelse, at en henvisning til en indgået aftale om tidsbegrænsning af en borgmesters valgperiode efter Indenrigs- og Sundhedsministeriets opfattelse ikke i sig selv er en rimelig grund til at fritage borgmesteren for dennes hverv.
Det forhold, at der foreligger en sådan aftale, kan omvendt ikke i sig selv afskære kommunalbestyrelsen fra af andre grunde at imødekomme en ansøgning om fritagelse for borgmesterhvervet.
