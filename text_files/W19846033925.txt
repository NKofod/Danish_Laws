Patentdirektoratet afviste en indsigelse mod registrering af ansøgning  

 om patent på en »anordning ved aksialblæsere med under driften  

 indstillelige blæserskovle«, idet direktoratet ikke fandt, at det af  

 indsiger fremdragne var nyhedsskadeligt eller kunne sandsynliggøre, at  

 opfindelsen bestod i et sædvanligt og nærliggende standardiseringsprincip.  

 Afgørelsen blev indbragt for Patentankenævnet idet klageren anførte, at  

 patentkravenes afgrænsning var upræcis og at opfindelsen alene var udtryk for  

 sædvanlige standardiseringsforanstaltninger.
Nævnet udtalte, at ansøgningen  

 ikke fandtes at angå foranstaltninger, hvorved nogen ny, særlig teknisk  

 virkning, der væsentligt adskilte det omhandlede fra kendt teknik, kunne  

 opnås.
Ansøgningen blev derfor afslået.
År 1984, den 23. oktober afsagde patentankenævnet (Beyer,  

 Grønning-Nielsen, Niordson, Terndrup Pedersen, Vørts) følgende k e n d e l s e i sagen j.nr.
P. 16/82: Klage fra Nordisk Ventilator Co.
A/S, Næstved, v/Internationalt Patent-Bureau, over patentdirektoratets afgørelse af 19. april 1982 af patentansøgning nr.  

 865/75 fra Aktiebolaget Svenska Flaktfabriken, Sverige, v/patentbureau Budde, Schou & Co.
 Den 27. september 1976 fremlagdes under nr. 134.196 en den 4. marts 1975  

 indleveret ansøgning om patent på en »anordning ved aksialblæsere med  

 under driften indstillelige blæserskovle«.
 Det fremlagte krav lød således:
»Anordning ved aksialblæsere med under driften indstillelige  

 blæserskovle til tilvejebringelse af et antal forskellige driftsområder (I,  

 II, III) for blæserne, hvilke blæsere har et medbringerorgan, der roterer  

 sammen med aksialblæserhjulet og samtidigt er aksialt forskydeligt i forhold  

 til dette, og som er lejret på et fra aksialblæserhjulets drivaksel adskilt  

 lejeorgan og har organer, der er indrettet til i afhængighed af  

 medbringerorganets aksiale forskydnig at meddele hver af blæserskovlene en  

 hertil svarende vinkelstilling, samt et fortrinsvis halvkugleformet  

 hjuldæksel, der dækker aksialblæserens nav og medbringerorganet og dettes  

 lejeorgan, og hvor hver af blæserskovlene ved dens ind imod navpartiet  

 vendende ende er udformet som et lejehus, der er lejret på en i  

 aksialblæserhjulets nav fastgjort skovlaksel og med en ydre kappe, der  

 omslutter blæserhjulet, k e n d e t e g n e t ved, at blæserskovlene (2),  

 drivakslen og navpartiet til alle driftsområderne (I, II, III) er af samme  

 størrelse og har samme udformning, at blæserskovlene med deres lejehuse (4)  

 ved deres indre ender er drejeligt båret på de ydre ender af de i navpartiet  

 (3a) fastgjorte skovlaksler (2a), og at skovlakslerne (2a) til de forskellige  

 driftsområder (I, II, III) er fremstillet med samme form som afskårne  

 stænger, men hvor skovlakslerne (2a) til de forskellige driftsområder har  

 forskellig længde (8, 9, 10) udvalgt blandt en serie bestående af et  

 begrænset antal forskellige længder, mens hjuldækslerne (6) og den ydre kappe  

 (7) er fremstillet med til skovlakslernes (2a) længder (8, 9, 19) svarende  

 diametre.« Den 23. december 1976 blev der af klageren, Nordisk Ventilator Co.
A/S  

 nedlagt indsigelse mod udstedelse af patent.
 Ved skrivelse af 19. april 1982 besluttede patentdirektoratet at meddele  

 patent, idet indsigelsen afvistes med følgende begrundelse:
 »I den første del af Deres indsigelsesbegrundelse peger De på det  

 afsnit i kravets kendetegnende del, der lyder: »- at blæserskovlene med  

 deres lejehuse (4) ved deres indre ender er drejeligt båret på de ydre ender  

 af de i navpartiet fastgjorte skovlaksler (2a)», og anfører herom, at De  

 finder, at dette afsnit som karakteristisk for opfindelsen angiver, at den i  

 kravets indledning som kendt forudsætning for opfindelsen angivne lejring af  

 skovlenes indre ender på de i navpartiet udformede skovlaksler, skal være  

 drejelig.
 Imidlertid fremgår det allerede klart af kravets indledende del, at denne  

 lejring er drejelig, idet der er tale om under driften indstillige, altså  

 drejelige, blæserskovle hvor blæserskovlenes indre ender er udformet som  

 lejehuse, der er lejret på akslerne, og det må uden videre være indlysende,  

 at disse lejehuse tjener til den drejelige lejring.
Det pågældende afsnit i kravet angiver ikke som noget ejendommeligt, at  

 lejringerne skal være drejelige, men præciserer blot, at skovlene med deres  

 lejehuse er båret ved den ydre ende af akslerne, hvilket, selv om det i sig  

 selv er kendt, ikke er nogen umiddelbar selvfølge, og hører med til de  

 nødvendige midler til opnåelse af den særlige virkning.
Der er således ikke  

 noget grundlag for at lade det pågældende afsnit udgå af kravet.
Der ses  

 heller ikke at være grund til at præcisere yderligere i kravets indledende  

 del, at lejringen er drejelig, idet det som nævnt må anses for at fremgå  

 tilstrækkeligt klart.
De i indsigelsesbegrundelsens bilag L og M omhandlede aksialventilatorer  

 udviser ingen af kendetegnene for opfindelsen ifølge fremlæggelsesskriftets  

 krav.
De angår ventilatorer med faste, altså under driften ikke-indstillelige  

 skovle.
Ifølge bilag L anvendes to skovltyper og fem forskellige navtyper til  

 tilvejebringelse af de forskellige driftsområder.
Ifølge den brochure, af  

 hvilken De har fremsendt to sider mærket bilag M, og som ansøgeren har  

 fremsendt i sin helhed under bilag O samt den af ansøgeren fremsendte  

 tilhørende monteringsanvisning, bilag P, anvendes ligeledes forskellige  

 skovlstørrelser og forskellige navstørrelser til forskellige driftsområder.  

 Den sidst i indsigelsesbegrundelsen nævnte beskrivelse til britisk patent nr.  

 1.165.738 omhandler en aksialblæser med faste skovle, som ikke angives at  

 kunne udføres med forskellige diametre.
Den eneste indstillingsmulighed, der  

 er nævnt, er vinkelindstillingen af stangen (10) i holderen (4).
Det fremdragne er ikke nyhedshindrende og sandsynliggør heller ikke, at  

 opfindelsen kun består i et sædvanligt og nærliggende  

 standardiseringsprincip.
De principper for standardisering, der er omhandlet  

 i det fremdragne, ses ikke at kunne give en fagmand sådanne informationer, at  

 han nærliggende vil kunne anvise midlerne ifølge fremlæggelsesskriftet.
Det  

 nævnte synspunkt der, som De anfører i indsigelsesbegrundelsen, tidligere er  

 gjort gældende i tre betænkninger herfra, er netop frafaldet, fordi det  

 findes, at ansøgeren har godtgjort, at der ifølge opfindelsen anvises andre  

 veje til løsning af problemerne med forskellige driftsområder for blæsere med  

 indstillelige skovle end dem, der er umiddelbart nærliggende  

 standardiseringer.
Det er således ikke i Deres indsigelsesbegrundelse påvist, at opfindelsen  

 som den er karakteriseret ved fremlæggelsesskriftets krav, har været kendt  

 eller ikke skulle adskille sig væsentligt fra hvad der var kendt før  

 ansøgningens indleveringsdag.« Denne afgørelse er af klageren den 4. juni 1982 indbragt for  

 patentankenævnet med påstand om, at ansøgningen afslås.
 Sagen har været behandlet i nævnets møde den 1. oktober 1984.
 For klageren mødte ingeniør Raffnsøe.
 For ansøgeren og med repræsentanten for denne mødte ingeniør Overgaard  

 Rasmussen.
 En af ansøgeren fremsat begæring om at ændre kravene svarende til de  

 svenske og tyske patentkrav, blev efter votering afslået af nævnet.
 Klageren har navnlig anført, at den i kravene anførte afgrænsning i  

 forhold til kendt teknik er upræcis, og forskellen i forhold til denne alene  

 er udtryk for sædvanlige standardiseringsforanstaltninger ved fremstilling af  

 maskindele i forskellig størrelse, nemlig en angivelse af, med hvilke  

 størrelse, maskindele skal være udført for forskellige driftsområder.
Det er nærliggende for fagmanden at tilstræbe standardisering af  

 serieprodukter, og der fremgår af det af ansøgeren anførte intet konstruktivt  

 nyt eller opstår nogen uventet virkning.
Det påståede tekniske fremskridt  

 består alene i, at der kan fremstilles skovlaksler med varierende længde,  

 hvilket i sig selv ikke giver væsentlige fordele, når der tillige må ændres  

 på de øvrige komponenter, herunder medbringerorganet, ved ændring i  

 driftsområde.
Ansøgeren har især anført, at opfindelsen går ud på at opbygge en  

 aksialblæser som et byggesæt anvendeligt til et antal driftsområder, således  

 at produktion og lagerføring rationaliseres.
Det er for så vidt rigtigt, at  

 der i et vist omfang er tale om en kombination af kendte træk, og at der må  

 ændres på visse dele af medbringerorganet, hvis aksellængden ændres.
Men det  

 overraskende tekniske fremskridt ligger i, at blæsere af så kompliceret  

 karakter kan fremstilles i et tilstrækkeligt antal størrelser under  

 bibeholdelse af en størrelse for såvel blæsernav som blæserskovle og -aksel.
 Nævnet skal udtale:
 Det af klageren anførte tiltrædes, og ansøgningen findes således kun at  

 angå for fagmanden nærliggende foranstaltninger, hvorved der ikke opnås nogen  

 ny, særlig teknisk virkning, der væsentligt adskiller det omhandlede fra  

 kendt teknik.
Klagerens påstand tages derfor til følge, hvorfor bestemmes:
 Ansøgning nr. 876/75 afslås.
J.
Beyer.
Grønning-Nielsen.
F.Niordson.
P.
Terndrup Pedersen.
S.A.
Vørts.
