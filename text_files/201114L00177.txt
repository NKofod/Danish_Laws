Betænkning afgivet af Sundheds- og Forebyggelsesudvalget den 15. december 2011 Betænkning over Forslag til lov om ændring af sundhedsloven (Driftsoverenskomst og økonomisk ramme for specialiseret ambulant behandling på Øfeldt Centret) [af ministeren for sundhed og forebyggelse (Astrid Krag)] 1. Udvalgsarbejdet Lovforslaget blev fremsat den 6. december 2011 og var til 1. behandling den 8. december 2011. Lovforslaget blev efter 1. behandling henvist til behandling i Sundheds- og Forebyggelsesudvalget.
Dispensation fra 30-dages-reglen Ministeren for sundhed og forebyggelse har i den skriftlige fremsættelse meddelt, at lovforslaget ønskes færdigbehandlet inden jul.
Der er derfor behov for at dispensere fra reglen i Folketingets forretningsorden om, at der skal gå 30 dage fra lovforslagets fremsættelse til dets vedtagelse.
 Udvalget indstiller, at lovforslaget kommer til 3. behandling tidligere end 30 dage efter lovforslagets fremsættelse.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 5. december 2011 dette udkast til udvalget, jf.
SUU alm. del  bilag 106. Den 7. december 2011 sendte ministeren for sundhed og forebyggelse de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Øfeldt Centrene Aps.
 Ministeren for sundhed og forebyggelse har over for udvalget kommenteret de skriftlige henvendelser til udvalget.
Spørgsmål Udvalget har stillet 21 spørgsmål til ministeren for sundhed og forebyggelse til skriftlig besvarelse, hvoraf denne har besvaret 20. Udvalget forudsætter, at det sidste spørgsmål besvares inden 2. behandling af lovforslaget.
2. Indstillinger [og politiske bemærkninger] Udvalget indstiller lovforslaget til vedtagelse uændret.
Venstres, Dansk Folkepartis og Det Konservative Folkepartis medlemmer af udvalget tilslutter sig forslaget på baggrund af de svar, som ministeren har givet udvalget under behandlingen af sagen.
Partiernes betænkeligheder i sagen er, at man udvider kredsen af § 79, stk. 3-sygehuse med et træningscenter, som ikke har autoriseret sundhedsfagligt personale, og at Øfeldt Centret med lovændringen er det eneste specialsygehus i landet, hvortil patienterne ikke har frit sygehusvalg.
Men da et flertal var enige om dette i forbindelse med vedtagelsen af L 46 i folketingsåret 2010-11, 1. samling, ser vi dette lovforslag som nødvendigt for at præcisere, hvem der kan få træning det pågældende sted, og for at økonomien fastholdes, jf. ministerens svar på spørgsmål 6:
»Det fremgår af bemærkningerne til lovforslag L 46, som blev vedtaget i foråret, at L 46 principielt vil være udgiftsneutralt.
Den økonomiske ramme for regionernes pligt til at yde specialiseret ambulant behandling på Øfeldt Centret i medfør af § 79, stk. 3, i sundhedsloven vil derfor blive fastsat, så den svarer til den pris- og lønregulerede værdi af kommunernes hidtidige honorering af vederlagsfri optræning på Øfeldt Centret i medfør af § 140 b.
Bloktilskuddet til regioner og kommuner vil blive reguleret i overensstemmelse med denne ændring af finansieringsansvaret.
Forslaget i det aktuelle lovforslag L 48 om en bemyndigelse til at fastsætte en økonomisk ramme for specialiseret ambulant behandling på Øfeldt Centret er således i overensstemmelse med bemærkningerne til forårets lovforslag om, at ændringen skal være udgiftsneutral.« Lovforslaget er også nødvendigt for at præcisere, at personkredsen fastholdes, jf. ministerens svar på spørgsmål 10:
»For så vidt angår den specialiserede ambulante behandling, som regionerne med Folketingets vedtagelse af § 79, stk. 3, skal tilbyde på Øfeldt Centret fra 1. januar 2012, forudsættes det, at personkredsen svarer til den personkreds, der i dag kan modtage vederlagsfri optræning efter § 140 b i sundhedsloven, jf. bemærkningerne til lovforslag L 48. Baggrunden herfor er, at sygehusbehandling efter § 79 er vederlagsfri, og at det fremgår af bemærkningerne til forårets lovforslag, at forslaget er udgiftsneutralt.
Det var således ikke med lovforslaget forudsat, at flere patienter skulle være omfattet af den vederlagsfri behandling til udgift for det offentlige.
Det bemærkes desuden, at det fremgik af folketingsdebatten i forbindelse med forårets lovforslag, at formålet med lovændringen var at forbedre patienternes mulighed for befordring.
Der var derimod ingen henvisninger til, at det var hensigten at udvide personkredsen for vederlagsfri behandling.
Der er således heller ingen henvisninger til §§ 71 og 72 i sundhedsloven, som er hjemmelsgrundlaget for patienter, der modtager tilskud til behandling på Øfeldt Centrene.
Endelig fremgår det af bemærkningerne til lovforslag L 46, at forslaget omhandler Øfeldt Centrets behandlingstilbud til de svært handicappede patienter, som indtil 1. januar 2012 får vederlagsfri optræning efter § 140 b i sundhedsloven.« Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Julie Skovsby (S) fmd.
Karen J.
Klint (S) Sophie Hæstorp Andersen (S) Kirsten Brosbøl (S) Orla Hav (S) Camilla Hersom (RV) Sofie Carsten Nielsen (RV) Liv Holm Andersen (RV) Jonas Dahl (SF) Özlem Sara Cekic (SF) Anne Baastrup (SF) Stine Brix (EL) Per Clausen (EL) Hans Andersen (V) nfmd.
Anne-Mette Winther Christiansen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Fatma Øktem (V) Liselott Blixt (DF) Jens Henrik Thulesen Dahl (DF) Peter Skaarup (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
