Bilag 1 Betænkning afgivet af Skatteudvalget den 9. december 2010 Betænkning over Forslag til lov om ændring af lov om en børnefamilieydelse og lov om børnetilskud og forskudsvis udbetaling af børnebidrag (Optjeningsprincip for børnefamilieydelse og børnetilskud, forbedret kontrol og udvidet modregningsadgang ved udbetaling af børnefamilieydelse) [af skatteministeren (Troels Lund Poulsen)] 1 Ændringsforslag Skatteministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2010 og var til 1. behandling den 1. december 2010. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 16. november 2010 dette udkast til udvalget, jf.
L 79  bilag 1. Den 19. , 23. , 24. , 26. og 30. november 2010 sendte skatteministeren de indkomne høringssvar og notater herom til udvalget.
Spørgsmål Udvalget har stillet 10 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, DF, KF og LA) indstiller lovforslaget til vedtagelse med de stillede ændringsforslag.
Et mindretal i udvalget (S, SF, RV og EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Socialdemokratiets og Socialistisk Folkepartis medlemmer af udvalget udtaler, at lovforslaget tager fat på en reel problemstilling, hvor en række arbejdstagere i Danmark fra andre EU-medlemslande har haft meget lave skattebetalinger og fået andre økonomiske goder på grund af uhensigtsmæssige regler.
Dette har ført til konkurrenceforvridning og udnyttelse af de tilrejsende arbejdstagere gennem elendige arbejdsvilkår og lave timelønninger.
Vilkår som bl.a. er accepteret af dem, som er kommet til Danmark for at arbejde, fordi forholdene under alle omstændigheder er bedre end i hjemlandet, men også fordi lønnen i Danmark næsten har været skattefri, og dermed jo har virket tilsvarende højere.
De lave skatteprocenter er bl.a. opstået, fordi de danske skatteregler indeholder fradrag, som kan blive meget store, når man har langt mellem arbejde og bopæl.
En anden faktor har været mulighederne for hurtigt at opnå børnefamilieydelse og børnetilskud.
Dette er selvfølgelig et problem.
Socialdemokratiet og Socialistisk Folkeparti mener dog, at hvis man reelt bor og opholder sig her i landet med sin familie, så har man præcis de samme udgifter som børnefamilie som alle andre.
I den situation bør man naturligvis også have børnefamilieydelse og børnetilskud.
Dermed har man jo også den reelle tilknytning til det danske samfund, hvor ret og pligt går hånd i hånd.
Socialdemokratiet og Socialistisk Folkeparti har anmodet skatteministeren om at udarbejde et ændringsforslag til lovforslaget, således at optjeningsprincippet for børnefamilieydelse og børnetilskud ikke skal gælde for personer, der bor og opholder sig her i landet, når deres barn/børn også bor og opholder sig her i landet.
Dette har skatteministeren afvist i svaret på L 79  spørgsmål 10. På den baggrund kan Socialdemokratiet og Socialistisk Folkeparti ikke stemme for lovforslaget.
 I øvrigt skal det bemærkes, at en egentlig løsning af det rejste problem med udnyttelse af udenlandske arbejdstagere kræver, at en lang række andre værktøjer bringes i anvendelse, f.eks. at der faktisk er de nødvendige ressourcer til rådighed hos politi, Arbejdsmiljøtilsynet, SKAT og andre myndigheder, så effektiv og præventiv kontrol kan gennemføres, og at fagbevægelsen bruges aktivt til at sikre, at der spilles efter reglerne rundtomkring på arbejdspladserne, så lønnen er overenskomstmæssig og arbejdet udføres på betryggende måde.
Socialdemokratiet og Socialistisk Folkeparti vil derudover stille spørgsmålstegn ved, om lovforslaget holder sig inden for EU-rettens regler om arbejdskraftens fri bevægelighed.
Dette er en af de grundrettigheder, som traditionelt er fortolket meget vidtgående, og hvor muligheder for at gøre undtagelser eller indskrænkninger er stærkt begrænsede.
Der er i løbet af behandlingen af lovforslaget stillet en række spørgsmål hertil.
Regeringen har i svarene på ikke overbevisende vis argumenteret for EU-lovmedholdeligheden.
Socialdemokratiet og Socialistisk Folkeparti fastholder kritikken af dette forhold.
Partierne mener også, der er tvivl om, hvorvidt lovforslaget er i overensstemmelse med flygtningekonventionen, jf. skatteministerens svar på L 79  spørgsmål 1.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af skatteministeren, tiltrådt af udvalget:
 1) Titlen affattes således:
»Forslag til Lov om ændring af lov om en børnefamilieydelse, lov om børnetilskud og forskudsvis udbetaling af børnebidrag og lov om et indkomstregister (Optjeningsprincip for børnefamilieydelse og børnetilskud, forbedret kontrol og udvidet modregningsadgang ved udbetaling af børnefamilieydelse)« [Konsekvens af ændringsforslag nr. 3] Til § 2 2) Nr. 4 udgår.
[Bestemmelsen er overflødig, da en sådan hjemmel allerede eksisterer] Ny paragraf 3) Efter § 2 indsættes som ny paragraf:
»§ 01 I lov nr. 403 af 8. maj 2006 om et indkomstregister, som ændret senest ved § 2 i lov nr. 702 af 25. juni 2010, foretages følgende ændring:
 1. § 7, stk. 5, nr. 2, affattes således:
»2) Adgangen til at få stillet oplysninger fra indkomstregisteret til rådighed, herunder i form af advis-ordninger.«« [Udtrykkelig hjemmel til at indhente oplysninger fra indkomstregisteret ved hjælp af advis-ordninger] Til § 4 4) Stk. 3 affattes således:
»Stk. 3. § 1, nr. 2 og 3, har virkning fra den 1. januar 2011.« [Ikrafttrædelsesbestemmelsen vedrørende lovforslagets § 2, nr. 1 og 4, udgår] Bemærkninger Til nr. 1 Den foreslåede ændring af titlen skyldes, at der ved ændringsforslag nr. 3 foreslås en ændring af lov om et indkomstregister.
Til nr. 2 Det foreslås, at hjemmelen i lov om børnetilskud og forskudsvis udbetaling af børnebidrag til at indhente indkomstoplysninger i indkomstregisteret til brug for administrationen af loven udgår, da en sådan hjemmel allerede findes i retssikkerhedslovens § 11 a, stk. 2.
Til nr. 3 Det foreslås, at det udtrykkeligt kommer til at fremgå af § 7, stk. 5, i lov om et indkomstregister, at indkomstoplysningerne også kan indhentes ved hjælp af advis-ordninger.
Forslaget indebærer ingen ændringer i arten af indkomstoplysninger, som den enkelte myndighed har adgang til.
Efter gældende regler i lov om et indkomstregisteret § 7 kan myndigheder og andre få terminaladgang til indkomstregisteret, i det omfang de pågældende i henhold til anden lovgivning kan få en sådan adgang.
Dette gælder dog ikke indberettede oplysninger efter lovens § 6.
Af § 7, stk. 5, fremgår, at skatteministeren efter aftale med videnskabsministeren fastsætter regler for behandling af oplysninger i indkomstregisteret og om adgang til oplysninger i indkomstregisteret i henhold til § 6 og bestemmelsen i sin helhed.
Som eksempler nævnes bl.a. adgangskontrol, rådighed og beskyttelse af oplysninger fra indkomstregisteret.
Til nr. 4 Der er ikke behov for et særskilt virkningstidspunkt for lovforslagets § 2, nr. 1, der indeholder konsekvensændringer som følge af en ressortomlægning. Ændringen træder herefter i kraft samtidig med den vedtagne lov  dvs. den 1. januar 2011. Endvidere udgår henvisningen til § 2, nr. 4, som følge af ændringsforslag nr. 2.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) Morten Bødskov (S) Klaus Hækkerup (S) René Skau Björnsson (S) Thomas Jensen (S) Malene Søgaard-Andersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
