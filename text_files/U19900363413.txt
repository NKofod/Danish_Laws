En større virksomhed havde erkendt overtrædelse af  

 overenskomstbestemmelse om underretning af tillidsrepræsentanter ved  

 iværksættelse af overarbejde og om iværksættelse af overarbejde ud over et i  

 overenskomsten fastsat maksimalt timeantal uden aftale herom med  

 tillidsrepræsentanter.
For disse overenskomstbrud idømtes virksomheden en bod  

 på 50.000 kr.
 Under denne sag har Landsorganisationen i Danmark for Dansk  

 Metalarbejderforbund, Specialarbejderforbundet i Danmark og Kvindeligt  

 Arbejderforbund i Danmark indklaget Dansk Arbejdsgiverforening for  

 Industriens Arbejdsgivere for Bruel og Kjær Industri A/S og nedlagt følgende  

 påstande:
 Bruel og Kjær Industri A/S har iværksat overarbejde i strid med gældende  

 overenskomsts § 12, stk. 2, og 3. Bruel og Kjær Industri A/S tilpligtes at  

 normalisere anvendelse af overarbejde og til Dansk Metalarbejderforbund,  

 Specialarbejderforbundet i Danmark og Kvindeligt Arbejderforbund i Danmark at  

 betale en efter rettens skøn fastsat bod.
Indklagede har taget bekræftende til genmæle for så vidt angår påstanden  

 om brud på overenskomstens § 12, stk. 2 og 3. Det anerkendes, at indklagede  

 skal normalisere anvendelsen af overarbejde.
Over for kravet om bod er der  

 nedlagt påstand om frifindelse.
 Sagens omstændigheder er følgende:
 Den indklagede virksomhed var medlem af Jernets Arbejdsgiverforening og  

 dermed omfattet af den gældende overenskomst med CO-Metal.
 § 12, stk. 2 og 3, om overarbejde i denne overenskomst lyder således:
 »Stk. 2.
 Omfanget af overarbejde bør som regel ordnes mellem arbejdsgiverens  

 repræsentant og den enkelte arbejder personligt under hensyn til vedkommende  

 arbejdssteds særlige og den enkelte arbejders personlige forhold.
 Den enkelte arbejder må - udover 39 præsterede arbejdstimer pr. uge - ikke  

 udføre mere afspadseringsfrit overarbejde end 12 timer i alt i 4 på hinanden  

 følgende uger.
 Den enkelte arbejder kan ikke systematisk nægte at påtage sig overarbejde.
 Tillidsmanden holdes orienteret om overarbejdets omfang.
 Stk. 3.
Når tvingende grunde foranlediger det, kan virksomhedens ledelse og  

 tillidsmanden i forening lokalt give tilladelse til udførelse af overarbejde  

 ud over den i stk. 2 angivne grænse.« Den 18. maj og 8. juni 1989 har spørgsmålet om overarbejde på virksomheden  

 været behandlet ved lokalforhandlinger.
Den 11. juni 1989 blev der afholdt  

 fællesmøde.
Af fællesmødereferatet fremgår bl.a. følgende:
»Fra arbejdsgiverside kunne man ligeledes erkende, at overenskomstens  

 bestemmelse om orientering om overarbejdets omfang, overenskomstens § 12,  

 stk. 2, er blevet overtrådt.
Man henviste i den forbindelse til  

 lokalforhandlingsreferatet af 8. juni 1989, hvor man havde anerkendt det  

 begåede overenskomstbrud.
Det bestrides, at man ud over det overarbejde, der  

 blev orienteret om på mødet den 8. juni d.å., herefter skulle have begået  

 brud på overenskomstens § 12, stk. 2, vedrørende orientering om overarbejdets  

 omfang.
 På baggrund af de på fællesmødet givne oplysninger var man fra  

 arbejdsgiverside ikke i stand til at bedømme, om der skulle være begået brud  

 på overenskomstens § 12, stk. 3. Man tilkendegav, at man til fulde vil  

 efterleve også denne bestemmelse i overenskomsten.
 Fra arbejdstagerside krævede man generelt at få udleveret relevant  

 materiale vedrørende overarbejdets omfang, når sådant finder sted på  

 virksomheden.
Fra arbejdsgiverside er man enig med arbejdstagersiden heri, og man  

 henviste til den allerede gældende procedure for orientering om overarbejdets  

 omfang.« Tillidsrepræsentanterne på virksomheden har foretaget en opgørelse over, i  

 hvilket omfang der efter deres opfattelse er sket brud på overenskomstens §  

 12, stk. 2 og 3. For afdelingerne 64 og 72 i virksomheden udgør dette i alt  

 ca. 200 timer i perioden 1. oktober til 31. december 1989.
 Fra klagernes side er dette sammenlignet med et timeregnskab på  

 virksomheden dækkende 4. kvartal 1989. Efter dette regnskab er der efter  

 klagernes opfattelse udført overenskomststridigt overarbejde i et omfang  

 svarende til 151 timer.
Fra indklagedes side er der henvist til, at det først ved cirkulære af 15.  

 november 1989 blev endeligt fastslået, hvorledes bestemmelsen i  

 overenskomstens § 12, stk. 2, skulle forstås.
Dette cirkulære er sålydende:
 »På baggrund af en række uoverensstemmelser omkring forståelsen af  

 overenskomstens § 12, stk. 2, er der den 6. ds. mellem JA og CO-Metal  

 oprettet et protokollat vedrørende omfanget af afspadseringsfrit overarbejde  

 i henhold til overenskomstens § 12, stk. 2, samt overenskomstens bilag 8.
 Protokollatets ordlyd er følgende:
 »På et møde dags dato mellem nedennævnte organisationer drøftedes  

 overenskomstens § 12, stk. 2 samt bilag 8 vedrørende udvidet adgang til  

 afspadseringsfrit overarbejde.
 På baggrund af en række konkret opståede uoverensstemmelser omkring  

 forståelsen af § 12, stk. 2, opnåedes der enighed om, at bestemmelsen  

 herefter skal forstås således, at den enkelte medarbejder - udover det antal  

 timer, der præsteres i henhold til den normale ugentlige arbejdstid - ikke må  

 udføre mere afspadseringsfrit overarbejde end 12 timer ialt i 4 på hinanden  

 følgende uger.
 Organisationerne anbefaler samtidig anvendelse af bestemmelsen i bilag 8,  

 der - udover ovennævnte afspadseringsfrit overarbejde - muliggør, at  

 virksomhedens ledelse og tillidsmanden sammen, når tvingende årsager betinger  

 det, lokalt midlertidigt kan tillade udførelse af afspadseringsfrit  

 overarbejde i en 4 ugers periode«.
 Enigheden om forståelsen af § 12, stk. 2, indebærer, at de 12  

 afspadseringsfrie overarbejdstimer skal ses i forhold til den til enhver tid  

 gældende overenskomstmæssige ugentlige arbejdstid.
 Den i bilag 8 hjemlede udvidede adgang til at kunne aftale  

 afspadseringsfrit overarbejde synes kun i begrænset omfang at være blevet  

 anvendt.
Vi har derfor benyttet lejligheden til at formulere en fælles anbefaling  

 til de lokale parter om at være opmærksom på denne mulighed.' Der er under sagen afgivet forklaring af produktionschef Niels Truelsen,  

 der har oplyst, at han er ansvarlig for arbejdets tilrettelæggelse i  

 virksomheden.
I efteråret 1989 var der betydelig efterspørgsel efter  

 specielle produkter fra virksomheden.
Disse produkter gik i det væsentlige  

 til eksport, og det var bydende nødvendigt, at de aftalte leveringsterminer  

 blev opfyldt.
Der opstod derfor flaskehalse, også på grund af specielle  

 tekniske problemer.
Dette har været drøftet på samarbejdsudvalgsmøder, og der  

 er i de forskellige sektioner givet sektionsorientering om behovet for  

 overarbejde.
Dette er også sket ved opslag i virksomheden.
Det har dog ikke  

 været muligt at undgå sporadisk overarbejde, og i et vist omfang er  

 tillidsmændene ikke blevet underrettet i overensstemmelse med overenskomstens  

 § 12, stk. 2. De foreliggende oplysninger om overarbejdets omfang må tages  

 med et vist forbehold.
Virksomheden gik indtil cirkulæret af 15. november  

 1989 ud fra, at overenskomstens § 12, stk. 2, skulle forstås efter ordlyden,  

 således at den i bestemmelsen indeholdte begrænsning af overarbejde  

 forudsatte, at der var præsteret 39 timers arbejde.
Ud fra denne forudsætning  

 skal der ske en vis reduktion i de tal, der er opgjort af klagerne, men det  

 må erkendes, at der for afdeling 64 og 72 har været tale om overarbejde i  

 ialt 38 timer dækkende ca. 10 personer.
Dette tal må imidlertid igen ses i  

 forhold til virksomhedens samlede timetal og store medarbejderskare, samt  

 til, at der i øvrigt ikke er overarbejde af betydning andre steder i  

 virksomheden.
Klagerne har henvist til, at der foreligger en klar overenskomststridig  

 handling fra den indklagede virksomheds side.
Der foreligger ikke formildende  

 omstændigheder.
Der kan hverken tages hensyn til den orientering, der er sket  

 i samarbejdsudvalget eller som sektionsorientering, og da slet ikke til de  

 opslag på virksomheden, som klagerne bestrider at have været bekendt med.
Den  

 urigtige opfattelse af overenskomstens § 12, stk. 2, som indklagede har haft  

 indtil cirkulæret af 15. november 1989, kan heller ikke tages som en  

 undskyldende omstændighed i forbindelse med bodsudmåling.
Indklagede har anført, at virksomheden er meget omfattende og har en meget  

 betydelig interesse i at overholde sine kontraktlige forpligtelser over for  

 udlandet.
Den skete overtrædelse af overenskomstens § 12, stk. 2 og 3, må  

 herefter anses for meget beskeden.
Virksomheden har i øvrigt gjort meget for  

 at overholde overenskomsten, og indtil den 15. november 1989 har virksomheden  

 været af den opfattelse, at kun overarbejde udover 39 timer gav anledning til  

 anvendelse af overenskomstens § 12, stk. 2. Virksomheden har derfor indtil  

 dette tidspunkt handlet i god tro.
 Arbejdsretten skal udtale:
Den indklagede virksomhed har erkendt overtrædelse af overenskomstens §  

 12, stk. 2 og 3. Omfanget af overarbejdet har ikke været ubetydeligt, og de  

 af klagerne tilvejebragte oplysninger må i det væsentlige lægges til grund.  

 Ved bodens udmåling er der ikke grundlag for at tage hensyn til, at  

 indklagede har foretaget orientering om overarbejde i samarbejdsudvalgsmøder  

 og ved sektionsorientering samt opslag på arbejdspladsen.
Den urigtige  

 forståelse af overenskomstens § 12, stk. 2, som virksomheden har haft indtil  

 cirkulæret af 15. november 1989, kan kun tillægges begrænset betydning som  

 formildende omstændighed ved udmålingen af boden.
Under hensyn til samtlige  

 foreliggende omstændigheder fastsættes boden herefter til 50.000 kr.
 T h i k e n d e s f o r r e t :
 Indklagede, Bruel og Kjær Industri A/S har iværksat overarbejde i strid  

 med gældende overenskomsts § 12, stk. 2 og 3. Indklagede tilpligtes at  

 normalisere anvendelsen af overarbejde og til Dansk Metalarbejderforbund,  

 Specialarbejderforbundet i Danmark og Kvindeligt Arbejderforbund i Danmark,  

 at betale en bod på 50.000 kr.
 Sagens omkostninger for Arbejdsretten 2.000 kr. skal betales af  

 indklagede.
