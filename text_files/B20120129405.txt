Bekendtgørelse om klage, herunder i personalesager, og delegering af udnævnelses- og afskedigelseskompetence i Skatteministeriet I medfør af § 14, stk. 2, i skatteforvaltningsloven, jf. lovbekendtgørelse nr. 175 af 23. februar 2011, og §§ 3 og 26 i tjenestemandsloven, jf. lovbekendtgørelse nr. 488 af 6. maj 2010, fastsættes:
 § 1. SKATs afgørelser kan ikke påklages til Skatteministeriets departement, jf. dog stk. 2.
Stk. 2. Afgørelser truffet af SKAT i disciplinærsager kan påklages til Skatteministeriets departement.
Derudover kan andre personalesager, hvor der er truffet afgørelse om uansøgt afsked, samt sager om aktindsigt i ansættelses- og personalesager påklages til Skatteministeriets departement, jf. dog 3. pkt.
Afgørelser om uansøgt afsked af tjenestemænd i lønramme 36 og derover kan ikke påklages til Skatteministeriets departement.
 § 2. Klage til Skatteministeriets departement over SKATs afgørelser, jf. § 1, stk. 2, med undtagelse af klage over afgørelser om aktindsigt, skal være modtaget i Skatteministeriets departement senest 3 måneder fra modtagelsen af den afgørelse, der klages over.
 § 3. Direktøren for SKAT bemyndiges til at udnævne og afskedige personer i stillinger som tjenestemænd i lønramme 1  35 i SKAT, bortset fra uansøgte afskedigelser.
 Stk. 2. Præsidenten for Landsskatteretten bemyndiges til at udnævne og afskedige tjenestemænd i lønramme 1  35 i Landsskatteretten, bortset fra uansøgte afskedigelser.
 Stk. 3. Direktøren for Spillemyndigheden bemyndiges til at udnævne og afskedige tjenestemænd i lønramme 1  35 i Spillemyndigheden, bortset fra uansøgte afskedigelser.
 § 4. Bekendtgørelsen træder i kraft den 1. januar 2013 og har virkning for afgørelser truffet af SKAT fra og med den 1. januar 2013. Samtidig ophæves bekendtgørelse nr. 561 af 21. maj 2010 om delegering af udnævnelses- og afskedigelseskompetence og bekendtgørelse nr. 409 af 1. maj 2007 om begrænsning af adgangen til at klage over told- og skatteforvaltningen.
