 Ved kgl. resolution af 3. maj 1955 har Danmark ratificeret følgende  

 konvention, til hvis ratifikation folketinget den 25. januar 1955 havde  

 meddelt sit samtykke.
 Oversættelse.
 Konvention angående lavalder for børns arbejde til søs.
 (revideret 1936).
Den internationale arbejdsorganisations generalkonference, som blev  

 sammenkaldt i Geneve af det internationale arbejdsbureaus styrelsesråd, og  

 som er trådt sammen til sit 22. møde den 22. oktober 1936, har besluttet at vedtage nogle forslag vedrørende delvis revision af  

 konventionen angående lavalder for børns arbejde til søs, vedtaget af  

 konferencen på dens 2. samling, hvilke spørgsmål udgør dagsordenen for  

 nuværende samling, og vedtager ud fra den formening, at disse forslag bør fastsættes i en  

 international konvention, herved den 24. oktober 1936 følgende konvention, der kan kaldes konvention  

 om lavalder til søs. (revideret 1936).
 Artikel 1.
 Ved udtrykket »skib« forstås i denne konvention ethvert skib  

 eller fartøj, af hvilken som helst art, i offentlig eller i privat  

 besiddelse, der går i fart uden for indre farvande, dog med undtagelse af  

 krigsskibe.
 Artikel 2.
 1. Børn under 15 må ikke beskæftiges med arbejde om  

 bord undtagen på sådanne skibe, hvor udelukkende medlemmer af en og samme  

 familie er beskæftiget.
 2. Dog kan den nationale lovgivning tilstede  

 udfærdigelse af certifikater, der tillader børn på mindst 14 år at være ansat  

 om bord i skibe i sådanne tilfælde, hvor en skolemyndighed eller en anden af  

 den nationale lovgivning udpeget, dertil egnet myndighed - efter at have  

 taget behørigt hensyn til barnets sundhed og fysik, samt de fremtidige såvel  

 som de øjeblikkelige fordele, den planlagte ansættelse kan medføre for barnet  

 - er overbevist om, at ansættelsen vil være i barnets interesse.
 Artikel 3.
 Bestemmelserne i artikel 2 kommer ikke til anvendelse på børns arbejde om  

 bord i skoleskibe, såfremt reglerne for dette arbejde er godkendt og  

 kontrolleres af offentlige myndigheder.
 Artikel 4.
 For at muliggøre kontrollen med anvendelsen af de i denne konvention  

 indeholdte bestemmelser skal enhver skibsfører føre et register eller en  

 bemandingsliste, hvori alle personer under 16 år, der er beskæftiget om bord,  

 skal opføres med angivelse af fødselsår og -dag.
 Artikel 5.
 Nærværende konvention træder først i kraft, når den internationale  

 arbejdskonference har vedtaget en konvention, der reviderer konventionen om  

 lavalder for børns arbejde i industrien (1919), samt en konvention, der  

 reviderer konventionen om lavalder for børns arbejde i ikke-industrielle  

 erhverv (1932).
 Artikel 6.
 De officielle ratifikationer af denne konvention skal meddeles det  

 internationale arbejdsbureaus generaldirektør til indregistrering.
 Artikel 7.
 1. Nærværende konvention er kun bindende for de  

 medlemmer af den internationale arbejdsorganisation, hvis ratifikationer er  

 blevet indregistreret i det internationale arbejdsbureau.
 2. Under forbehold af de i ovenstående artikel 5  

 nævnte betingelser træder den i kraft 12 måneder efter den dag, da 2  

 medlemmer af organisationen har ladet deres ratifikation indregistrere i det  

 internationale arbejdsbureau.
 3. Derefter træder konventionen i kraft for hvert  

 enkelt medlem 12 måneder efter den dag, på hvilken dets ratifikation er  

 blevet indregistreret.
 Artikel 8.
 Såsnart 2 af den internationale arbejdsorganisations medlemmers  

 ratifikationer er blevet indregistreret, skal det internationale  

 arbejdsbureaus generaldirektør udsende meddelelse herom til alle medlemmer af  

 den internationale arbejdsorganisation. han skal ligeledes sende dem  

 meddelelse om registreringen af ratifikationer, som senere tilstilles ham af  

 andre medlemmer af organisationen.
 Artikel 9.
1. Ethvert medlem, der har ratificeret denne  

 konvention, kan opsige den efter udløbet af en periode på 10 år fra den dag,  

 da konventionen først trådte i kraft, ved at sende meddelelse herom til  

 registrering af det internationale arbejdsbureaus generaldirektør.
Sådan  

 opsigelse får først gyldighed 1 år efter den dag, på hvilken den er  

 registreret.
 2. Ethvert medlem, der har ratificeret denne  

 konvention, og som ikke inden 1 år efter udløbet af den i nærværende artikels  

 stk. 1 omtalte 10 års periode gør brug af opsigelsesretten efter nærværende  

 artikel, skal være bundet for en ny periode på 10 år og kan derefter opsige  

 denne konvention ved udløbet af hver periode på 10 år på de i nærværende  

 artikel fastsatte betingelser.
 Artikel 10.
 Ved udløbet af hver periode på 10 år at regne fra denne konventions  

 ikrafttræden skal det internationale arbejdsbureaus styrelsesråd forelægge  

 for den almindelige konference en beretning om anvendelse af nærværende  

 konvention og bestemme, om der er anledning til at optage spørgsmålet om  

 konventionens fuldstændige eller delvise revision på konferencens dagsorden.
 Artikel 11.
 1. Såfremt konferencen vedtager en ny konvention, der  

 helt eller delvis reviderer nærværende konvention, og den nye konvention ikke  

 indeholder anden bestemmelse:
 a. skal et medlems ratifikation af den nye, reviderede konvention ipso  

 jure medføre øjeblikkelig opsigelse af nærværende konvention uden hensyn til  

 den i ovenstående artikel 9 fastsatte frist, dog under forudsætning af, at  

 den nye reviderede konvention er trådt i kraft.
 b. skal nærværende konvention ophøre at stå åben for medlemmernes  

 ratifikation fra den dag at regne, da den nye, reviderede konvention træder i  

 kraft.
 2. Dog forbliver nærværende konvention i dens  

 nuværende form og indhold i kraft for de medlemmer, der har ratificeret den,  

 men som ikke har ratificeret den nye, reviderede konvention.
 Artikel 12.
 De franske og engelske tekster af denne konvention er begge autentiske.
 Danmarks ratifikation af konventionen blev registreret af Det  

 internationale Arbejdsbureaus generaldirektør den 4. juni 1955, og  

 konventionen trådte i overensstemmelse med dens art. 7 stykke 3, for Danmarks  

 vedkommende i kraft 12 måneder fra nævnte dato at regne.
 Danmarks ratifikation omfatter indtil videre ikke Færøerne.
 Følgende lande har hidtil deponeret deres ratifikationsdokumenter  

 vedrørende konventionen: Amerikas forenede Stater, Argentina, Belgien,  

 Brasilien, Bulgarien, Canada, Cuba, Frankrig, Irak, Italien, Mexico,  

 Nederlandene, New Zealand, Norge, Sverige og Uruguay.
 Udenrigsministeriet, den 19. november  

 1956.
