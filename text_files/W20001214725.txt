Kendelse fra Pressenævnet i sag nr.  

 121/2000 [K] har klaget til Pressenævnet over en artikel  

 bragt i Møns Tidende den 5. oktober 2000, idet han mener, at god  

 presseskik er tilsidesat.
Af en artikel i Møns Tidende bragt den 5. oktober  

 2000 med overskriften "Badmintontræner anmeldes for vold"  

 fremgår, at "En badmintonkamp mellem Møn og Rødby  

 udviklede sig til en højst uheldig konfrontation mellem  

 trænerne.
Det resulterer nu i en protest og en politianmeldelse, lyder  

 det fra mønboerne.
 En konfrontation i denne uge mellem to  

 badmintontrænere fra henholdsvis Møn og Rødby ender  

 formentlig med, at den lollandske træner bliver meldt til politiet for  

 vold.
 Episoden skete under en kamp i LF-serien i  

 Rødbyhallen i mandags, hvor Rødby-træneren [K] skulle  

 have skubbet mønboernes træner  Jens  Due ind i en  

 stolerække.
Tumulten opstod under de første kampe, hvor nogle  

 tilråb fra  Jens  Due af Rødbys træner blev opfattet som  

 ulovlige anvisninger til spillerne.
Helt galt gik det på et tidspunkt,  

 hvor  Jens  Due befandt sig i nærheden af [K].
 [K] satte begge hænder på brystet af  Jens  

  Due, skubbede ham baglæns mod tilskuerne og smed ham nærmest ned  

 i stolene, så han endte med at være liggende på ryggen,  

 fortæller mønboernes klubleder,  Ebbe  Baadsgaard.
Protest Hændelsen endte med en officiel protest til  

 turneringsudvalget under Lolland-Falsters Badmintonkreds.
Ifølge den  

 mønske klubleder vil [K] også blive meldt til politiet.
-Det er en voldsepisode, at  Jens  Due bliver trynet  

 på den måde.
Vi tager det meget alvorligt, det her, siger  Ebbe  

  Baadsgaard, som overværede episoden i sportshallen.
 Møn Badmintonklub har ifølge lederen aftalt,  

 at det kun er ham, der udtaler sig på mønboernes vegne i  

 sagen.
 Fra Rødby-klubbens side kan [K] dog slet ikke  

 forstå, hvorfor han skulle meldes til politiet af  Jens  Due.
På et tidspunkt efter den første  

 hændelse kom den mønske træner nemlig hen til ham for at  

 give hånd og spørge, om ikke man skulle lade det hele være  

 glemt, fortæller [K].
Og tilføjer, at det efter hans opfattelse  

 var  Ebbe  Baadsgaard, der "piskede en stemning op".
Latterligt [K] erkender, at han måske var gået over  

 stregen i sin adfærd.
Men det var mønboernes træner  

 også, siger han.
På et tidspunkt følte jeg mig virkelig truet.  

 Det kunne jeg også melde  Jens  Due til politiet for, men det  

 gør jeg selvfølgelig ikke.
For mig at se er det hele  

 fuldstændig latterligt, siger [K].
 Protesten fra Møns Badmintonklub skal diskuteres  

 på et bestyrelsesmøde i Lolland-Falsters Badmintonkreds  

 næste tirsdag, oplyser bestyrelsesmedlem  Sven  Nyman, som også  

 er formand for kredsens turneringsudvalg.
Indtil dette er sket ønsker han ikke at kommentere  

 sagen." Klageren har anført, at han er blevet hængt  

 ud for vold i bladet, uden at bladet har undersøgt, om der var  

 indgivet en anmeldelse for vold til politiet.
I artiklens overskrift  

 hænges klageren også ud for vold.
Klageren har til belysning af sagen forklaret, at der  

 under kampen opstod uenighed mellem træneren fra Møn,  Jens  Due  

 og klageren, idet  Jens  Due begyndte at vejlede en spiller ved at stå  

 på det andet holds baglinie og fortælle sin spiller, hvor hun  

 skulle spille bolden.
Klageren sagde til  Jens  Due, at han skulle lade dem  

 spille i fred, og da han kom hen til klageren, sagde klageren, at han skulle  

 sætte sig på bænken.
Klageren satte herefter sine arme  

 på  Jens  Dues arme og puffede ham et par skridt væk.
Efter nogle  

 minutter kom  Jens  Due tilbage, og han rakte klagerne hånden, og  

 spurgte, om de ikke skulle glemme sagen, hvilket de blev enige om.
Da  

 klagerens hold vandt kampen med 8   5, ville Møn åbenbart  

 gøre alt for at få omdøbt resultatet i form af en  

 protestsag.
Møns formand henvendte sig således til bladet og  

 meddelte, at klageren var anmeldt til politiet for vold.
Klageren har endvidere anført, at han  

 efterfølgende henvendte sig hos politiet i Stege, som bekræftede  

 at man havde haft besøg af både træneren og formanden fra  

 Møn B.K.
Ved denne lejlighed havde politiet fortalt de to, at et skub  

 aldrig kan blive en politisag, og at de således ikke kunne anmelde  

 klageren for vold, men at de derimod kunne anmelde det til  

 badmintonkredsen.
Klageren har endelig anført, at han telefonisk har  

 forklaret hele episoden til bladet, hvorfor bladet må kunne have set,  

 at der ikke var tale om vold.
På trods af dette skriver bladet, at  

 klageren vil blive anmeldt til politiet for vold.
Bladet har anført, at man ikke har hængt  

 klageren ud for vold, men at man har bragt en afbalanceret, sober og  

 nuanceret skildring af en hændelse ved at forhøre sig hos begge  

 parter, hvilket også fremgår af artiklen.
Bladet har  

 således kontaktet klageren for at få hans version af sagen.
Bladet har endvidere anført, at man ikke har  

 påstået, at klageren er "politianmeldt for vold", men blot oplyst  

 som sandt er, at modparten formentlig ville gå til politiet med en  

 anmeldelse, ligesom man har refereret klagerens udtalelse om, at han  

 også har følt sig truet og derfor også kunne få lyst  

 til at gå til politiet.
Bladet har således ikke tilsidesat god  

 presseskik.
Bladet har endelig anført, at man i en senere  

 artikel bragt den 12. oktober 2000 har fortalt om klagerens undskyldning,  

 samt at modparten derfor ville standse politiets indblanding i sagen.
Alle  

 synspunkter er således behørigt belyst.
 I sagens behandling har følgende  

 nævnsmedlemmer deltaget: Axel Kierkegaard, Ole Askvig, Bo Maltesen og  

 Tage Clausen.
 Pressenævnet udtaler:
 Overskriften i artiklen den 5. oktober 2000 i Møns  

 Tidende lyder, "Badmintontræner anmeldes for vold". I artiklen  

 redegøres der for, at klageren formentlig vil blive anmeldt for vold.  

 Pressenævnet finder, at overskriften har tilstrækkelig  

 dækning i artiklen.
I artiklen har bladet i øvrigt gengivet klagerens  

 og Møn Badmintonklubs synspunkter vedrørende episoden mellem  

 klageren og  Jens  Due.
Bladet har desuden den 12. oktober 2000 berettet om  

 klagerens undskyldning, og oplyst at modparten derfor ville standse politiets  

 indblanding.
Bladet har således søgt at belyse episoden fra  

 begge sider.
 Møns Tidende har herved ikke tilsidesat god  

 presseskik.
 Afsagt den 9. februar 2001.
