 I medfør af § 6, stk. 1 og 3 og § 24 i lov nr. 414 af 13. juni 1990 om  

 administration af Det Europæiske Økonomiske Fællesskabs forordninger om  

 markedsordninger for landbrugsvarer m.v. fastsættes følgende:
 § 1.  Ved salg og ved eksport af ethvert pelsskind,  

 der hidrører fra mink, ilder, farmræve eller finnracoon, og som er produceret  

 i Danmark, skal der erlægges en afgift.
 Stk. 2.  Afgiften udgør kr. 0,25 pr. pelsskind.
 Stk. 3.  Der skal kun betales afgift af pelsskind første  

 gang, skindet afsættes.
 § 2.  Det påhviler køberen, eksportøren eller, såfremt  

 salget foregår ved auktion, auktionshuset inden 3 uger efter henholdsvis  

 købet, eksporten eller auktionens sidste salgsdag at indsende indberetning  

 til Pelsdyrafgiftsfonden, c/o Dansk Pelsdyravlerforening, Langagervej 60,  

 Postboks 79, 2600 Glostrup, om antallet af afsatte afgiftspligtige skind  

 siden sidste opgørelse og samtidig at indbetale den herefter skyldige afgift  

 til nævnte fond, postgirokonto nr. 8 09 83 44.
 Stk. 2.  Ved hvert års afslutning skal køber, eksportør  

 eller auktionshus til fonden indsende en af en statsautoriseret eller  

 registreret revisor attesteret indberetning om den samlede afsætning af dansk  

 producerede pelsskind i det forløbne år.
 § 3.  Beløb, der ikke betales rettidigt, tillægges en  

 rente på 1,3 pct. månedeligt for hver påbegyndt måned fra forfaldsdagen at  

 regne.
 § 4.  Der er udpantningsret for forfaldne beløb,  

 herunder for de i § 3 nævnte rentebeløb.
 § 5.  Den, der overtræder eller forsøger at overtræde  

 §§ 2-3 straffes med bøde, medmindre højere straf er forskyldt i medfør af §  

 25 i lov om administration af Det Europæiske Økonomiske Fællesskabs  

 forordninger om markedsordninger for landbrugsvarer m.v.
 Stk. 2.  For overtrædelser, der begås af aktieselskaber,  

 anpartsselskaber, andelsselskaber eller lignende, kan efter § 27, stk. 1, i  

 lov om administration af Det Europæiske Økonomiske Fællesskabs forordninger  

 om markedsordninger for landbrugsvarer m.v. pålægges selskabet som sådan  

 bødeansvar.
 § 6.  Bekendtgørelsen træder i kraft den 1. januar  

 1994.
 Stk. 2.  Samtidig ophæves bekendtgørelse nr. 198 af 15.  

 april 1993 om produktionsafgift på pelsskind.
