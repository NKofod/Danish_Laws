Fremsat den 29. februar 2000 af Kim Behnke (FRI),  

 Tom Behnke (FRI), Thorkild B.
Fransgaard (FRI)   

 og Kirsten Jacobsen (FRI) Forslag til folketingsbeslutning om nedsættelse af beskatningen af motorcykler Folketinget opfordrer regeringen til med virkning fra  

 finansåret 2001 at nedsætte registreringsafgiften for  

 motorcykler, at indføre et katalysatorfradrag for motorcyklerne samt  

 at sætte fradraget for blokeringsfri bremser til motorcykler op.  

 Folketinget opfordrer desuden regeringen til at ændre den  

 diskrimination, der på nuværende tidspunkt finder sted med hensyn  

 til erhvervsmæssig kørsel og motorcykler.
Bemærkninger til forslaget Beslutningsforslaget er en revision af  

 beslutningsforslag nr.
B 84, folketingsåret 1995-96, fremsat den 7.  

 februar 1996. Der henvises om B 84 til Folketingstidende tillæg A 4159,  

 FF 3625, 4567 og 6370 og tillæg B 776.
Det reviderede beslutningsforslag fremsættes, da  

 motorcyklerne på trods af en lang række trafik- og  

 miljøpolitiske fordele beskattes alt for højt.
Den  

 nuværende beskatning hæmmer desuden miljø- og  

 sikkerhedsmæssige forbedringer af motorcyklerne.
Og der mangler en  

 generel regulering af motorcykler til erhvervsmæssig brug.
En motorcykel er et alternativt transportmiddel til  

 bilerne en del af året.
Der er mange fordele ved at fremme brugen af  

 motorcyklerne sammenlignet med bilerne både trafik, miljø- og  

 energipolitisk.
Beskatningen af motorcyklerne bør derfor afspejle den  

 mindre miljøbelastning, det lave ressourceforbrug og de  

 færdselsmæssige fordele.
I dag er det forholdsvis dyrere at anskaffe en ny  

 motorcykel end en bil, hvilket bl.a. skyldes, at det langt hurtigere blev  

 muligt at sætte katalysatorer på biler end på motorcykler.  

 En ganske naturlig udvikling, idet der er et langt større  

 markedsgrundlag for udvikling af biler end motorcykler.
Udviklingen  

 førte til, at Folketinget indrømmede bilerne et  

 katalysatorfradrag, mens det endnu ikke var et obligatorisk krav, men for at  

 tilskynde til brugen af det mere miljøvenlige udstyr.
Senere  

 konverterede man fradraget til en skalaknækændring i  

 registreringsafgiften.
Desuden er beskatningen af bilerne lavere, grundet  

 udviklingen af sikkerhedspuder til biler, her er et tidligere  

 indrømmet fradrag ligeledes blevet konverteret til en  

 skalaknækændring.
De to ændringer udgør  

 beløbsmæssigt tilsammen ca. 22.000 kr.
Fratrukket afgiftssatsen  

 på 53.000 kr. for biler (hvoraf der af salgssummen incl. moms og told  

 betales en afgift på 105 pct.) får vi et beløb på  

 31.000 kr. (der betales 180 pct. i afgift ud over de 53.000 kr.) Ved  

 motorcykler er der en afgiftsfri bundgrænse på 6.700 kr., der  

 betales 105 pct. i afgift op til 12.200 kr. og herefter 180 pct. af resten,  

 altså en sagligt ubegrundet forskel på 18.800 kr.
 Ændringen kan enten gennemføres ved en  

 nedsættelse af den nuværende registreringsafgiftsskala eller ved  

 indførelsen af stykafgifter differentieret efter motorcyklernes  

 størrelse (ccm), hvilket har sammenhæng med  

 brændstofforbruget.
Det er i dag muligt at sætte katalysatorer på  

 både nye og gamle motorcykler, og nogle motorcykler sælges  

 allerede med katalysator.
Dette er en udvikling, der bør  

 støttes   og ikke hæmmes ved beskatningen.
Forslagsstillerne  

 anbefaler derfor, at der indføres et katalysatorfradrag for  

 motorcyklerne, hvilket dog bør være større end det, man i  

 sin tid indrømmede bilerne, da der er tale om en forholdsmæssig  

 større udgift.
Et sådant fradrag vil tilskynde producenterne til  

 at sætte katalysatorer på flere motorcykler og få  

 forbrugerne til at vælge det mere miljøvenlige alternativ.
Fradraget for blokeringsfrie (ABS) bremser til motorcykler  

 og biler er ens, da det ved indførelsen af dette fradrag blev  

 skønnet, at udgiften var nogenlunde den samme.
Men det har vist sig,  

 at det er  langt mere omkostningskrævende at sætte ABS-bremser  

 på en motorcykel end først antaget.
Fradraget har derfor ingen  

 virkning i den størrelsesorden, som det forefindes nu.
Kun de helt  

 store motorcykler sælges i dag med ABS-bremser, så fradraget  

 bør sættes op for at opnå den tilsigtede  

 trafiksikkerhedsmæssige virkning og få producenterne til at  

 arbejde på en billigere produktionsmetode.
Skatteudvalget har i en tillægsbetænkning  

 afgivet den 11. december 1992 over lovforslag nr.
L 6, folketingsåret  

 1992-93, jf.
Folketingstidende tillæg B 389, opfordret skatteministeren  

 til ved førstkommende ændring af lov om registreringsafgift af  

 motorkøretøjer m.v. at indarbejde tilsvarende regler for  

 sikkerhedsudstyr for motorcykler som for biler.
Hermed kan ikke menes samme  

 beløb, men beløb som reelt sikrer montering af  

 sikkerhedsudstyret.
 Indførelsen af disse fradrag vil ligeledes  

 være i overensstemmelse med udviklingen inden for EU, hvor der  

 løbende arbejdes på at opstille skærpede normer for at  

 opnå miljø og sikkerhedsmæssige forbedringer for  

 motorkøretøjer.
Frihed 2000 ønsker desuden at fremme frie  

 valgmuligheder for de erhvervsdrivende vedrørende bedst mulige  

 tilrettelæggelse af deres virksomhed.
Der har i Danmark tidligere  

 været tradition for kørsel med varesidevogn, og i 1998 blev det  

 muligt at køre lovligt med anhænger på en motorcykel i  

 Danmark.
I dag gives der reelt ikke mulighed for at vælge en motorcykel  

 med sidevogn eller anhænger til erhvervsmæssig befordring af  

 varer/personer.
 Det er ikke muligt at opnå lavere registreringsafgift ved  

 køb af en motorcykel m.v. til erhvervsmæssig brug.
 Momsen kan hverken fratrækkes ved anskaffelsen eller ved  

 driften.
 Og der kan ikke foretages afskrivninger på en motorcykel, der  

 bruges erhvervsmæssigt.
 På områder, hvor offentlige opgaver  

 løses ved hjælp af motorcykler, f.eks. politiet og  

 militæret, gælder der særregler med hensyn til  

 skattebehandlingen.
Der er adskillige erhvervsområder, hvor man med  

 fordel kunne drage nytte af en indførelse af regler om  

 erhvervsmæssig brug af motorcykler, eksempelvis små  

 erhvervsdrivende, kurervirksomhed, lægevagter, tilsynsudøvelse  

 osv.
Frihed 2000 ønsker indførelsen af et reelt valg vedr.  

 transportområdet for de erhvervsdrivende, dvs. lavere  

 registreringsafgift ved køb, ret til at fratrække momsen ved  

 køb og drift samt ret til at foretage afskrivninger.
Begrundelse for en sammenhængende ændring af beskatningen  

 af motorcykler De trafikpolitiske fordele ved motorcykler:
Motorcyklerne slider mindre på vejene end bilerne.
De har kun  

 to hjul og vejer betydelig mindre end bilerne.
Transporten af de salgsklare  

 motorcykler slider mindre på infrastrukturen, idet der kan  

 transporteres adskillige flere motorcykler pr. vogntog.
Trafikpolitisk  

 ønskes mindst mulig belastning af vejnettet, hvorfor salget af  

 motorcykler som alternativ til bilerne bør fremmes.
 Motorcyklerne fylder mindre i trafikken, er mere smidige og medvirker  

 ikke i samme grad til dannelsen af trafikpropper.
 Motorcyklerne medvirker ikke til de store parkeringsproblemer i  

 storbyerne.
Fremtidens trafikpolitik farer hårdt frem mod  

 bilisme-problemerne, især i storbyerne.
Og da motorcyklerne ikke  

 medvirker til disse problemer, bør de beskattes tilsvarende bilerne  

 eller lavere.
 De miljø- og energipolitiske fordele ved motorcykler.
 Produktionen af motorcykler er mindre ressourcekrævende, idet  

 der anvendes færre materialer i fremstillingen.
 En motorcykel har kun to dæk; det erindres, at bortskaffelsen  

 af dæk er et stort miljøproblem.
 Ved skrotningen af motorcyklerne skal der bortskaffes mindre  

 materiale.
 Motorcyklernes levetid er længere end bilernes, da de kun  

 anvendes en del af året.
Motorcyklerne kører meget længere på literen end  

 almindelige biler.
De små motorcykler kan køre mellem 20 til 35  

 km/l, de helt store kan køre 20 km/l ved almindelig kørsel, man  

 siger, at motorcykler kører mindst gennemsnitlig 15 km/l, mere end  

 mange benzinbiler.
 Idet motorcyklerne kun anvendes en del af året, bruges ofte  

 offentlig transport den resterende del af året.
Det er hævdet, at bilerne er mindre forurenende, idet der ofte  

 transporteres flere personer sammen, men kører man en tur på  

 motorvejene, ses, at der oftest kun sidder en person i hver bil.
Og i disse  

 tider, hvor man drøfter problemet flere biler pr. husstand, kunne en  

 motorcykel måske være et mindre forurenende alternativ til bil  

 nr. to.
Folketinget har nu gennem flere år sat en solid  

 indsats ind for at få de gamle biler af vejene mod nye med bedre teknik  

 og bedre sikkerhedsudstyr, og som er mindre forurenende end de ældre  

 modeller.
Dette har resulteret i, at der i 1999 kun kørte 9.673 biler  

 i Danmark, der var ældre end 35 år, hvorimod der var 12.014  

 motorcykler, der var over 35 år gamle.
Sammenholdes disse tal med den  

 samlede størrelse af bil- og motorcykelparken i Danmark, er det hermed  

 påvist, at det har været for dyrt at udskifte motorcyklerne. 69,4  

 pct. af motorcykelparken i Danmark er fra før 1988. (Kilder: Danske  

 Motorcyklisters Råd (DMC) og Motorcykelbranchens Landsforbund (MCLF)).  

 En udskiftning af motorcykelparken er tilrådelig, da de nye motorcykler  

 kører længere på literen, forbrænder bedre, da mange  

 af dem er med indsprøjtning, og flere er udstyret med katalysator.
Ved  

 at nedsætte afgiften fremmer man salget, hvilket igen formodes at virke  

 fremmende på udviklingen af ny teknik med mindre forurening og  

 øget sikkerhed til følge.
Statistiske oplysninger om motorcyklers ulykkesfrekvens I den politiske debat er ulykkesfrekvensen for motorcykler  

 blevet brugt som et modargument for nedsættelse af  

 registreringsafgiften, men frekvensen er faktisk ikke særlig stor i  

 dag, oplyses det af Trafikministeriet. Ændringen af  

 kørekortsreglerne i 1996 har medført et yderligere fald i  

 ulykkestallene.
Tallene for motorcyklers ulykkesfrekvens er fra og med 1995  

 blevet opgjort inklusive de registreringspligtige knallerter.
Fra 1990-1996  

 har ulykkestallet for motorcyklerne alene ligget mellem 440 og 607  

 årlige ulykker, i 1997 og 98 var de tilsvarende tal 396 og 362 ulykker.  

 (Kilde: Danmarks Statistik & DS Færdselsuheld 1990-1997).  

 Ulykkesfrekvens: 5,9 ulykker og 0,33 dræbte pr. 1000 motorcykler.  

 (Kilde: Fakta om motorcykler og registreringspligtige knallerter 1999.  

 (MCLF)). Det er oftest kun føreren selv, der kommer til skade, hvorfor  

 der bør frigives midler til bedre sikkerhedsudstyr til  

 føreren.
I den tidligere nævnte tillægsbetænkning  

 over lovforslag nr.
L 6, folketingsåret 1992-93, opfordrede  

 Skatteudvalget skatteministeren til at undersøge muligheden for en  

 afgiftsændring for at fastholde et ønske om begunstigelse af de  

 mindre motorcykler.
Opfordringen byggede på en antagelse om, at der  

 sker færre ulykker med de små motorcykler, samt at disse har et  

 lavere brændstofforbrug.
Men det bemærkes, at billigere  

 motorcykler ligeledes er udstyret med dårligere sikkerhedsudstyr, det  

 være sig bremser, lyseffekter osv.
Og der er en bedre sammenhæng  

 mellem de store maskiners volumen og motorkraft.
De farlige motorcykler er de  

 små lette og hurtige.
Denne problematik har man nu beskæftiget  

 sig med ved gennemførelsen af de nye kørekortregler, med regler  

 for de 18-21-årige om en fornuftig sammenhæng mellem volumen og  

 hestekræfterne.
Og med succes, viser ulykkestallene.
Desuden er det som  

 nævnt kun de store motorcykler, der har dyrt sikkerhedsudstyr som  

 ABS-bremser.
 Der er i branchen desuden fremsat følgende  

 ønsker til ændringer og forbedringer:
 a)	En ændring af registreringsafgiftsbehandlingen af brugte  

 motorcykler, da vurderingskravet administreres tungt.
 b)	Gennemførelse af en afgiftslempelse kombineret med en generel  

 indførelse af, at motorcykler fremover skal udstyres med gule  

 nummerplader, for at der i trafikken kan skelnes mellem motorcykler og  

 45-knallerter af trafiksikkerhedsmæssige årsager.
 c)	At 125 ccm motorcykler gøres afgiftsfrie.
 d)	At alderen for kategorisering af en motorcykel som  

 veterankøretøj nedsættes.
 e)	En afgiftsdifferentiering i overensstemmelse med  

 kørekortreglerne.
 f)	Ophævelse af den afgiftsfrie bundgrænse mod  

 indførelse af en afgiftssats fra 34.400 kr., hvoraf der betales 105  

 pct. i registreringsafgift.
 g)	Fremme udskiftningen af den gamle motorcykelpark ved at  

 præmiere skrotningen.
 h)	En ændring af de gældende vægtafgiftssatser for  

 motorcykler for at kompensere for det værditab, de tidligere  

 indregistrerede motorcykler vil opleve ved gennemførelsen af en  

 afgiftslempelse.
 i)	En forhøjelse af satsen for de afgiftsfrie  

 leveringsomkostninger på en motorcykel.
 Forslagsstillerne har ikke taget stilling til disse  

 forslag, men vil lade dem indgå i udvalgsbehandlingen af  

 nærværende forslag.
Man har hidtil ikke fra regeringens side ønsket at  

 nedsætte beskatningen på motorcyklerne  grundet provenutabet, men  

 det sikre øgede salgstal vil medvirke til opfyldelse af målet  

 med skatten, nemlig flere indtægter i statskassen.
Der sælges ca.  

 3.000-4.000 motorcykler om året i Danmark mod 140.000 biler (Kilde:  

 DMC). De samlede indtægter ved registreringsafgifterne forventes at  

 blive 16 mia. i år 2000, indtægterne ved registreringsafgifterne  

 for motorcyklerne forventes at blive ca. 215 mio. - altså kun 1,34 pct.  

 (Kilde: Skatteministeriet).
 Som det kan konkluderes, trænger dette  

 retsområde til en hel del ændringer for at være i trit med  

 de politiske idealer, Folketinget besidder anno 2000, og Frihed 2000  

 håber derfor på en spændende debat med en masse  

 forbedringer på området til følge.
Skriftlig fremsættelse Kim Behnke (FRI):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om nedsættelse  

 af beskatningen af motorcykler.
(Beslutningsforslag nr.
B 107).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
