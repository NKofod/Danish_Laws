Nr BTL 150 Betænkning over Forslag til lov om ændring af lov om aktieselskaber og lov  

 om anpartsselskaber (Kapitalkrav)   

 Nr L 150 1991-92, 1. samling Afgivet af Erhvervsudvalget Afgivet: 19911217 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Nogle af udvalgets spørgsmål til industriministeren og dennes svar herpå  

 er optrykt som bilag til betænkningen.
 Endvidere har udvalget modtaget skriftlige henvendelser fra:
Advokatfirmaet Jens Roel, Advokatrådet og Foreningen af Registrerede Revisorer.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et flertal inden for flertallet (Socialdemokratiets, Det Konservative  

 Folkepartis, Venstres, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) opfordrer regeringen til at  

 fremsætte lovforslag, hvorefter eksisterende selskaber, der som følge af den  

 foreslåede forhøjelse af kapitalkravene foretager en forhøjelse af aktie-  

 eller anpartskapitalen i perioden fra den 1. januar 1992 til den 31. december  

 1993, fritages for kapitaltilførselsafgift ved kapitalforhøjelsen.
Flertallet er dog opmærksomt på, at en sådan fritagelse ikke er i  

 overensstemmelse med kapitaltilførselsdirektivet.
Efter dette direktiv skal  

 medlemsstaterne anvende en enhedssats på højst 1 pct.
For bestemte typer af dispositioner eller selskaber er der dog mulighed  

 for fritagelse, nedsættelse eller forhøjelse af satsen enten for at skabe  

 skattemæssig rimelighed, af sociale grunde eller for at gøre det muligt for  

 en medlemsstat at tage hensyn til en særlig situation.
En medlemsstat, der  

 overvejer en sådan forholdsregel, skal tidligst muligt henvende sig til  

 EF-Kommissionen med henblik på anvendelse af traktatens artikel 102.
 Flertallet er indforstået med, at der forinden fremsættelse af lovforslag  

 sker henvendelse til EF-Kommissionen med henblik på at få Kommissionens og de  

 øvrige medlemsstaters accept.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men ønsker dog at  

 stemme for det af mindretallet stillede ændringsforslag.
Det er Fremskridtspartiets opfattelse, at dette lovforslag er helt  

 unødvendigt.
Det mål, man har med lovforslaget, nemlig at komme  

 konkursryttere osv. til livs, opnås ikke.
For de »smarte«  

 erhvervsfolk, som opretter og sælger skuffeselskaber, er det ikke noget  

 problem at skaffe den ekstra kapital til selskabsmanipulation.
 Til gengæld kommer man til at ramme de gode, sunde virksomheder, som hver  

 dag søger at overleve de høje skatter, den urimelige miljøpolitik og de  

 absurde love og regler, dette Folketing i øvrigt belaster dem med - og hvad  

 er så takken? Man får en ekstra regning på 10 mia. kr. til betaling senest 1.  

 januar 1997, eller man må lukke sin virksomhed.
Jyllands-Posten kunne den 19. oktober 1991 offentliggøre det hårrejsende  

 resultat, at 40 pct. af alle danske selskaber har underskud.
Hver tredje  

 virksomhed vil lukke, hvis gælden forøges, osv.
Der er ingen tvivl om, at  

 dette lovforslags 10 mia. kr. store regning vil få tusinder af virksomheder  

 til at bukke under for statens tunge åg.
Lovforslaget er endnu et led i den kæde, regeringen har lagt om halsen på  

 dansk erhvervsliv.
Nu skal der rigtig strammes til! Resultatet bliver  

 tusinder af virksomhedslukninger og deraf følgende arbejdsløshed,  

 bistandsmodtagere, skilsmisser, tvangsauktioner, børnetvangsfjernelser og al  

 den anden råddenskab, som årtiers kontinuerlig erhvervsfjendsk politik fra  

 Folketingets flertal har ført med sig.
Fremskridtspartiet vender sig imod lovforslaget.
Mindretallet er  

 selvfølgelig parat til at diskutere, om kapitalkravene bør sættes op.
Der er  

 jo gået en række år siden sidste forhøjelse i 1982. Men såvel regeringens  

 bemærkninger som svarene på de optrykte spørgsmål viser, at lovforslagets  

 egentlige intention er at tvangsstyre, skræmme og slagte løs i dansk  

 erhvervsliv, og så ønsker Fremskridtspartiet ikke at deltage i debatten - den  

 er ganske enkelt afsporet.
Ændringsforslag Af et mindretal (FP):
Til § 4 1) Stk. 2 og 3 udgår.
Bemærkninger Til nr. 1 Det kan diskuteres, om tiden er inde til en forhøjelse af kravene til  

 kapital for etablering af aktie- og anpartsselskaber.
Men det forekommer  

 aldeles urimeligt, at loven får den tilbagevirkende kraft, at alle  

 eksisterende selskaber skal forhøje deres kapital.
Formålet med lovforslaget  

 er at forhindre, at selskaberne får betydelig gæld til det offentlige.
Men  

 hvad med det lille familieaktieselskab med en beskeden omsætning, og som i 5  

 generationer har betalt enhver sit? Det vil blive lukket som følge af denne  

 lovgivning.
Hertil svarer skatteministeren i svaret på spørgsmål 18 og 19, at  

 sådanne selskaber er »useriøse« og nærmest til gene for det  

 offentlige og samfundet som helhed - magen til hovmod skal man lede længe  

 efter.
 Ændringsforslaget går derfor ud på at fjerne den tilbagevirkende effekt.
Lotte Henriksen (S) Frank Jensen (S) Sonja Mikkelsen (S) Erling Olsen  

 (S) Nyrup Rasmussen (S) fmd.
Løvig Simonsen (S) Tommy Dinesen (SF)  

 Rahbæk Møller (SF) Sonja Albrink (CD) Flemming Hansen (KF) nfmd.
Kai  

 Dige Bach (KF) Svend Heiselberg (V) Pia Larsen (V) Helge Sander (V) Annette  

 Just (FP) Lone Dybkjær (RV) Lysholm Christensen (KRF) Bilag Nogle af udvalgets spørgsmål til industriministeren og dennes svar herpå Spørgsmål 3:
Det oplyses i bemærkningerne til §§ 3 og 4, at Erhvervs- og  

 Selskabsstyrelsen foranlediger selskabet opløst.
I den anledning bedes  

 oplyst:
- Hvorledes sker det i praksis? - Får virksomheden en særlig frist? - Vil der blive taget hensyn til, om de pågældende virksomheder har haft  

 misligholdt gæld til det offentlige eller ej? Svar:
 Når Erhvervs- og Selskabsstyrelsen efter overgangsperiodens udløb  

 konstaterer, at et selskab ikke opfylder lovens kapitalkrav, anmoder  

 styrelsen selskabet om at berigtige forholdet.
Hertil får selskabet en frist på 4-6 uger, således at selskabets  

 generalforsamling kan træffe foranstaltninger til gennemførelse af  

 kapitalforhøjelsen.
Har styrelsen ikke ved fristens udløb modtaget den  

 fornødne anmeldelse, vil selskabet uden yderligere varsel blive oversendt til  

 skifteretten med anmodning om opløsning.
 Der er tale om lovbestemte krav til selskaberne, hvori der ikke indgår  

 kriterier om gæld til det offentlige.
 Spørgsmål 5:
Hvor mange aktieselskaber er skønsmæssigt i dag under grænsen på 500.000  

 kr.? Svar:
Jeg kan oplyse, at der den 30. oktober 1991 var registreret i alt 27.361  

 aktieselskaber, der ikke var i likvidation, oversendt til opløsning i  

 skifteretten eller under konkurs.
Af disse havde omkring 17.000 en  

 registreret aktiekapital på under 500.000 kr.
 Spørgsmål 6:
Hvor mange anpartsselskaber er skønsmæssigt i dag under grænsen på  

 200.000 kr.? Svar:
Det kan oplyses, at der den 30. oktober 1991 var registreret i alt 55.578  

 anpartsselskaber, der ikke var i likvidation, oversendt til opløsning i  

 skifteretten eller under konkurs.
Af disse havde omkring 52.000 en  

 registreret indskudskapital på under 200.000 kr.
 Spørgsmål 11:
Hvad vil statens samlede akkumulerede merprovenu være fra  

 kapitaltilførselsafgiften, når denne lov er fuldt gennemført i 1997? Svar:
 Jeg har fra skatteministeren indhentet følgende udtalelse:
»På baggrund af oplysninger fra Erhvervs- og Selskabsstyrelsen om  

 aktie- og indskudskapitalen i de eksisterende selskaber kan provenuet af  

 kapitaltilførselsafgiften på 1 pct. ved den nødvendige kapitalforhøjelse for  

 samtlige selskaber skønnes til i alt ca. 100 mio. kr.« Spørgsmål 12:
Hvorledes fordeler private virksomheders gæld til staten sig på de  

 forskellige virksomhedskategorier: A/S, ApS, I/S, andelsselskaber, personligt  

 ejede virksomheder osv.? Svar:
 Jeg har nu fra skatteministeren modtaget følgende oplysninger:
»Der kan oplyses følgende om fordelingen af private virksomheders  

 skatte- og afgiftsrestancer på personligt ejede virksomheder (inkl.
I/S) og  

 øvrige virksomhedsformer (A/S, ApS osv.):
 (Alle tal er opgjort primo november 1991).
 (*) Andelen af den samlede personskatterestance, der kan henføres til  

 private virksomheder, er skønnet ud fra størrelsen af B-skatterestancer samt  

 eventuelle restskatterestancer, der med rimelighed kan henføres til  

 selvstændigt erhvervsdrivende.
 Som det fremgår, fordeler den samlede »virksomhedsrestance« på  

 skatte- og afgiftssiden sig med ca. 56% til de personligt ejede virksomheder  

 og ca. 44% til øvrige virksomheder.
På A-skatte- og momsområdet er fordelingen 50:50.' Spørgsmål 14:
Udvalget udbeder sig ministerens kommentar til henvendelse af 12.  

 december 1991 fra Advokatrådet vedrørende ovennævnte lovforslag, navnlig for  

 så vidt angår det under pkt. 4 anførte, jf.
L 150, bilag 9.
 Svar:
 Som jeg tilkendegav i min besvarelse af spørgsmål 8, har  

 ikrafttrædelsesbestemmelsen fået den foreliggende udformning for at forhindre  

 misbrug af overgangsordningen.
 Jeg er enig med Advokatrådet i, at der kan opstå overgangsproblemer for  

 nogle af de selskaber, der er blevet stiftet, men ikke anmeldt i perioden til  

 og med den 6. december 1991.
 Det er imidlertid meget vanskeligt at fastsætte en overgangsordning, der  

 yder alle den absolutte retfærdighed og samtidig er præcis og administrerbar.
Regeringen har derfor som nævnt i besvarelsen af spørgsmål 8 valgt  

 anmeldelsestidspunktet som skæringsdato.
Dette tidspunkt er objektivt  

 konstaterbart.
Advokatrådets forslag vil komplicere overgangsreglerne og dermed bevirke  

 en øget administration.
Endvidere kan jeg oplyse, at Erhvervs- og  

 Selskabsstyrelsen efter lovforslagets fremsættelse har modtaget et  

 betragteligt antal anmeldelser af såkaldte skuffeselskaber, der formentlig  

 vil blive omfattet af den overgangsordning, som Advokatrådet foreslår.
 Spørgsmål 15:
I forlængelse af svaret på spørgsmål 2 ønskes oplyst, hvorledes  

 ministeren forventer at kapitaltilførselsafgiftsprovenuet til staten vil  

 fordele sig over den 5-års-tidsfrist, virksomhederne har? Vil det efter ministerens vurdering ikke være mest sandsynligt, at de  

 fleste virksomheder venter med at tilføre kapitalen - og dermed betale  

 afgiften - til lige inden tidsfristen udløber? Svar:
Det er min forventning, at de fleste selskaber vil vente med at forhøje  

 kapitalen til hen imod overgangsperiodens udløb.
Kapitaltilførselsafgiften  

 vil blive indbetalt i overensstemmelse hermed.
 Spørgsmål 17:
I forlængelse af svaret på spørgsmål 10, hvori det oplyses, at det må  

 anses for lidet sandsynligt, at der vil kunne frembringes det nødvendige  

 kapitalindskud, ønskes oplyst, om der i den formulering ligger en erkendelse  

 af, at en lang række virksomheder vil gå konkurs eller blive administrativt  

 lukket som følge af denne lov.
Og i givet fald: Hvilket skøn har ministeren  

 om omfanget af disse virksomhedslukninger? Svar:
 Det forhold, at et selskab ikke vil kunne frembringe det nødvendige  

 kapitalindskud inden overgangsperiodens udløb, medfører ikke nødvendigvis  

 konkurs eller tvangsopløsning.
Nogle selskaber kan vælge at fusionere med deres naturlige  

 samarbejdspartnere, mens aktieselskaber f.eks. vil kunne omdanne sig til  

 anpartsselskab.
Endelig er der også den nærliggende mulighed, at selskabet  

 træder i likvidation med henblik på at føre virksomheden videre i et  

 personligt drevet firma, f.eks. under virksomhedsskatteordningen.
 Spørgsmål 18:
 I forlængelse af svaret på spørgsmål 11 ønskes bekræftet, at den kapital,  

 virksomhederne skal fremskaffe inden 1. januar 1997, er ca. 10 mia. kr.
 Spørgsmål 19:
 Ministeren bedes give en vurdering af, hvorledes det vil påvirke danske  

 virksomheders investeringer, beskæftigelse og konkurrenceevne, når der skal  

 fremskaffes 10 mia. kr. til opfyldelse af denne lov.
 Svar:
 Jeg har fra skatteministeren indhentet følgende udtalelse:
 »Det kan bekræftes, at det anførte skøn over  

 kapitaltilførselsafgiften på ca. 100 mio. kr. bygger på et skøn over den  

 nødvendige kapitaltilførsel på i størrelsesordenen 10 mia. kr. i løbet af  

 overgangsperioden.
Dette skøn bygger på oplysninger fra Erhvervs- og Selskabsstyrelsen om  

 aktie- og indskudskapitalen i de eksisterende selskaber.« I tilslutning hertil skal jeg påpege de alternative muligheder for  

 omdannelse, som er angivet i min besvarelse af spørgsmål 17. Anvendelse af  

 disse muligheder vil gøre beløbet mindre.
Endvidere må man være opmærksom på, at nogle selskaber har frie reserver,  

 som kan anvendes til den kapitalforhøjelse, som lovforslaget kræver.
Jeg  

 henviser til min besvarelse af spørgsmål 4 (bilag 2). Overførelse af frie  

 reserver til aktie- eller indskudskapital indebærer ikke øgede  

 investeringsomkostninger.
I de selskaber, som må tilvejebringe den nødvendige kapitalforhøjelse ved  

 indskud fra aktionærer eller anpartshavere, vil disse indskud forøge  

 selskabernes egenkapital og dermed formindske behovet for lån og andre former  

 for fremmedkapital.
Styrkelse af selskabernes egenkapital er netop forslagets  

 formål, og jeg har ingen grund til at tro, at denne omlægning fra  

 fremmedkapital til egenkapital vil indebære højere samlede  

 finansieringsomkostninger.
 Med et stærkere økonomisk grundlag vil aktie- og anpartsselskaber fremstå  

 mere tillidvækkende over for leverandører, kreditorer og andre  

 samhandelspartnere, og dette vil styrke selskabernes konkurrenceevne.
Samtidig vil lovforslaget gøre det vanskeligere for useriøse virksomheder  

 at udøve erhvervsdrift i selskabsform.
Investering og beskæftigelse i sådanne  

 virksomheder vil derfor blive påvirket.
Til gengæld begrænses den urimelige  

 konkurrence og de andre skadevirkninger, som useriøse virksomheder påfører  

 det øvrige erhvervsliv og det offentlige.
 Alt i alt er det min vurdering, at lovforslaget vil styrke selskabernes  

 soliditet og begrænse misbrug af selskabsformen uden at have andet end  

 beskeden virkning for virksomhedernes investeringer, beskæftigelse og  

 konkurrenceevne.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder haft samråd med industriministeren.
 Industriministerens skriftlige besvarelse af samrådsspørgsmål A er optrykt  

 som bilag til tillægsbetænkningen.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse.
Lotte Henriksen (S) Frank Jensen (S) Sonja Mikkelsen (S) Erling Olsen (S)  

 Nyrup Rasmussen (S) fmd.
Løvig Simonsen (S) Tommy Dinesen (SF) Rahbæk  

 Møller (SF) Sonja Albrink (CD) Flemming Hansen (KF) nfmd.
Kai Dige  

 Bach (KF) Svend Heiselberg (V) Pia Larsen (V) Helge Sander (V) Annette Just  

 (FP) Lone Dybkjær (RV) Lysholm Christensen (KRF) Bilag Industriministerens skriftlige besvarelse af samrådsspørgsmål A Spørgsmål:
Vil industriministeren overveje et ændringsforslag, der alene går ud på  

 at etablere en overgangsregel for selskaber, der kan fremlægge attestation  

 fra pengeinstitut for kontant indbetaling af aktiekapital på mindst 300.000  

 kr. eller indskudskapital på mindst 80.000 kr. inden den 6. december 1991? Svar:
 Jeg skal indledningsvis henvise til min besvarelse af spørgsmål 8 og 14.
Lovforslaget indgår som bekendt i regeringens bestræbelser for at  

 nedbringe restancerne til det offentlige ved at styrke selskabernes  

 soliditet.
Lovforslaget hjælper samtidig med at dæmme op for konkursrytteri.
 For at opnå den tilsigtede effekt af lovændringen finder jeg det  

 nødvendigt at forbeholde overgangsordningen for selskaber, der er registreret  

 eller anmeldt til Erhvervs- og Selskabsstyrelsen senest den 6. december i år.
 Jeg erkender, at der kan opstå overgangsproblemer for nogle af de  

 selskaber, der er stiftet før den 6. december, men ikke har nået at blive  

 anmeldt senest denne dag.
Jeg må imidlertid påpege, at det ikke er muligt effektivt at kontrollere,  

 hvornår et selskabs stiftelse rent faktisk har fundet sted.
Jeg finder det  

 derfor mest forsvarligt at lægge anmeldelsestidspunktet over for Erhvervs- og  

 Selskabsstyrelsen til grund.
Til orientering kan jeg oplyse, at Erhvervs- og Selskabsstyrelsen siden  

 lovforslagets fremsættelse den 6. december har modtaget anmeldelse af ca.  

 1.000 »skuffeselskaber« fra en anmelder.
Disse selskaber er efter  

 det oplyste stiftet henholdsvis den 1. og den 2. december 1991, men er alle  

 anmeldt efter den 6. december.
Fra anmelderens side er der fremlagt sædvanlig  

 dokumentation for, at den kontante indskudskapital er til stede.
 En overgangsordning som den forslåede vil i det konkrete tilfælde ud over  

 at give den pågældende anmelder en særlig økonomisk gevinst medføre, at et  

 betragteligt antal selskaber vil blive omfattet af den 5-årige  

 overgangsperiode.
 Disse selskaber får således mulighed for i overgangsperioden at drive  

 erhvervsvirksomhed på et svagere økonomisk grundlag end det, lovforslaget  

 tilsigter.
 Det er derfor min opfattelse, at en ændring af overgangsbestemmelsen som  

 den i spørgsmålet skitserede vil medføre en væsentlig forsinkelse af  

 regeringens bestræbelser for en reduktion af offentlige tilgodehavender og  

 først på længere sigt dæmme op for konkursrytteri.
