Betænkning afgivet af Miljø- og  

 Planlægningsudvalget den 12. maj 1999 Betænkning over Forslag til lov om miljøbidrag og  

 godtgørelse i forbindelse med ophugning og skrotning af biler Udvalget har behandlet lovforslaget i nogle møder  

 og har herunder stillet spørgsmål til miljø- og  

 energiministeren, som denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Danmarks Automobilforhandler Forening, Dansk Autogenbrug, De Danske Bilimportører og Genvindings Industrien.
Miljø- og energiministeren har over for udvalget  

 tilkendegivet, at sigtet med etableringen af miljøbidraget udelukkende er at  

 sikre opfyldelsen af lovens formål, det vil sige, at bidraget ikke kan  

 inddrages til finansiering af det almindelige statsbudget, at inddragelsen af Told- og Skattestyrelsen sker af revisions- og  

 regnskabsmæssige årsager.
Inddragelsen af Told- og  

 Skattestyrelsen sker således, fordi opsparing i forbindelse med  

 godtgørelsesordninger som den foreslåede ikke skal finde sted i  

 privat regi af hensyn til at give et retvisende statsregnskab.
Det er  

 baggrunden for, at man ved udformningen af lovforslaget og inddragelsen af  

 Told- og Skattestyrelsen har villet sikre, at der ikke i forbindelse med  

 lovforslagets godtgørelsesordning sker en akkumulering af midler hos  

 en privat administrator.
I øvrigt kan det oplyses, at de årlige  

 administrationsomkostninger for Told- og Skattestyrelsen er anslået til  

 0,5 til 1 mio. kr., at lovforslagets ikrafttræden vil blive fastsat med hensyntagen  

 til forsikringsselskabernes mulighed for at tilrettelægge  

 opkrævningen og således, at »flaskehalse« med hensyn til  

 certificering minimeres, og at spørgsmålet om allerede afmeldte, men uskrottede  

 biler vil blive prioriteret i den kommende tids tilsynsarbejde med henblik  

 på at vurdere problemets omfang og løsning.
Ministeriet vil  

 bl.a. drøfte spørgsmålet med politiet, kommunale  

 organisationer og andre relevante parter.
Miljø- og energiministeren  

 vil senest med udgangen af folketingsåret 1999-2000 orientere udvalget  

 om spørgsmålet.
 Herefter indstiller et flertal (udvalget med  

 undtagelse af Dansk Folkepartis og Kristeligt Folkepartis medlemmer)  

 lovforslaget til vedtagelse uændret.
 Et mindretal inden for flertallet (Venstres medlemmer af  

 udvalget) finder, at lovforslaget i rimelig grad opfylder  

 målsætningen om at løse problemet med den store  

 mængde såkaldte »herreløse«  

 biler.
 Med lovforslaget ser det ud til, at der etableres en  

 tilstrækkelig tilskyndelse til at levere udtjente biler til skrotning,  

 hvorved antallet af ulovligt efterladte biler forventes reduceret  

 betydeligt.
 Mindretallet lægger afgørende vægt  

 på, at ordningen hviler økonomisk i sig selv, og at denne ikke  

 hverken efter hensigt eller i praksis kommer til at virke som en skat, hvad  

 ministeren ligeledes har understreget.
Det skal fremhæves, at mindretallet er  

 betænkelig over for den del af lovforslaget, der omhandler ministerens  

 adgang til at begrænse klagemulighederne ved, at afgørelser ikke  

 skal kunne indbringes for en højere administrativ myndighed.
Der er  

 uden tvivl en praktisk begrundelse herfor, men på den anden side har  

 det nogle retssikkerhedsmæssigt uheldige konsekvenser, som bør  

 veje tungere.
 Mindretallet vil ikke udelukke, at en decideret  

 pantordning ville kunne fungere bedre end det foreslåede, især i  

 lyset af den forventede udvikling i bilbranchen med hensyn til  

 producentansvar og kommende tilbagetagningsordninger m.v., men da regeringen  

 ikke har villet imødekomme en sådan ordning, mener mindretallet,  

 at regeringens eget lovforslag vil kunne komme til at fungere på en  

 forsvarlig og tilstrækkelig effektiv måde.
 Et mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.
 Mindretallet finder, at det producentansvar, som  

 igangsættes i løbet af få år, gør  

 lovforslaget overflødigt.
 Et andet mindretal (Kristeligt Folkepartis medlem  

 af udvalget) vil redegøre for sin stilling til lovforslaget ved 2.  

 behandling.
Pernille Blach Hansen (S)  

Inger Bierbaum (S) Martin Glerup (S)
Lis Greibe (S) Margot Torp (S)
Steen Gade (SF) fmd.  

Ebbe Kalnæs (CD)
Vibeke Peschardt (RV)
Søren Kolstrup (EL)
Hans Christian Schmidt (V)
Bodil Thrane (V)   

 Jørgen Winther (V) Jens Vibjerg (V)
Lene Espersen (KF) nfmd.  

Frank Dahlgaard (KF)
Svend Aage Fauerholdt (DF)   

 Ole M.
Nielsen (KRF) Fremskridtspartiet havde ikke medlemmer i udvalget.
