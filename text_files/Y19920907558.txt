 Udtalt, at selvom udfaldet af en sag om afholdelse af vejledende  

 folkeafstemning om salg af en kommunes aktier i et forsyningsselskab ikke i  

 sig selv er afgørende for kommunens fortsatte ejerskab af selskabet og dermed  

 for kommunalbestyrelsens adgang til at udpege medlemmer af selskabets  

 bestyrelse, vil både borgmesteren og de øvrige kommunalbestyrelsesmedlemmer,  

 der er medlemmer af bestyrelsen for selskabet - og som modtager et honorar  

 herfor - have en sådan økonomisk interesse i udfaldet af sagen, at de vil  

 være inhabile efter forvaltningslovens § 3, stk.
 1, nr. 1.
 Endvidere udtalt, at et kommunalbestyrelsesmedlem, der er formand for  

 bestyrelsen for et aktieselskab, har en sådan tilknytning til dette, herunder  

 en sådan forpligtelse til at varetage selskabets interesser, at den  

 pågældende som udgangspunkt vil være inhabil i forhold til alle sager i  

 kommunen, i hvis udfald selskabet har en særlig interesse, jf. for private  

 selskaber forvaltningslovens § 3, stk. 1, nr. 3, og for offentligt ejede  

 selskaber § 3, stk. 1, nr. 5. Udgangspunktet vil kunne modificeres, når de i  

 forvaltningslovens § 3, stk. 2, anførte betingelser er opfyldt.
Hvad angår de øvrige medlemmer af det pågældende aktieselskabs  

 bestyrelse, som tillige er kommunalbestyrelsesmedlemmer, bemærket, at  

 ministeriet er mest tilbøjeligt til at anse de pågældende, der i henhold til  

 aktionæroverenskomsten udpeges af kommunalbestyrelsen, for valgt med henblik  

 på i selskabsbestyrelsen at varetage kommunens interesser.
De pågældende vil  

 derfor som udgangspunkt ikke være inhabile ved kommunalbestyrelsens  

 behandling af sager vedrørende aktieselskabet.
Indebærer sagen en  

 stillingtagen til de pågældende kommunalbestyrelsesmedlemmers handlinger  

 eller undladelser som bestyrelsesmedlemmer, vil inhabilitet dog kunne  

 foreligge, jf.
 forvaltningslovens § 3, stk. 1, nr. 1.
I skrivelse af 5. oktober 1992 (j.nr. 13.01.A01.Ø.29.92) har Gentofte  

 Kommunalbestyrelse anmodet Indenrigsministeriet om en vejledende udtalelse  

 om, hvorvidt »borgmester Birthe Philip generelt må anses for inhabil ved  

 kommunalbestyrelsens behandling af sager, hvori NESA A/S har en særlig  

 interesse, allerede fordi hun som formand for bestyrelsen må anses for at  

 have en sådan særlig interesse i sagens udfald, at hun på dette grundlag må  

 anses for inhabil.« Det fremgår af de forelagte oplysninger, at Gentofte Kommunalbestyrelse  

 den 25. maj 1992 har rejst et lignende spørgsmål sammen med andre  

 habilitetsspørgsmål for Tilsynsrådet for Københavns Amt.
Tilsynsrådet har den  

 24. september 1992 afgivet en vejledende udtalelse og bl.a. anført:
 »Efter kommunalretlig praksis antages det, at  

 kommunalbestyrelsesmedlemmer, der af kommunalbestyrelsen er indvalgt i  

 selskabs- eller foreningsbestyrelser eller lignende for at varetage kommunale  

 interesser i almindelighed ikke betragtes som inhabile ved  

 Kommunalbestyrelsens behandling af en sag, hvori det pågældende selskab m.v.  

 er part.
 Der kan forekomme situationer, hvor et medlems interesse i et bestemt  

 udfald af en sag kan være så udtalt, at der efter en generel vurdering må  

 antages at være en sådan risiko for at uvedkommende hensyn kan få indflydelse  

 på sagens behandling, at det forekommer rigtigst at statuere inhabilitet.  

 Dette kan f.eks. være tilfældet, hvis sagen i kommunalbestyrelsen indebærer  

 en stillingtagen til et medlems handlinger eller undladelser som  

 bestyrelsesmedlem i selskabet.
 Inhabilitetsspørgsmålet skal ikke nødvendigvis altid afgøres på samme måde  

 for formanden som for de menige bestyrelsesmedlemmer.....
Endelig bemærkes, at det er Tilsynsrådets opfattelse, at hverken  

 borgmesteren eller de menige medlemmer kan betragtes som inhabile ved  

 kommunalbestyrelsens beslutning om, hvorvidt der skal foretages en vejledende  

 folkeafstemning om spørgsmålet om kommunens forsatte besiddelse af NESA  

 aktier. ...« Det er oplyst, at anledningen til, at habilitetsspørgsmålet rejses nu, er,  

 at der i kommunalbestyrelsen er fremsat forslag om at afholde en vejledende  

 afstemning blandt kommunens vælgere om Gentofte Kommunes fortsatte ejerskab  

 af en større aktiepost i NESA A/S.
Det er endvidere oplyst, at det følger af en indgået aktionæroverenskomst  

 mellem aktionærerne i NESA A/S, Gentofte Kommune, Københavns Amtskommune,  

 Frederiksborg Amtskommune og Roskilde Amtskommune, at 7 ud af de i alt 15  

 medlemmer i bestyrelsen udpeges af Gentofte Kommunalbestyrelse.  

 Generalforsamlingen vælger blandt bestyrelsens medlemmer for eet år ad gangen  

 en formand og en næstformand.
For tiden er borgmester  Birthe Philip valgt  

 til bestyrelsesformand.
Ud over borgmester  Birthe Philip er der blandt de af  

 Gentofte Kommunalbestyrelse udpegede 7 medlemmer til bestyrelsen for NESA A/S  

 4 andre kommunalbestyrelsesmedlemmer.
Det fremgår, at medlemmerne af  

 bestyrelsen for NESA A/S modtager et honorar, der for tiden udgør kr. 69.800.  

 Bestyrelsesformanden vederlægges med for tiden kr. 139.600.
 I den anledning skal Indenrigsministeriet udtale følgende:
 Forvaltningslovens § 3 er sålydende:
»Den, der virker inden for den offentlige forvaltning, er inhabil i  

 forhold til en bestemt sag, hvis 1) vedkommende selv har en særlig personlig eller økonomisk interesse i  

 sagens udfald eller er eller tidligere i samme sag har været repræsentant for  

 nogen, der har en sådan interesse, ...
 3) vedkommende deltager i ledelsen af eller i øvrigt har en nær  

 tilknytning til et selskab, en forening eller en anden privat juridisk  

 person, der har en særlig interesse i sagen udfald, ...
 5) der i øvrigt foreligger omstændigheder, som er egnede til at vække  

 tvivl om vedkommendes upartiskhed.
Stk. 2. Inhabilitet foreligger dog ikke, hvis der som følge af  

 interessens karakter eller styrke, sagens karakter eller den pågældendes  

 funktioner i forbindelse med sagsbehandlingen ikke kan antages at være fare  

 for, at afgørelsen i sagen vil kunne blive påvirket af uvedkommende hensyn.  

 ...« Bestemmelsen i forvaltningslovens § 3, stk. 1, nr. 1, indebærer, at  

 kommunalbestyrelsesmedlemmer, der har en særlig økonomisk interesse i  

 udfaldet af en sag, ikke vil kunne deltage i kommunalbestyrelsens behandling  

 af denne.
 Selvom udfaldet af en sag om afholdelse af vejledende folkeafstemning ikke  

 i sig selv er afgørende for kommunens fortsatte ejerskab af NESA A/S og  

 dermed for kommunalbestyrelsens adgang til at udpege medlemmer af selskabets  

 bestyrelse, vil både borgmesteren og de øvrige kommunalbestyrelsesmedlemmer,  

 der er medlemmer af bestyrelsen for NESA A/S, efter Indenrigsministeriets  

 opfattelse have en sådan økonomisk interesse i udfaldet af denne sag, at de  

 vil være inhabile efter forvaltningslovens § 3, stk. 1, nr. 1.
Det følger af bestemmelsen i forvaltningslovens § 3, stk. 1, nr. 3, at  

 kommunalbestyrelsesmedlemmer, som er medlemmer af bestyrelsen for et  

 aktieselskab, vil være inhabile ved kommunalbestyrelsens behandling af en  

 sag, hvis aktieselskabet har en særlig interesse i denne.
Bestemmelsen  

 omfatter kun private juridiske personer, ikke offentligretlige  

 selskabsdannelser.
Det antages, at aktieselskaber, der som NESA A/S fuldt ud  

 ejes af offentlige myndigheder, ikke er private juridiske personer.
Et  

 kommunalbestyrelsesmedlem, der er medlem af bestyrelsen for et offentligt  

 ejet selskab, vil imidlertid kunne være inhabil ved kommunalbestyrelsens  

 behandling af sager vedrørende sådanne selskaber efter § 3, stk. 1, nr. 5.
 I tilfælde, hvor de pågældende bestyrelsesmedlemmer er udpeget til  

 bestyrelseshvervet af kommunalbestyrelsen med henblik på i bestyrelsen at  

 varetage kommunens interesser, er det - som anført af tilsynsrådet - i  

 kommunalretlig teori og praksis antaget, at der ikke foreligger inhabilitet  

 ved kommunalbestyrelsens behandling af sager vedrørende det pågældende  

 selskab, jf. herved den kommenterede forvaltningslov, ved John Vogter, 1992,  

 side 91 f, og den kommenterede kommunale styrelseslov, ved Preben Espersen  

 m.fl., 1991, side 77.
Det kan i nogle tilfælde give anledning til tvivl, om et  

 kommunalbestyrelsesmedlem er udpeget til bestyrelsen for en forening eller et  

 selskab for at varetage kommunens interesser.
I tilfælde, hvor et  

 kommunalbestyrelsesmedlem er formand for bestyrelsen for et aktieselskab, er  

 det Indenrigsministeriets opfattelse, at den pågældende ved sin stilling i  

 aktieselskabet vil have en sådan tilknytning til dette, herunder en sådan  

 forpligtelse til at varetage selskabets interesser, at den pågældende som  

 udgangspunkt vil være inhabil i fohold til alle sager i kommunen, i hvis  

 udfald selskabet har en særlig interesse, jf. for private selskaber  

 forvaltningslovens § 3, stk. 1, nr. 3, og for offentligt ejede selskaber § 3,  

 stk. 1, nr. 5.
Borgmester Birthe Philip, der er formand for bestyrelsen for NESA A/S, vil  

 derfor efter Indenrigsministeriets opfattelse som udgangspunkt være inhabil  

 ved kommunalbestyrelsens behandling af alle sager, hvis udfald NESA A/S har  

 en særlig interesse i, jf. forvaltningslovens § 3, stk. 1, nr. 5.  

 Udgangspunktet vil kunne modificeres, når de i forvaltningslovens § 3, stk.  

 2, anførte betingelser er opfyldt.
Indenrigsministeriet har ikke mulighed for  

 generelt at udtale sig om, hvornår dette vil være tilfældet.
Hvad angår de øvrige medlemmer af NESA A/S's bestyrelse, som tillige er  

 kommunalbestyrelsesmedlemmer, bemærkes, at Indenrigsministeriet er mest  

 tilbøjeligt til at anse de pågældende, der i henhold til  

 akationæroverenskomsten udpeges af Gentofte Kommunalbestyrelse, for valgt med  

 henblik på i NESA A/S's bestyrelse at varetage Gentofte Kommunes interesser.  

 De pågældende vil derfor som udgangspunkt ikke være inhabile ved  

 kommunalbestyrelsens behandling af sager vedrørende NESA A/S.
Indebærer sagen  

 en stillingtagen til de pågældende kommunalbestyrelsesmedlemmers handlinger  

 eller undladelser som bestyrelsesmedlemmer, vil inhabilitet dog kunne  

 foreligge, jf. forvaltningslovens § 3, stk. 1, nr. 1.
