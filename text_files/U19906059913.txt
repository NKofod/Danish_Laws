 I en 3 års periode havde virksomheden ikke haft mulighed for at varsle  

 overarbejde rettidigt, hvorfor der blev udbetalt varskotillæg.
 Herefter kunne virksomheden forudse, hvornår overarbejde ville blive  

 nødvendigt, og det blev tilkendegivet arbejderne, at de ikke havde krav på  

 varskotillæg, når de var rettidigt varslet om overarbejde.
Dette gav anledning til uro på arbejdspladsen, og på et fællesmøde  

 gjorde arbejdstagersiden gældende, at varskotillægget alene kunne bringes til  

 ophør ved opsigelse.
Herefter fortsatte virksomheden med at udbetale  

 varskotillæg også i de tilfælde, hvor der ikke var pligt hertil.
Ved en  

 opmandskendelse i faglig voldgift, blev det fastslået, at forpligtelsen til  

 at betale varskotillæg kun kunne bringes til ophør med 3 måneders varsel.
 Arbejderne havde inden opmandskendelsen etableret erkendt  

 overenskomststridige overarbejdsvægringer i de tilfælde, hvor virksomheden  

 havde nægtet at betale varskotillæg.
 Da disse overarbejdsvægringer skyldtes overenskomststridig adfærd fra  

 virksomhedens side, bortfaldt den forskyldte bod i medfør af  

 arbejdsretslovens § 12, stk. 2.
 Under denne sag har Dansk Arbejdsgiverforening for Sammenslutningen af  

 Havne- og Købmandsorganisationer i Danmark for Danbor Service A/S, Esbjerg,  

 indklaget Landsorganisationen i Danmark for Specialarbejderforbundet i  

 Danmark for et antal medlemmer af dette forbund og nedlagt påstand om, at de  

 på bilag 1 anførte medlemmer af Specialarbejderforbundet i Danmark til Dansk  

 Arbejdsgiverforening betaler en efter rettens skøn fastsat bod for hver dag,  

 de pågældende har deltaget i overarbejdsvægringer fra den 3. juli 1989 til  

 den 3. november 1989.
På et fællesmøde den 6. juli 1989 erkendte man fra arbejderside, at den  

 kollektive overarbejdsvægring var overenskomststridig.
Man gav tilsagn om at  

 pålægge arbejderne at arbejde uforstyrret.
 Sagen har været behandlet i Arbejdsretten den 13. og 27. juli 1989, hvor  

 Arbejdsretten indtrængende opfordrede arbejderne til at følge  

 organisationernes pålæg om at normalisere arbejdet.
 Baggrunden for overarbejdsvægringen var en strid mellem parterne om,  

 hvorvidt der i tilfælde af overarbejde skulle udbetales varskotillæg.  

 Overenskomsten indeholder herom sålydende bestemmelse.
»Såfremt der skal etableres overarbejde ved et skib, skal dette  

 meddeles arbejderne inden kl. 12.00 middag.
I modsat fald ydes en godtgørelse  

 svarende til en overarbejdstime.« Tvisten blev den 4. november 1989 afgjort ved faglig voldgift.
Opmanden  

 udtaler i kendelsen blandt andet:
»I perioden 1985 til 1988 var Danbor Service ikke i stand til at  

 varsle overarbejde rettidigt og udbetalte derfor varskogodtgørelse.
Danbor  

 Service efterlevede således fuldt ud overenskomsten, og der er ikke i sagens  

 beviser grundlag for at antage, at virksomheden aftalemæssigt skulle have  

 påtaget sig en særlig betalingsforpligtelse eller ved en kutyme skulle være  

 blevet bundet hertil.
 Fra begyndelsen af 1988 kunne Danbor Service imidlertid forudse, hvornår  

 overarbejde ville være nødvendigt og tilkendegav derfor overfor  

 basearbejderne, at de efter overenskomsten ikke havde krav på at få udbetalt  

 varskogodtgørelse, når de var underrettet ved rettidig varsling.
 Dette gav anledning til uro på arbejdspladsen, og på fællesmødet den 28.  

 januar 1988 blev det fra arbejdstagerside bl.a. gjort gældende, at den  

 hidtidige betalingsordning alene kunne bringes til ophør ved opsigelse.
 Således som situationen herefter forelå fortsatte Danbor Service  

 imidlertid med at udbetale varskogodtgørelse også i de tilfælde, hvor der  

 efter overenskomsten ikke var pligt til det.
 Herefter og under hensyn til forløbet af forhandlingerne mellem  

 organisationerne findes basearbejderne ved det således passerede berettiget  

 at have kunnet få den opfattelse, at Danbor Service havde påtaget sig en  

 egentlig betalingsforpligtelse, som alene kunne bringes til ophør efter forud  

 givet varsel.
 Herom bemærkes:
 Opmanden finder ikke, at betalingsforpligtelsen, der klart ligger udenfor  

 overenskomsten, er blevet en del af denne således, at forpligtelsen kun kan  

 bringes til ophør sammen med overenskomsten eller kun kan opsiges til udløb  

 samtidig med denne.
 Betalingsforpligtelsen findes herefter at kunne opsiges i  

 overenskomstperioden med det varsel, der sædvanligt gælder ved opsigelse af  

 lokalordninger d.v.s. 3 måneder.
 Såfremt Danbor Service herefter ønsker at bringe betalingsforpligtelsen  

 til ophør, bør det, som sagen foreligger til påkendelse, ske i en ny  

 skrivelse til tillidsmanden med opsigelsesvarsel på 3 måneder til den 1. i en  

 måned.
Når betalingsforpligtelsen herefter er bortfaldet, skal varskogodtgørelse  

 alene betales i overensstemmelse med Fællesoverenskomsternes grå blade § 2,  

 stk. 3, således som hævdet af Sammenslutningen, hvis påstand for så vidt  

 tages til følge.« Virksomheden bragte herefter den fulgte betalingsordning med hensyn til  

 varskotillæg til ophør med udgangen af februar 1990.
De af sagen omfattede overarbejdsvægringer fandt sted i de tilfælde, hvor  

 virksomheden nægtede at betale varskotillæg i overensstemmelse med den  

 hidtidige ordning.
Overarbejdet blev da udført ved, at virksomheden lod  

 arbejdet udføre i henhold til bestemmelserne om tilkaldevagt, hvorom der ikke  

 var nogen tvist mellem parterne.
Virksomheden deponerede ikke det omtvistede  

 varskotillæg.
 Indklagede har påstået frifindelse og gjort gældende, at bod for  

 overarbejdsvægringerne skal bortfalde i medfør af arbejdsretslovens § 12,  

 stk. 2. Det er herved gjort gældende, at overarbejdsvægringerne alene skyldes  

 overenskomststridig adfærd fra virksomhedens side, og at overarbejdet under  

 alle omstændigheder blev udført i henhold til bestemmelserne om tilkaldevagt.
 Arbejdsretten skal udtale:
 Den af de på bilag 1 anførte medlemmer af Specialarbejderforbundet i  

 Danmark for overarbejdsvægring fra den 3. juli 1989 til den 3. november 1989  

 forskyldte bod bør af de af indklagede anførte grunde bortfalde i medfør af  

 arbejdsretslovens § 12, stk. 2.
 T h i k e n d e s f o r r e t :
 Den af de på bilag 1 anførte medlemmer af Specialarbejderforbundet i  

 Danmark forskyldte bod bortfalder.
 Klageren, Dansk Arbejdsgiverforening, skal betale sagens omkostninger til  

 Arbejdsretten med 2.000 kr.
 (* 1) Henvisninger: Per Jacobsen s.480 ff, K. 87.003 (A 1987, s.122) K.  

 10.124 (A 1985, s.15).
