Fremsat den 9. december 2008 af John Dyrby Paulsen (S), Christine Antorini (S), Bjarne Laustsen (S), Jens Christian Lund (S) og Julie Rademacher (S) Forslag til folketingsbeslutning om forhøjelse af udetillægget for udsendte danske soldater Folketinget pålægger regeringen at søge opbakning i forsvarsforligskredsen til at forhøje udsendte danske soldaters skattefrie udetillæg, så det matcher det, der i dag gælder for andre udstationerede personalegrupper.
Bemærkninger til forslaget De danske soldater yder på vegne af Danmark en stor og uundværlig indsats, når de er udsendt i tjeneste, og de gør det ofte med livet som indsats.
De enkelte soldater gør et prisværdigt og nødvendigt stykke arbejde for, at Danmark kan deltage i løsningen af vigtige internationale konflikter og leve op til sine internationale forpligtelser.
Soldater betaler skat af deres grundløn og af de fleste tillæg, de opnår, men har dog et skattefrit udetillæg.
Men soldaternes tillæg på 23 pct. af grundlønnen er lavere end tilsvarende tillæg for en række andre udsendte personalegrupper fra f.eks.
Udenrigsministeriet (28 pct.). Her er der også tale om medarbejdere, der gør en prisværdig indsats for den danske stat, og som også må lide en række afsavn ved at være udsendt i forskellige verdensdele.
Det er dog for forslagsstillerne uforståeligt, at det samme niveau for skattefrie udetillæg ikke gælder for de danske soldater, der risikerer deres liv under tjeneste for den danske stat.
 Et ordentligt udetillæg, der sidestiller soldaterne med andre personalegrupper udsendt af den danske stat, vil både kunne fungere som en form for anerkendelse fra samfundets side og også yde et (beskedent) bidrag til at løse de fastholdelsesproblemer, forsvaret står overfor i dag.
Statens årlige ekstraomkostninger ved at forhøje soldaternes udetillæg fra 23 pct. til 28 pct. vil med forslaget udgøre ca. 23 mio. kr. pr. år med det aktuelle antal udsendte soldater.
Det foreslås, at forslaget finansieres inden for forsvarsrammen.
 For fuldstændighedens skyld skal det bemærkes, at Socialdemokratiets forslag om skattefrihed for udsendte soldater  der ikke på nuværende tidspunkt kan samle flertal i Folketinget  og et forslag om ekstra hjælp til udsendte soldater med forsørgerpligter som supplement til nærværende beslutningsforslag, præsenteres for Forsvarskommissionen, hvor Socialdemokratiet forventer at forslagene i en eller anden form kan nyde fremme.
Skriftlig fremsættelse John Dyrby Paulsen (S):
 Forslag til folketingsbeslutning om forhøjelse af udetillægget for udsendte danske soldater.
(Beslutningsforslag nr.
B 61).
