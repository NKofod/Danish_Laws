 Skatteministeriet udtalte, at der skulle ske efterbeskatning efter  

 pensionsbeskatningslovens § 18 A, hvis omskrivning til fripolice i  

 forbindelse med nytegning i et andet selskab fandt sted inden 10 år efter  

 tegningen af forsikringen.
 Skatteministeriet blev spurgt om, hvorvidt efterbeskatningsreglerne i  

 pensionsbeskatningslovens § 18 A finder anvendelse i situationer, hvor der  

 sker skift af forsikringsselskab ved omskrivning til fripolice kombineret med  

 nytegning eller om situationen kan sidestilles med den i SKAT nr. 4, april  

 1988 side 231, offentliggjorte afgørelse af 18. februar 1988 om skift af  

 forsikringsselskab ved overførsel af genkøbsværdien efter  

 pensionsbeskatningslovens § 41.
 Ved den pågældende afgørelse meddelte Skatteministeriet, at ved skift af  

 forsikringsselskab i form af overførsel af genkøbsværdien efter  

 pensionsbeskatningslovens § 41 kan indbetalingerne til den ordning, der  

 overføres fra, ses i sammenhæng med indbetalingerne til den ordning, der  

 overføres til, med den virkning, at pensionsbeskatningslovens § 18 A kun  

 finder anvendelse, hvis indbetalingerne til den ordning, der overføres til,  

 standses eller nedsættes, inden den samlede 10 års periode er udløbet.
 Som et eksempel på det rejste spørgsmål kan nævnes:
En forsikringstager har i selskab A privat tegnet en ophørende  

 rateforsikring med en årlig præmie på 40.000 kr. og med en  

 præmiebetalingsperiode på 12 år.
Efter f.eks. 3 år ønsker forsikringstageren  

 ikke at fortsætte i selskab A.
Forsikringen i selskab A omskrives til  

 fripolice, hvorefter der nytegnes i selskab B stadig med en årlig præmie på  

 40.000 kr.
 Skatteministeriet meddelte, at fremgangsmåden med omskrivning til  

 fripolice kombineret med nytegning i et andet forsikringsselskab efter  

 ministeriets opfattelse ikke kan sidestilles med en overførsel af ordningen  

 efter pensionsbeskatningslovens § 41. Det vil sige, at  

 pensionsbeskatningslovens § 18 A finder anvendelse, hvis omskrivning til  

 fripolice sker inden 10 år efter tegningen af forsikringen.
 Kommentar: Der henvises iøvrigt til Afgørelser vedrørende  

 efterbeskatningsreglerne i pensionsbeskatningslovens § 18 A, offentliggjort i  

 SKAT 1989, nr. 7, side 555 ff.
