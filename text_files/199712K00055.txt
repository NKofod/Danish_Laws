Nr LSF 55 Forslag til Lov om ændring af selskabsskatteloven(Begrænsning af  

 skattefriheden for havne) Fremsat af Niels Jørgen Langkilde (KF) Kaj Ikast (KF) Agnete Laustsen (KF)  

 Brian Mikkelsen (KF) Torben Rechendorff (KF) Gitte Seeberg (KF) Marianne  

 Fischer Boel (V) Jens Løgstrup Madsen (V) Erling Oxdam (V) den 4. november 1997 § 1 I lov om indkomstbeskatning af aktieselskaber m.v. (Selskabsskatteloven),  

 jf. lovbekendtgørelse nr. 922 af 21. oktober 1996, som senest ændret ved § 9  

 i lov nr. 440 af 10. juni 1997, foretages følgende ændring:
 1. § 3, stk. 1, nr. 4, ophæves, og i stedet indsættes som  

 nye numre:
 »Nr. 4. Havne, herunder lufthavne, der er åbne for offentlig trafik,  

 for så vidt havnens aktiviteter i det væsentligste er begrænsede til  

 etablering, udbygning og vedligeholdelse af havnens infrastruktur, alt for så  

 vidt havnens indtægter - bortset for normal forrentning af en eventuel  

 indskudskapital - ifølge lov eller vedtægtsmæssig bestemmelse udelukkende kan  

 anvendes til havnens formål.
Nr. 4 a.
Elektricitets-, gas-, vand- og fjernvarmeværker, når adgangen til  

 leverancer fra værket står åben for alle inden for det område, hvori værket  

 arbejder, alt for så vidt værkets indtægter - bortset fra normal forrentning  

 af en eventuel indskudskapital - ifølge vedtægtsmæssig bestemmelse  

 udelukkende kan anvendes til værkets formål.
Foretagender, der fordeler  

 elektricitet til forbrugerne, sidestilles - selv om de ikke fremstiller  

 elektricitet - med elektricitetsværker.« § 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1998.
Bemærkninger til lovforslaget Almindelige bemærkninger Det er ikke rimeligt, at havne har skattefrihed, når de driver virksomhed,  

 som hidtil er varetaget af skattebetalende private stevedorer, skibsmæglere  

 samt shipping- og containerfirmaer.
Der er behov for en klar adskillelse af  

 havnedriften fra de øvrige havnerelaterede erhverv for at undgå ulige  

 konkurrenceforhold mellem de offentlige havne og private firmaer.  

 Lovforslaget tilsigter at forhindre, at havnene konkurrerer med private  

 virksomheder.
Skal havnene løse opgaver, som traditionelt varetages af f.eks.  

 stevedore-, skibsmægler-, shipping-, containerbehandlings- og  

 containerreparationsvirksomheder, må de udlicitere opgaverne til private  

 firmaer.
 Lovforslaget har til formål at præcisere, at havnene kun er skattefrie,  

 såfremt havnens drift i det alt væsentligste er begrænset til varetagelse af  

 pålagte kontrol-, forvaltnings- og udviklingsfunktioner samt etablering,  

 udbygning og vedligeholdelse af infrastrukturen.
Ved den af Trafikministeriet godkendte sammenlægning af Københavns  

 Frihavns- og Stevedore Selskab A/S (KFS) med Københavns Havn vil Københavns  

 Havn indtræde i rettighederne og forpligtelserne i den til KFS udstedte  

 frihavnskoncession, hvilket vil indebære, at Københavns Havn ud over de  

 pålagte udviklingsopgaver samt udbygning og vedligeholdelse af havnens  

 infrastruktur vil have til opgave at drive stevedorevirksomhed i Københavns  

 Frihavn.
Da KFS imidlertid også har drevet stevedorevirksomhed uden for  

 frihavnen og engageret sig i bl.a. containerreparationsvirksomhed, vil  

 Københavns Havns virksomhedsområde gennem fusionen med KFS blive udvidet til  

 at omfatte aktiviteter, der normalt udføres af private stevedore-,  

 containerbehandlings- og containerreparationsvirksomheder.
 Da også enkelte andre havne har engageret sig i aktiviteter, der  

 traditionelt varetages af virksomheder, der fuldt ud er skattepligtige, har  

 forslagsstillerne fundet det nødvendigt i lovteksten at præcisere, at  

 havnenes skattefrihed bortfalder, såfremt havnenes virksomhed ikke i det  

 væsentligste er begrænset til etablering, udbygning og vedligeholdelse af  

 infrastrukturen.
Lovforslagets økonomiske og administrative konsekvenser Lovforslaget vil, såfremt havnene holder sig inden for de givne rammer,  

 ikke få negative økonomiske eller administrative konsekvenser for staten  

 eller kommunerne.
I det omfang der vil komme en økonomisk påvirkning, vil det  

 dreje sig om nogle beskedne ekstra skatteindtægter, da hidtil ubeskattet  

 virksomhed vil blive beskattet enten i havnene, hvis de havnefremmede opgaver  

 fortsat løses af havnene, eller i private virksomheder som følge af den  

 meromsætning, en udlicitering vil give.
Miljømæssige konsekvenser Lovforslaget har ingen miljømæssige konsekvenser.
Forholdet til EU-retten Da forslaget fjerner en konkurrenceforvridning, følger forslaget en af  

 grundideerne i EU-retten.
Bemærkninger til lovforslagets enkelte bestemmelser Til § 1 Den nuværende § 3, stk. 1, nr. 4, foreslås opdelt i to numre: nr. 4  

 vedrørende havne og nr. 4 a vedrørende elektricitets-, gas-, vand- og  

 fjernvarmeværker.
De foreslåede ændringer vedrører havnene.
 Havnenes infrastruktur udgøres af de faste anlæg såsom moler og andre  

 dækkende værker, havnebassiner, kajer, jernbanespor, gader, veje, pladser  

 m.v., der er nødvendige for anløb af skibe og for etablering af bygninger og  

 andet serviceudstyr.
Bygninger, losse- og laste- og anden godshåndtering er ikke en del af  

 infrastrukturen, men udgør derimod suprastrukturen.
En havns investering i  

 suprastruktur udløser imidlertid kun skattepligt, såfremt havnen tillige  

 forestår den kommercielle drift af den pågældende investering.
Dette vil  

 eksempelvis være tilfældet, såfremt en havn måtte være involveret i  

 traditionel pakhusdrift eller krandrift for andre end skattepligtige  

 godshåndteringsfirmaer.
En forudsætning for havnenes skattefrihed er således,  

 at havnene bortset fra særskilt pålagte pligter - herunder for Københavns  

 Havns vedkommende pligter i henhold til frihavnskoncessionen, for så vidt  

 angår frihavnen - ikke er engageret i andre opgaver end sådanne, der er  

 nødvendige til effektuering af skibsanløb.
Havnens engagement i de af  

 skibsanløb afledede opgaver som f.eks. stevedore- og anden form for  

 godshåndteringsaktiviteter, rederi-, skibsmægler-, shipping-,  

 containerbehandlings- og containerreparationsvirksomhed vil være uforenelig  

 med havnens skattefrie status.
Til § 2 Det foreslås, at loven får virkning fra og med indkomståret 1998.
Skriftlig fremsættelse Niels Jørgen Langkilde (KF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af selskabsskatteloven. (Begrænsning af  

 skattefriheden for havne).
(Lovforslag nr.
L 55).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget § 1 I lov om indkomstbeskatning af aktieselskaber m.v. (Selskabsskatteloven),  

 jf. lovbekendtgørelse nr. 922 af 21. oktober 1996, som senest ændret ved § 9  

 i lov nr. 440 af 10. juni 1997, foretages følgende ændring:
 1. § 3, stk. 1, nr. 4, ophæves, og i stedet indsættes som  

 nye numre:
 »Nr. 4. Havne, herunder lufthavne, der er åbne for offentlig trafik,  

 for så vidt havnens aktiviteter i det væsentligste er begrænsede til  

 etablering, udbygning og vedligeholdelse af havnens infrastruktur, alt for så  

 vidt havnens indtægter - bortset for normal forrentning af en eventuel  

 indskudskapital - ifølge lov eller vedtægtsmæssig bestemmelse udelukkende kan  

 anvendes til havnens formål.
Nr. 4 a.
Elektricitets-, gas-, vand- og fjernvarmeværker, når adgangen til  

 leverancer fra værket står åben for alle inden for det område, hvori værket  

 arbejder, alt for så vidt værkets indtægter - bortset fra normal forrentning  

 af en eventuel indskudskapital - ifølge vedtægtsmæssig bestemmelse  

 udelukkende kan anvendes til værkets formål.
Foretagender, der fordeler  

 elektricitet til forbrugerne, sidestilles - selv om de ikke fremstiller  

 elektricitet - med elektricitetsværker.« § 3. Undtaget fra skattepligten er:
 . . . .
 4) Havne, herunder lufthavne, der er åbne for offentlig trafik, samt  

 elektricitets-, gas-, vand- og fjernvarmeværker, når adgangen til leverance  

 fra værket står åben for alle inden for det område, hvori værket arbejder,  

 alt for så vidt havnens eller værkets indtægter - bortset fra normal  

 forrentning af en eventuel indskudskapitel - ifølge vedtægtsmæssig  

 bestemmelse udelukkende kan anvendes til havnens eller værkets formål.  

 Foretagender, der fordeler elektricitet til forbrugerne, sidestilles med  

 elektricitetsværker, selv om de ikke fremstiller elektricitet.
 . . . .
