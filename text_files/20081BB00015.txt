Fremsat den 23. oktober 2008 af udenrigsministeren (Per Stig Møller) Forslag til folketingsbeslutning om Danmarks ratifikation af de i Bruxelles den 9. juli 2008 undertegnede protokoller om Albaniens og Kroatiens tiltrædelse af Den Nordatlantiske Traktat Folketinget meddeler sit samtykke til, at regeringen på Danmarks vegne ratificerer efterfølgende gengivne protokoller, indeholdende beslutning af det Nordatlantiske Råd om, at Albanien og Kroatien opfordres til at tiltræde Den Nordatlantiske Traktat.
Protokol om Albaniens tiltrædelse af Den Nordatlantiske Traktat Deltagerne i Den Nordatlantiske Traktat, undertegnet i Washington den 4. april 1949, som er forvissede om, at Albaniens tiltrædelse af denne traktat vil forøge sikkerheden i det nordatlantiske område, er enige om følgende:
Artikel I Ved nærværende protokols ikrafttræden skal generalsekretæren for Den Nordatlantiske Traktats Organisation på alle deltagernes vegne overbringe Albaniens regering en opfordring til at tiltræde Den Nordatlantiske Traktat.
I henhold til traktatens artikel 10 bliver Albanien deltager på datoen for deponering af dets tiltrædelsesinstrument hos Amerikas Forenede Staters regering.
Artikel II Nærværende protokol træder i kraft, når hver af deltagerne i Den Nordatlantiske Traktat har meddelt Amerikas Forenede Staters regering deres godkendelse heraf.
Amerikas Forenede Staters regering skal underrette samtlige deltagere i Den Nordatlantiske Traktat om datoen for modtagelsen af enhver sådan meddelelse og om datoen for nærværende protokols ikrafttræden.
Artikel III Nærværende protokol, hvis engelske og franske tekster har samme gyldighed, skal deponeres i Amerikas Forenede Staters regerings arkiv.
Behørigt bekræftede genparter deraf skal af nævnte regering sendes til samtlige deltagere i Den Nordatlantiske Traktats regeringer.
 Til bekræftelse heraf har de nedenfor anførte befuldmægtigede undertegnet nærværende protokol.
 Undertegnet i Bruxelles den 9. juli 2008.
Protokol om Kroatiens tiltrædelse af Den Nordatlantiske Traktat Deltagerne i Den Nordatlantiske Traktat, undertegnet i Washington den 4. april 1949, som er forvissede om, at Kroatiens tiltrædelse af denne traktat vil forøge sikkerheden i det nordatlantiske område, er enige om følgende:
Artikel I Ved nærværende protokols ikrafttræden skal generalsekretæren for Den Nordatlantiske Traktats Organisation på alle deltagernes vegne overbringe Kroatiens regering en opfordring til at tiltræde Den Nordatlantiske Traktat.
I henhold til traktatens artikel 10 bliver Kroatien deltager på datoen for deponering af dets tiltrædelsesinstrument hos Amerikas Forenede Staters regering.
Artikel II Nærværende protokol træder i kraft, når hver af deltagerne i Den Nordatlantiske Traktat har meddelt Amerikas Forenede Staters regering deres godkendelse heraf.
Amerikas Forenede Staters regering skal underrette samtlige deltagere i Den Nordatlantiske Traktat om datoen for modtagelsen af enhver sådan meddelelse og om datoen for nærværende protokols ikrafttræden.
Artikel III Nærværende protokol, hvis engelske og franske tekster har samme gyldighed, skal deponeres i Amerikas Forenede Staters regerings arkiv.
Behørigt bekræftede genparter deraf skal af nævnte regering sendes til samtlige deltagere i Den Nordatlantiske Traktats regeringer.
 Til bekræftelse heraf har de nedenfor anførte befuldmægtigede undertegnet nærværende protokol.
 Undertegnet i Bruxelles den 9. juli 2008.
Bemærkninger til forslaget Ifølge artikel 10 i Den Nordatlantiske Traktat kan deltagerne i traktaten ved enstemmig beslutning opfordre enhver anden europæisk stat, som er i stand til at fremme grundsætningerne i traktaten og bidrage til det nordatlantiske områdes sikkerhed, til at tiltræde traktaten.
 På NATO-topmødet i Bukarest den 3. april 2008 besluttede stats- og regeringscheferne at invitere Albanien og Kroatien til at indlede tiltrædelsesforhandlinger med NATO.
 Ved breve til NATOs generalsekretær har udenrigsministrene fra henholdsvis Albanien og Kroatien på deres respektive regeringers vegne givet udtryk for deres respektive landes ønske om tiltrædelse af Den Nordatlantiske Traktat.
Ved en ceremoni i Bruxelles den 9. juli 2008 blev de to protokoller om henholdsvis Albaniens og Kroatiens tiltrædelse af Den Nordatlantiske Traktat undertegnet af repræsentanter for samtlige medlemmer af NATO i overværelse af repræsentanter for Albanien og Kroatien.
På Danmarks vegne underskrev den faste repræsentant i Det Nordatlantiske Råd efter bemyndigelse og under forbehold for ratifikation.
 Forud herfor havde spørgsmålet om NATOs udvidelse, herunder optagelse af Albanien og Kroatien, været nævnt i Det Udenrigspolitiske Nævn.
Ifølge protokollernes artikel I skal NATOs generalsekretær ved de respektive protokollers ikrafttræden på samtlige NATO-landes vegne opfordre henholdsvis Albanien og Kroatien til at tiltræde Den Nordatlantiske Traktat.
Landene bliver herefter deltagere i traktaten ved deponering af deres respektive tiltrædelsesinstrumenter hos Amerikas Forenede Staters regering.
 Af artikel II fremgår, at de respektive protokoller træder i kraft, når samtlige NATO-lande har meddelt Amerikas Forenede Staters regering deres godkendelse deraf.
 For Danmarks vedkommende vil protokollernes godkendelse ske ved udfærdigelse af et ratifikationsinstrument, der deponeres hos Amerikas Forenede Staters regering.
