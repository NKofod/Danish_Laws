Ankestyrelsens principafgørelse D-14-94 om ansættelsesforhold - fritstilling Resume:
 Der var ikke ret til dagpenge fra kommunen under fritstilling, idet der blev udbetalt fuld løn fra arbejdsgiveren til normal forfaldstid.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 3, stk. 1 Lov om sygedagpenge - lov nr. 563 af 9. juni 2006 - § 30, stk. 1 og § 30, stk. 2 Sagsfremstilling:
 Lønmodtageren blev fritstillet af sin arbejdsgiver den 7. februar 1992 og modtog løn til og med den 31. august 1992.
 Pågældende blev sygemeldt den 4. juni 1992 og søgte sygedagpenge fra denne dato.
Det var oplyst af arbejdsgiveren, at der ikke blev stillet særlige krav i forbindelse med fritstillingen.
Pågældende havde således ikke haft nogen arbejdsforpligtelse overfor arbejdsgiveren og havde fået løn på normal vis.
I forbindelse med fratrædelsen den 31. august 1992, blev der udbetalt en fratrædelsesgodtgørelse svarende til 3 måneders løn.
 Pågældende havde ikke fået andet arbejde i fritstillingsperioden.
 Arbejdsløshedskassen oplyste, at pågældende ikke ville være berettiget til arbejdsløshedsdagpenge i fritstillingsperioden, men først fra den 1. september 1992, hvis pågældende ikke var blevet syg.
Kommunen gav afslag på dagpenge fra den 4. juni 1992 med den begrundelse, at beskæftigelseskravet efter dagpengelovens § 4, stk. 1 ikke var opfyldt.
Der ville først være ret til dagpenge fra den 1. september 1992.
 Afgørelse:
 Lønmodtageren havde ikke ret til dagpenge fra 4. juni 1992, men først fra den 1. september 1992, idet pågældende i perioden fra den 7. februar til den 31. august 1992, hvor pågældende var fritstillet fra arbejdet, fik udbetalt fuld løn fra arbejdsgiveren, jf. dagpengelovens § 3, stk. 1.
 Dagpengeudvalget lagde ved afgørelsen vægt på, at pågældende under sygeperioden modtog sædvanlig løn til normal forfaldstid.
 Dagpengeudvalget tiltrådte således kommunens afgørelse med ændret begrundelse.
