Pressenævnets kendelse i sag nr. 2019-80-0407 Klage afvises på grund af manglende retlig interesse En person klagede over en børneudsendelse med Onkel Reje bragt på DR Ramasjang, idet der indgik alkohol i programmet.
Personen, der klagede, var ikke omtalt eller afbildet i udsendelsen, og Pressenævnet afviste derfor at behandle klagen på grund af manglende retlig interesse.
 [Klager] har klaget til Pressenævnet over udsendelsen Onkel Rejes Heavyband bragt på DR Ramasjang den 22. november 2019, idet han mener, at god presseskik er tilsidesat.
Den påklagede udsendelse er sendt på DRs børnekanal Ramasjang og omhandler børne-tv figuren Onkel Reje, som blandt andet ser Lemmy fra Heavy Metal-bandet Motorhead for sig.
Det fremgår af udsendelsen, at Lemmy fra Motorhead har en flaske Jack Daniels whisky i hånden, og at Onkel Reje efter at have overtaget flasken, bliver spurgt, om han er fuld, hvortil han svarer: Nej, men gid jeg var.
 [Klager] har til støtte for klagen anført, at det er upassende og unødvendigt at vise alkohol i børneprogrammer, navnlig når der er tale om hård spiritus.
 [Klager] har endvidere anført, at det er et sidespor, at et børneprogram taler positivt om at være beruset.
 Pressenævnets formand, Hanne Schmidt, udtaler:
 Klagen angår en børneudsendelse på DR Ramasjang, som [Klager] ikke selv er en del af.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset til, at [Klager] ikke selv er omtalt eller afbildet i udsendelsen, har han ikke en sådan direkte og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
Klagen afvises herefter, jf. medieansvarsloven § 43, stk. 2, nr. 2.
