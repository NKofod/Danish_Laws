I øvrigt var det ikke i strid med god presseskik, at mediet  

 anvendte en optaget telefonsamtale med klageren i udsendelsen.
Dette  

 måtte efter omstændighederne stå klageren klart.
Dog var  

 redigeringen af telefonsamtalen i strid med god presseskik.
Det blev  

 pålagt mediet at offentliggøre et resumé af  

 kendelsen.
Kendelse fra Pressenævnet i sag nr.  

 16/1997 Farum kommune og borgmester  Peter  Brixtofte har ved  

 advokat Andreas Fischer klaget til Pressenævnet over en udsendelse  

 bragt i Danmarks Radio på DR 1 den 4. december 1996, idet de finder, at  

 god presseskik er overtrådt.
Der er endvidere klaget over, at Danmarks  

 Radio har afvist at bringe et genmæle.
 I udsendelsen, der var en udgave af "Rapporten", blev der  

 foretaget en kritisk gennemgang af forholdene i forskellige ejendomme, der  

 ejes af selskaber, som entreprenør  Svend  Petersen ejer, eller hvor  

 han sidder i bestyrelse eller direktion.
Der blev endvidere på kritisk vis foretaget en  

 gennemgang af forholdet mellem  Svend  Petersen og Farum kommune, idet  Svend  

  Petersens ejendom Rørmosegård, hvor han bor og har kontor, er  

 beliggende i Farum kommune.
Endvidere ejer  Svend  Petersen nogle ejendomme i  

 Farum Bymidte.
 I udsendelsen hed det om forholdet mellem  Svend  Petersen  

 og Farum kommune bl.a.:
" Jersild:  Svend  Petersen's hovedkvarter  

 Rørmosegaard, beliggende i Farum kommune.
Farum by, her er  

 rådhuset, det er herfra, man styrer kommunen, og det er også her,  

 politikerne i økonomiudvalget følger med i, hvor meget borgerne  

 skylder kommunen i skat.
En tidligere viceborgmester fortæller:
 P.E.  Gustafsson: Det sidste år, jeg var deroppe,  

 der fik vi så et meget stort tal, og så var vi allesammen  

 forbavsede ikke, hvorfor de ikke kunne drives ind, og så faldt der en  

 bemærkning uden navn, uden der blev sat navn på, ja det er jo en  

 bestemt person, der står for meget af det.
Jersild: Altså, der stod for et par millioner? P.E.  Gustafsson: Ja, der blev ikke sagt hvor mange, der  

 blev sagt, hvor mange millioner vi havde udestående ikke, og så  

 faldt den bemærkning fra en tji.... fra en tjenestemand, han sagde  

 ikke, hvem det var, men øh vi grinede allesammen.
Jersild: Hvorfor? P.E.  Gustafsson: Ja fordi vi var jo godt klar over, hvor  

 det var ikke.
Jersild: Altså I vidste, det var  Svend  

  Petersen? P.E.  Gustafsson: Nej, men det vi... det kunne vi  

 næsten regne ud.
Der blev ikke nævnt navne, endelig ikke, men vi  

 grinede af det og sagde nå ja.
Jersild: Hvorfor grinede I egentlig? P.E.  Gustafsson: Ja fordi øh, der var jo  

 så meget andet med ham, med øh med den mand der ikke.
Jersild: Hvad er det for sager, der har været? Her  

 er  Svend  Petersen's Rørmosegaard, og huset her kaldes for  

 "hønsehuset". Uden tilladelse ombyggede  Svend  Petersen et  

 hønsehus på 75 kvm. til et beboelseshus på 216 kvm.
Det  

 må man ikke, for meget beboelse kan nemlig ødelægge  

 ejendommen som landbrugsejendom.  Svend  Petersen havde fået nej til  

 ombygningen, men gjorde det så alligevel.
Nu ville han have kommunens  

 ejendomsudvalg til at give ham en dispensation, der kunne gøre hans  

 ulovlige byggeri lovligt.
Venstremanden  Peter  Zeilberger var formand for  

 udvalget.
 Peter  Z.:  Svend  Petersen-sagerne tog en meget stor del  

 af embedsmændenes øh arbejde og tog også en meget stor del  

 af byrådets eller både byrådets og ejendomsudvalgets  

 arbejde.
Jersild: Hvorfor det? Peter  Z.: Øhh de byggeprojekter, som kom med, var  

 næsten altid i strid med flere lovgivninger, og øh derved  Svend  

  Petersen så øh skulle man i nogle øh dispensationer  

 øh af forskellig art, og det var ikke altid muligt at give de  

 dispensationer.
Jersild: Kommunens udvalg holder fast i, at  Svend  

  Petersen skal følge de samme regler som alle andre borgere, han  

 får ikke dispensation til det ulovlige byggeri.
Hovedstadsrådet  

 siger, at  Svend  Petersen har 3 måneder til at gøre huset til  

 hønsehus igen, ellers går sagen til politimesteren i  

 Hillerød.  Svend  Petersen har forklaret, at det gamle ombyggede og  

 kraftigt udvidede hønsehus her nu blev brugt til folkerum,  

 værksted og lager på landbrugsejendommen.
I virkeligheden tyder  

 alt på, at det er boliger for hans to sønner.
Men før det  

 er ved at blive til alvor med politiet, så sker der noget.
Farum's  

 succesrige borgmester  Peter  Brixtofte fra venstre inviterer den  

 konservative viceborgmester  P.E.  Gustafsson med til et møde med  

  Svend  Petersen.
Jersild:  Brixtofte...? P.E.  Gustafsson: Ja.
 Jersild: Går til dig.
 P.E.  Gustafsson: Og siger øh du, vi er inviteret  

 på Regattapavillionen og vi bl... han kom og hentede os,  Svend  

  Petersen, oppe ved rådhuset og sådan og sådan ikke.
Jersild: Hvad gik det sådan ud på  

 altså...? P.E.  Gustafsson: Ja, det var vel sådan for og  

 hygge lidt og trænge sig lidt ind ikke øh, jeg skulle så  

 med, sådan at jeg kom til at kende  Svend  Petersen.
Jersild: Regattapavillionen ligger ved Bagsværd  

 Sø og er vel det, som man kalder "et bedre sted".  Brixtofte,  

  Gustafsson og  Svend  Petersen spiste og drak for nøjagtig 1.163 kr.  

 den 26. oktober 1988. Det hele kendes så nøjagtig, fordi  

 regningen dukker op under en gennemgang af  Brixtoftes bilag.
Det er  

 tilsyneladende  Svend  Petersen, der ønsker mødet, men det  

 mærkelige er, at det finder sted på kommunens regning.
Og det  

 kritiseres under gennemgangen, citat "på baggrund af de mange sager,  

 der på det tidspunkt verserede mellem kommunen og den  

 pågældende erhversmand". Man skriver, at det er  

 "bemærkelsesværdigt", at kommunen betaler mødet, når  

 "formålet ikke kan oplyses".  Brixtofte,  Gustafsson og  Svend  

  Petersen mødes næste gang hjemme hos  Svend  Petersen.
 P.E.  Gustafsson: Der ringer  Brixtofte til mig og siger,  

 at vi... vi er blevet inviteret ud til  Svend  Petersen, og så kan vi  

 se på hønsehuset.
Jersild: Hvad var der, hvad var der lavet derude? P.E.  Gustafsson: Ja, der var lavet 2 lejligheder,  

 små, og øh der var badeværelse og køkken, nyt flot  

 og moderne i hvidt altsammen.
Meget imponerende.
Jersild: I et hønsehus? P.E.  Gustafsson: Ja, det vi kalder hønsehuset  

 ikke, det var en staldbygning eller sådan noget vel nærmest, og  

 det var virkelig flot, og så sagde  Svend  Petersen hele tiden, "jamen  

 I snakker jo så meget om ungdomsboliger, I kan nok se, det er 2 fine  

 ungdomsboliger her", ja det er da rigtigt nok, men det er bare ulovligt.
Jersild: Men en måned før hønsehuset  

 ryger til politimesteren i Hillerød, så griber borgmester  Peter  

  Brixtofte selv ind i sagen.
Til ejendomsudvalget skriver borgmesteren, at  

 kommunen "kan ikke blande sig i, hvorvidt et eventuelt "hønsehus"  

 indeholder brusebad, Van Gogh billeder, bidét eller andre moderne  

 bekvemmeligheder.
I denne burhønsetid kan kommunen ikke modsætte  

 sig, at også høns får det bedre i Farum end andre steder".  

 Og  Brixtoftes brev synes at have afgjort sagen.
Hønsehuset står  

 der endnu, ulovligt eller ej.
 Farum bymidte, hvor  Svend  Petersen's selskaber ejer  

 flere store ejendomme, blandt andet de store hvide huse her.
Svend  Petersen har Toyota forhandleren her, og bagved  

 har han opført ulovlige tilbygninger, som planudvalget i kommunen  

 forlangte revet ned.
Men da der var berammet retsmøde om sagen, greb  

  Brixtofte personligt ind.
Borgmesteren's henvendelse får udsat  

 mødet i kriminalretten i Hillerød.
Noget sker, og kommunens planudvalg når nu at  

 ændre holdning op til det udsatte retsmøde, nu kan retssagen  

 helt aflyses, for pludselig får  Svend  Petersen dispensation til det  

 ulovlige byggeri.
Og her en anden sag om Toyotaværkstedet.
Det  

 støjer, og naboerne klager, og det har de gjort mange gange i flere  

 år.
Teknisk udvalg i kommunen har påbudt og påbudt  Svend  

  Petersen at begrænse støjen, han har bedt om dispensation og  

 fået klart nej.
På et tidspunkt er grænsen for støj  

 og tålmodighed nået, forvaltningen beordrer værkstedet  

 lukket, aktiviteterne indstillet, som det hedder.
Dagen efter griber  Peter  

  Brixtofte igen personligt ind,  Svend  Petersen slipper for at lukke.
Borgmesteren har bremset påbuddet, og der er flere  

 gange, hvor  Brixtofte griber ind.
Som udvalgsformand var  Peter  Zeilberger  

 tit oppe imod  Svend  Petersen.
Jersild: Det ville jo have været halsløs  

 gerning gang på gang at overtræde lovgivningen, hvis han  

 altså også var blevet straffet for at overtræde  

 lovgivningen, ikke? Peter  Z.: Ja, men det er jo rigtigt, altså man kan  

 jo sige set i bakspejlet, øh så øh kan en  Svend  

  Petersen type jo kun fungere, hvis der er hjælpere.
Jersild: Opfatter du  Brixtofte som  Svend  Petersen's  

 hjælper? Peter  Z.: Ja, det synes jeg.
 Peter  Brixtofte: Hallo.
 Jersild: Ja goddavs, det er  Jersild.
 Peter  Brixtofte: Hej  Peter.
Jersild: Rapporten ringede til  Peter  Brixtofte.
I  

 starten af samtalen sagde han, at han ikke engang var sikker på, om  

  Svend  Petersen var tilmeldt i kommunen, og at han ikke gav  Svend  Petersen  

 positiv særbehandling.
Peter  Brixtofte: Ja, jeg interesserer mig... øh  

 altså ikke specielt for ham, men i almindelighed for at folk får  

 en ordentlig behandling, og at det offentlige ikke går i små sko,  

 ikke.
Det er det, der interesserer mig.
 Jersild: Jo, men det...
 Peter  Brixtofte Men jeg udtaler mig ikke om konkrete  

 sager af de... af den type.
Jersild: Øh jamen, øh du sagde før,  

 at du dårligt nok kendte ham, men du har da haft en hel del at  

 gøre med ham, ikke? Peter  Brixtofte Det ved jeg sgu' ikke, altså.
Jeg  

 ved da ikke, hvornår jeg har set ham sidst altså.
Det er mange  

 år siden, tror jeg.
Jersild: Er det mange år siden, du har set ham  

 sidst? Peter  Brixtofte: Altså, det kan jeg sgu' ikke  

 engang huske, altså det er jo ikke en, jeg omgås altså.
 Jersild: Altså du har jo været til  

 møder med ham øh på Regattapavillionen, og du har  

 også været ude og se på hans såkaldte  

 hønsehus, som der var en stor sag om, så du...
Peter  Brixtofte: Ja, det er sgu' mange år siden  

 du.
Det er fandme mange år siden.
Jersild: Det er mange år siden? Peter  Brixtofte: Ja.
 Jersild: Øhm den sidste gang, du blandede dig i en  

 af sagerne til hans fordel, der er det omkring et års tid siden.
Peter  Brixtofte: Jamen der... Derfor behøver jeg  

 da ikke at have mødt ham vel.
Jeg har heller ikke blandet mig til hans  

 fordel, jeg sørger for, at folk får de rettigheder, de har krav  

 på, ikke.
Det gælder jo ham som alle andre.
Jersild: Han har ikke noget særligt forhold til  

 dig? Peter  Brixtofte: Det har han fandeme ikke.
 P.E.  Gustafsson: Så har han jo også  

 været ret øh flink til øh til valgene overfor Venstre  

 ikke.
Jersild: Har  Svend  Petersen været flink til  

 valgene? P.E.  Gustafsson: Ja, det har han, ja ja.  Brixtofte gik  

 selv rundt og sagde, at han havde fået 50.000, og han vidste ikke, hvad  

 han skulle bruge alle de penge til.
 Jersild: Altså han havde fået 50.000 af Sv...  

 fra...
P.E.  Gustafsson: I valgfo...undet, ikke af han  

 personligt vel, det må byrådsmedlemmer eller de opstillede jo  

 ikke modtage.
De går jo ind i partikassen, ikke.
Det der hedder  

 Valgfonden.
Jersild: Men de 50.000 de kom fra hvem til hvem? P.E.  Gustafsson: Det sagde han da selv, at han havde  

 fået af  Svend  Petersen.
 Jersild: Altså  Brixtofte sagde.
 P.E.  Gustafsson: Ja, til mig.
Jersild: At  Svend  Petersen havde givet  Brixtofte  

 50.000 kroner til en valgkamp? P.E.  Gustafsson: Ja.
 Jersild: Hvad siger du til de oplysninger, vi har om, at  

 han giver øh større beløb til din valgkamp.
 Peter  Brixtofte: Det kender jeg ikke noget til, og jeg  

 udtaler mig aldrig om den slags.
Jersild: Er det løgn, at han har givet 50.000 til  

 en valgkamp, som du har ført? Peter  Brixtofte: Pure løgn.
Jersild: Er det pure løgn? Peter  Brixtofte Ja.
Det er simpelthen for  

 useriøst.
Jersild: Er det for useriøst? Peter  Brixtofte: Ja, simpelthen.
Jersild: Hvad er det, der er useriøst ved det? Peter  Brixtofte: Det, du allerede har sagt her, er  

 løgn, og jeg ved ikke hvad.
Du får ingen kommentarer fra mig,  

 fordi det er for useriøst.
Jersild: Jeg har svært ved at se det  

 useriøse i det.
Vi har en mand, der udtaler sig...
Peter  Brixtofte: Jeg gider ikke at snakke med dig, for  

 det er for useriøst, og det du siger, det er øh latterligt.
Kan  

 du have det godt, farvel.
Jersild: Nå okay, farvel." Klagerne har anmodet Danmarks Radio om at bringe  

 følgende genmæle:
"I TV-udsendelsen RAPPORTEN den 4. december 1996 har  

 journalist  Jens  Olaf  Jersild referet sagsforløbet vedrørende  

  Svend  Petersens ulovlige ombygning af et hønsehus m.v.,  

 således at man måtte forstå, at Farum kommune havde undladt  

 at anmelde  Svend  Petersen til politiet.
Dette er imidlertid ikke korrekt,  

 idet Kommunen som et af de første skridt i sagsforløbet indgav  

 anmeldelse til Politimesteren i Hillerød den 13. juli 1987.
I  Jens  Olaf  Jersild's sagsreferat fremstod  

 forløbet endvidere således, at Farum kommunes borgmester afholdt  

 et frokostmøde med  Svend  Petersen, hvorefter borgmesteren greb ind i  

 sagen og skrev til Kommunens ejendomsudvalg.
Dette er ikke korrekt, idet det  

 pågældende brev fra borgmesteren til ejendomsudvalget er dateret  

 3/4 år før mødet med  Svend  Petersen fandt sted.
Borgmesterens ovennævnte brev til ejendomsudvalget  

 af 29. februar 1988 blev i udsendelsen kun citeret ved et uddrag, der var  

 misvisende for brevets helhed.
Brevets fulde ordlyd er således:
 "Til ejendomsudvalgets medlemmer.
 Matr.nr. 7b, Farum, Rørmosegaard.
 På ejendomsudvalgets møde den 22. d.m.  

 har ejendomsudvalget vedtaget at fastholde udvalgets tidligere beslutning  

 vedr. ovennævnte ejendom.
 Efter min opfattelse er udvalgets beslutning ikke  

 fornuftig af 2 årsager.
 1. Vedrørende "hønsehuset".
 Kommunen kan naturligvis udtale sig om, hvad ejendommen  

 kan/ikke kan bruges til, men kommunen kan ikke blande sig i, hvorvidt et  

 eventuelt "hønsehus" indeholder brusebad, Van Gogh-billeder, bidet  

 eller andre moderne bekvemmeligheder.
 I denne burhønsetid kan kommunen ikke  

 modsætte sig, at også høns får det bedre i Farum end  

 andre steder.
 Jeg vil derfor henstille til udvalget, at de udtaler sig  

 om, hvad ejendommen kan anvendes til og ikke, hvordan den skal indrettes.
 2. Badeværelsesbebyggelsen på 18,5 m2 er  

 afvist med den begrundelse, at landejendomme ikke må blive for dyre og  

 for fine.
 Denne begrundelse er aldeles usaglig, da det ikke  

 tilkommer kommunen at blande sig i, hvor mange toiletter en landmand skal  

 have.
Mange venlig hilsner Peter  Brixtofte" Det er ukorrekt, at dette brev afgjorde sagen, idet  

 kommunen tværtimod overfor Hovedstadsrådet fastholdt, at man ikke  

 kunne anbefale en lovliggørelse.
Sagen blev af  

 Miljøankenævnet den 22. august 1991 afgjort således, at  

 badeværelset blev godkendt, medens hønsehuset skulle  

 tilbageføres til landbrugsformål.
Selv derefter fastholdt  

 kommunen politianmeldelsen i et brev af 19. november 1991, underskrevet af  

 borgmester  Peter  Brixtofte.
I samme udsendelse har journalist  Jens  Olaf  Jersild  

 under omtale af en sag mellem Farum kommune og  Svend  Petersen  

 vedrørende ulovlige tilbygninger anført, at borgmesteren greb  

 personligt ind i sagen.
Det antydes dermed, at borgmesterens indgriben  

 betyder, at Planudvalget ændrer holdning, således at  Svend  

  Petersen meddeles dispensation til det ulovlige byggeri.
Dette er ikke  

 korrekt.
Borgmesteren deltog i et møde mellem  Svend  Petersen og  

 Planudvalgets formand den 11. februar 1994, men har ikke selv haft noget  

 initiativ i sagen.
Planudvalgets formand har i skrivelsen om den meddelte  

 dispensation oplyst, at grunden til at kommunen har opgivet kravet om de  

 ulovlige bygningers nedrivning er, at kommunen ikke kunne forvente at  

 få medhold i en sådan påstand ved domstolene.
Det drejer  

 sig om en overskridelse af tilladt bebyggelsesprocent med 0,2%.
 Jens  Olaf  Jersild har derudover anført, at  

 retssagen helt kunne aflyses som følge af den meddelte dispensation.  

 Dette er heller ikke korrekt, idet kravet om bødestraf blev  

 opretholdt.  Svend  Petersen har betalt en bøde på 10.000 kr.  

 for lovovertrædelsen.
I samme udsendelse refererede journalist  Jens  Olaf  

  Jersild en sag mellem Farum kommune og  Svend  Petersen vedrørende  

 støjgener fra  Svend  Petersens værksted.
I udsendelsen har  

  Jens  Olaf  Jersild forklaret, at borgmesteren greb ind i sagen og bremsede  

 et påbud om lukning af værkstedet.
Baggrunden for borgmesterens  

 indgriben blev imidlertid ikke omtalt af  Jens  Olaf  Jersild.
Det oplyses  

 derfor, at borgmesteren ved brev af 17. august 1989 meddelte formanden for  

 Teknisk udvalg, at han som borgmester havde bremset påbudet om lukning  

 af autoværkstedet, idet det ville være i strid med reglerne om  

 partshøring i forvaltningsloven og miljøloven ikke at give  

  Svend  Petersen mulighed for at ytre sig, forinden beslutningen om forbud  

 mod hans virksomhed blev truffet.
Derudover påpegede borgmesteren, at  

 beslutninger af den pågældende art efter hans mening burde  

 træffes af Teknisk udvalg og ikke af forvaltningen.
Dette blev senere  

 godkendt af Byrådet." Klagerne har vedrørende kravet om  

genmæle anført, at der i udsendelsen omtales 3 sager: 1)  

 "Hønsehuset", 2) de ulovlige tilbygninger og 3) støj fra  

 Toyota-værkstedet.
Vedrørende sagen om "hønsehuset" har  

 klagerne anført, at sagsforløbet er forkert beskrevet i  

 udsendelsen.
For det første er det ikke korrekt, at sagen afventede  

 politianmeldelse, for det andet er tidsforløbet forkert refereret, og  

 for det tredie er  Peter  Brixtoftes brev til ejendomsudvalget fjernet fra  

 sin sammenhæng og brevets indledning og afslutning er fraklippet.  

 På grund af disse fraklip afspejles brevets seriøsitet ikke, og  

 der er sket en bevidst forvanskning af brevets betydningsindhold.
Vedrørende sagen om de ulovlige tilbygninger  

 har klagerne anført, at der ikke er noget i sagen, der tyder på,  

 at borgmesteren - som det fremstår i udsendelsen - på egen  

 foranledning har grebet ind i sagen.
Sagsbehandlingen og borgmesterens  

 engagement er ikke anderledes end i en tilsvarende sag for en hvilken som  

 helst anden borger i Farum.
Endelig har klagerne anført, at  

 straffesagen ikke som anført i udsendelsen "helt aflyses", men at  

 sagen bortfalder, efter at  Svend  Petersen betalte en bøde på  

 10.000 kr.
Vedrørende sagen om støjgenerne har  

 klagerne anført, at sagen er stillet i et forkert og for kommunen  

 meget beklageligt lys, idet det i udsendelsen fremstår, som om  

 borgmesteren personligt har grebet ind i sagen med det formål at  

 hjælpe  Svend  Petersen, og ikke - som korrekt er - for at  

 afhjælpe sagsbehandlingsfejl begået af kommunen.
Klagerne har i  

 tilknytning hertil anført, at en borgmester har pligt til at gribe  

 ind, hvis en afgørelse er i strid med lovgivningens  

 procedureregler.
Overordnet har klagerne anført, at udsendelsen  

 indeholder en ukorrekt gengivelse af de faktiske omstændigheder, og at  

 udsendelsen har bragt et misvisende billede af forløbet til skade for  

 den kommunale forvaltnings og ledelses omdømme.
Klagerne har i  

 tilknytning hertil anført, at udsendelsen efterlader det indtryk, at  

  Svend  Petersens gode forbindelser til kommunens top har ført til  

 positiv særbehandling af hans sager.
Vedrørende klagen over overtrædelse af god  

 presseskik har klagerne anført, at oplysningerne i udsendelsen  

 ikke er kontrolleret.
Danmarks Radio havde den 13. november 1996  

 begæret aktindsigt.
Danmarks Radio burde imidlertid forinden  

 udsendelsen have præciseret, hvilke sager der ønskedes  

 aktindsigt i, således at kommunen kunne have imødekommet  

 anmodningen.
Klagerne har herom nærmere anført, at  

 kommunen på telefoniske henvendelser i perioden 14. - 20. november 1996  

 svarede, at sagerne var ved at blive fundet frem.
Kommunens svar i et brev af  

 20. november 1996 var udtryk for, at begæringen om aktindsigt omfattede  

 en sagsmængde af meget stort omfang, og at en præcisering af de  

 ønskede sager derfor var nødvendig.
Brevet kan derimod ikke  

 opfattes som et afslag på aktindsigt.
Klagerne har videre anført, at kommunen ikke  

 vidste, at man planlagde en udsendelse om  Svend  Petersen og Farum kommune,  

 og derfor heller ikke vidste, at udsendelsen var programsat i nær  

 fremtid.
Få dage før, "Rapporten" kom på TV den 4.  

 december 1996, blev Farum kommune via en trailer opmærksom på, at  

 TV-udsendelsen ikke desto mindre handlede om konkrete sager i Farum kommune  

 og om borgmester  Peter  Brixtofte.
Kommunen kontaktede derefter hurtigst  

 muligt journalisten og tilbød at fremlægge dokumentation for de  

 sager, der blev omtalt i "Rapporten". Derudover tilbød borgmester  

  Peter  Brixtofte at medvirke direkte i udsendelsen.
Kommunens tilbud blev  

 imidlertid blankt afvist af journalisten.
Klagerne har gjort gældende, at det er i strid med  

 god presseskik, at journalisten ikke under telefonsamtalen med  Peter  

  Brixtofte oplyste, at samtalen blev optaget på bånd med henblik  

 på gengivelse i en udsendelse.
Således som det blev oplyst over  

 for  Peter  Brixtofte, var samtalens formål at drøfte, om han  

 ville medvirke i et interview samme dag.
Samtalen sluttede med, at  Peter  

  Brixtofte - efter at have fået oplyst forlægget - afviste at  

 medvirke i et interview.
Der var på intet tidspunkt tale om, at  

 samtalen i sig selv var et interview - endsige at den kunne afspilles i en  

 TV-udsendelsen.
Klagerne har anført, at det er korrekt, at  Peter  

  Brixtofte har erfaring med interviews til pressen.
Netop derfor vidste  

  Peter  Brixtofte, at det ikke er skik at optage telefonsamtaler uden  

 modpartens vidende med henblik på senere afspilning i en TV-udsendelse.  

 Det fremgår klart af  Peter  Brixtoftes udtryksform under  

 telefonsamtalen, at han ikke anså samtalen som genstand for  

 offentliggørelse.
I presseetisk henseende må det ved et  

 sædvanligt journalistisk referat af en samtale være  

 afgørende, om det refererede indhold af samtalen er meddelt  

 journalisten "off-record" eller ej. "Off-record"-kriteriet er imidlertid ikke  

 anvendeligt i bedømmelsen af afspilningen på TV af en hemmeligt  

 båndet telefonsamtale, idet modparten, her borgmester  Peter  

  Brixtofte, ikke havde nogen grund til at tro, at samtalen ville blive brugt  

 på denne måde.
 Klagerne har henvist til Pressenævnets kendelse i  

 sag nr. 33/1993, direktør S.J., Radio Fredericia, mod Vejle Lokal  

 Radio og til Pressenævnets kendelse i sag nr. 100/1996, K mod TV 2,  

 hvoraf fremgår, at afspilningen i en TV-udsendelse af en  

 båndoptagelse, der var optaget, uden at klageren klart var oplyst om,  

 at der var tale om en optagelse med henblik på udsendelse, i sig selv  

 som udgangspunkt er i strid med god presseskik.
Klagerne har endelig anført, at redigeringen af  

 båndoptagelsen er sket i strid med god presseskik, idet  Peter  

  Brixtoftes afsluttende bemærkning "det er for useriøst" var et  

 svar på en - bortklippet - påstand fra journalisten om, at denne  

 havde "dokumentation" for, at  Peter  Brixtofte havde modtaget kr. 50.000 fra  

  Svend  Petersen.  Peter  Brixtofte bemærkede, at eftersom  

 påstanden var usand, kunne han ikke forstå, hvordan journalisten  

 kunne have dokumentation for den.
Journalisten svarede, at "dokumentationen"  

 bestod i et vidneudsagn fra tidligere viceborgmester  P.E.  Gustafsson.
Da  

 denne er kendt som en indædt og hensynsløs modstander af  Peter  

  Brixtofte, afviste  Peter  Brixtofte "dokumentationen" med  

 bemærkningen om, at det var for "useriøst". Således som  

 samtalen er tilklippet i udsendelsen, er  Peter  Brixtoftes bemærkning  

 "det er for useriøst", fremstillet som et svar på den urigtige  

 påstand om, at  Svend  Petersen havde givet 50.000 kr. - og ikke som  

 karakteristik af den angivne "dokumentation". Der er således sket en  

 forvanskning af samtalen.
 Klagerne har gjort gældende, at Pressenævnet  

 bør have den originale båndoptagelse udleveret med henblik  

 på en efterprøvelse heraf.
 Danmarks Radio har afvist at bringe det ønskede  

 genmæle og har i en udtalelse anført, at det er vigtigt at  

 fastslå, at "Rapporten" beskæftiger sig med  Svend  Petersens  

 aktiviteter inden for salg/køb og forvaltning af forskellige  

 ejendomme, og at programmet som et element i denne sammenhæng ser  

 på hans forretninger i Farum kommune og på  Peter  Brixtoftes  

 engagement i konflikterne mellem  Svend  Petersen og kommunen.
 Programmet dokumenterer således, at borgmester  

  Peter  Brixtofte gentagne gange deltager aktivt i behandlingen af sager, der  

 involverer  Svend  Petersen.
Danmarks Radio har vedrørende  

"hønsehuset" anført, at ingen ved gennemsyn af  

 programmet kan få den opfattelse, at de kommunale udvalg holder  

 hånden over  Svend  Petersen, og at det heller ikke er muligt at  

 få den opfattelse, at sagen hele tiden afventer en politianmeldelse.  

 Danmarks Radio erkender, at der er tale om en kronologisk fejl, idet man af  

 udsendelsen får det indtryk at mødet mellem  Peter  Brixtofte,  

  P.E.  Gustafsson og  Svend  Petersen på Regattapavillionen afholdes  

 før  Peter  Brixtoftes brev til kommunens ejendomsudvalg.
Denne fejl  

 ændrer imidlertid ikke ved den journalistiske pointe - at begge  

 begivenheder finder sted i en situation, hvor  Svend  Petersen er truet af  

 politisager.
 Danmarks Radio har afvist, at uddraget af brevet til  

 ejendomsudvalget er misvisende, idet uddraget viser, med hvilke argumenter  

  Peter  Brixtofte går ind i sagen.
Vedrørende de ulovlige tilbygninger har  

 Danmarks Radio anført, at det fremgår af det brev, som  Peter  

  Brixtofte har sendt til Hillerød politi (fremlagt som bilag i sagen),  

 at "det vil derfor efter borgmesterens opfattelse være  

 hensigtsmæssigt at søge sagens behandling i Kriminalretten  

 udsat, idet der er mulighed for at spørgsmålet om  

 idømmelse af tvangsbøder kan bortfalde som en konsekvens af  

 lovliggørelse." Danmarks Radio har videre anført, at det  

 afgørende for redaktionen er, at sagens hovedpunkt - nedrivningen -  

 bortfaldt, da byggeriet blev lovliggjort, og at grundlaget for en retssag var  

 væk, da  Svend  Petersen efterfølgende vedtog en  

 bøde.
 Vedrørende støjgenerne har Danmarks  

 Radio anført, at Teknisk udvalg ikke er enig med  Peter  Brixtofte i  

 hans vurdering af de forvaltningsretlige problemer i sagen, og at  Peter  

  Brixtofte i øvrigt selv samme dag overtræder  

 forvaltningsreglerne ved at genoptage sagsbehandlingen på et tidspunkt,  

 hvor denne burde være stoppet.
Danmarks Radio har vedrørende klagen over  

overtrædelse af god presseskik anført, at Danmarks Radio  

 den 13. november 1996 søgte om aktindsigt i al korrespondance mellem  

 kommunen og  Svend  Petersen.
Danmarks Radio specificerede perioden og  

 eksemplificerede hvilke ejendomme og adresser, der specielt ønskedes  

 aktindsigt omkring.
Den 20. november 1996 meddelte kommunen afslag  

 herpå.
Danmarks Radio har i den forbindelse anført, at  

 kommunen ikke i tilstrækkelig grad har været behjælpsom med  

 at fremskaffe de ønskede dokumenter.
Derimod fremlagde kommunen en  

 liste over sager, som redaktionen ønskede indsigt i, 3 timer  

 før udsendelsen skulle bringes.
 Danmarks Radio har i tilknytning hertil anført, at  

 den manglende aktindsigt ikke har haft betydning for konsistensen i  

 udsendelsen, idet redaktionen havde indsigt i væsentlige papirer i en  

 række af sagerne fra andre kilder.
 Danmarks Radio har endelig anført, at redaktionen  

 under hele forløbet har gjort sig store anstrengelser for at få  

 svar fra såvel kommunens forvaltning som  Peter  Brixtofte.
Danmarks Radio har vedrørende  

telefonsamtalen anført, at redaktionen i flere dage havde  

 forsøgt at få et interview med [navn) eller få hans  

 kommentarer.
Det er i den forbindelse gentagne gange blevet oplyst til  

 sekretærer og ledende embedsmænd i kommunen, at emnet for  

 samtalen er  Peter  Brixtoftes forhold til  Svend  Petersen og indholdet i de  

 forskellige sager, og at det optimale ville være, at  Peter  Brixtofte  

 medvirker i et TV-interview om dette.
 Danmarks Radio har vedrørende baggrunden for, at  

 man valgte at udsende dele af båndoptagelsen anført:
" Peter  Brixtofte er som borgmester i Farum kommune,  

 nuværende medlem af folketinget for Venstre og tidligere minister  

 særdeles fortrolig med såvel den skrevne som den elektroniske  

 presse.
Det er vores påstand, at  Peter  Brixtofte gennem sine mange  

 år i politik er bekendt med pressens arbejdsmetoder - herunder de  

 særlige forhold omkring "off-record" samtaler.
Disse samtaler - hvor  

 den interviewede person tydeligt gør opmærksom på, hvad  

 der IKKE kan citeres - er et meget kendt og benyttet arbejdsredskab i  

 journalistik - især på Christiansborg, hvor metoden bruges til at  

 "briefe" journalister med baggrundsviden, som ikke ønskes fremlagt  

 officielt.
Det forekommer helt umuligt, at  Peter  Brixtofte gennem sine  

 mange år i politik ikke skulle have stiftet bekendtskab med  

 "off-record" samtalen og benyttet sig af den.
 ...
 For så vidt der er ikke er tale om en "off-record"  

 samtale, vil journalisten enten nedskrive eller optage samtalen med henblik  

 på at offentliggøre indholdet eller dele af indholdet i  

 samtalen. .... Det afgørende må efter vores opfattelse  

 være, om samtalen er "off-record" eller ej.
.. Den måde vi vælger at offentliggøre  

 indholdet af samtalen på er - det medgiver vi - anderledes, end det  

 traditionelt sker.
Det vil i den skrevne presse være normal praksis, at  

 offentliggørelsen sker i sammenfattet form - men i de senere år  

 er det i stadig større omfang blevet normalt, at  

 offentliggørelsen af den slags korte samtaler sker som direkte  

 afskrift af spørgsmål og svar.
I de elektroniske medier vil offentliggørelsen af  

 denne type samtaler typisk ske ved, at den interviewedes synspunkter  

 læses op i en såkaldt speak.
Når vi i "Rapporten" - i denne  

 særlige sag - har valgt at offentliggøre samtalen ved at  

 afspille spørgsmål og svar på linie med en praksis i de  

 skrevne medier, så skyldes det hele forløbet, hvor vi gentagne  

 gange forsøger at få etableret kontakt til  Peter  Brixtofte med  

 henblik på at få hans kommentarer til sagen - uden held.
Samtidig  

 gør vi under hele forløbet grundigt rede for, hvad vi vil tale  

 med  Peter  Brixtofte om - han er orienteret om emnet og "tages ikke på  

 sengen" af spørgsmålene.
Da  Peter  Brixtofte vælger at  

 svare på spørgsmål under telefonsamtalen, finder vi det  

 forsvarligt at offentliggøre spørgsmål og svar - for  

 på den måde at præsentere  Peter  Brixtoftes egne udsagn  

 for seerne - fremfor et oplæst sammendrag." Danmarks Radio har videre afvist, at telefonsamtalen  

 skulle være manipuleret i den form, den blev offentliggjort, og har  

 anført, at der er foretaget en redigering efter helt normale  

 journalistiske og presseetiske principper, således at det udsendte gav  

 et fair og dækkende indtryk af indholdet i samtalen.
 Danmarks Radio har i tilknytning hertil afvist at  

 fremlægge båndoptagelsen af telefonsamtalen, idet er er tale om  

 ikke-udsendt materiale.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Kate Bluhme og Leif Max  

 Hansen.
 Pressenævnet udtaler:
Pressenævnet bemærker indledningsvis, at det  

 er mediet og ikke den enkelte journalist, der er indklaget for  

 Pressenævnet.
Det skal desuden bemærkes, at nævnet ikke har  

 mulighed for at kræve båndoptagelsen af telefonsamtalen mellem  

  Peter  Brixtofte og journalisten udleveret fra Danmarks Radio.
Danmarks Radio har erkendt, at der er tale om en  

 kronologisk fejl i forbindelse med udsendelsens omtale af sagen  

 vedrørende "hønsehuset". Pressenævnet finder, at denne  

 fejl er af en sådan faktisk karakter, at klagerne er berettiget til et  

 genmæle i relation hertil.
Klagerne kan derfor - hvis det ønskes  

 - kræve følgende genmæle bragt:
"I TV-udsendelsen fremstod forløbet således,  

 at Farum kommunes borgmester afholdt et frokostmøde med  Svend  

  Petersen, hvorefter borgmesteren greb ind i sagen og skrev til Kommunens  

 ejendomsudvalg.
Dette er ikke korrekt, idet det pågældende brev  

 fra borgmesteren til ejendomsudvalget er dateret 3/4 år før,  

 mødet med  Svend  Petersen fandt sted." Pressenævnet finder, at udsendelsen ikke i  

 øvrigt indeholder oplysninger af en sådan faktisk forkert og  

 skadevoldende karakter, at det berettiger til et genmæle.  

 Pressenævnet har i den forbindelse lagt vægt på, at  

 udsendelsens omtale af forholdet mellem  Svend  Petersen og kommunen  

 indeholder et sammendrag af et flerårigt forløb, og at det  

 derfor er naturligt, at der er sket en forenkling af sagsforløbet.
 Pressenævnet finder ikke, at der er  

 tilstrækkeligt grundlag for at kritisere Danmarks Radios  

 bestræbelser på at kontrollere udsendelsens oplysninger, herunder  

 ved at indhente oplysninger fra kommunen.
Vedrørende klagen over, at en telefonsamtale mellem  

 udsendelsens tilrettelægger og  Peter  Brixtofte blev brugt i  

 udsendelsen, lægger Pressenævnet til grund, at der inden samtalen  

 har været gjort flere forsøg fra Danmarks Radios side på  

 at etablere kontakt til  Peter  Brixtofte, og at der herunder blev gjort  

 opmærksom på, at henvendelsen tog sigte på at indhente  

  Peter  Brixtoftes kommentar - optimalt i form af medvirken i et tv-interview  

 - til hans forhold til  Svend  Petersen og til indholdet i de forskellige  

 sager.
Under hensyn hertil, og da  Peter  Brixtofte som erfaren politiker og  

 debattør må være bekendt med, under hvilke vilkår  

 samtaler med medier får karakter af fortrolighed ("off-record"), anser  

 Pressenævnet det ikke i sig selv for stridende mod god presseskik, at  

 telefonsamtalen blev brugt i udsendelsen.
 Imidlertid finder nævnet, at det strider imod god  

 presseskik, at redigeringen af telefonsamtalen har fjernet den del, hvoraf  

 det fremgår, at  Peter  Brixtoftes bemærkning "Det er simpelthen  

 for useriøst" skyldes  P.  E.  Gustafssons rolle som kilde til  

 oplysningen om det påståede valgkampbidrag.
 På dette punkt udtaler Pressenævnet derfor sin  

 kritik af Danmarks Radio.
I medfør af medieansvarslovens § 49  

 pålægges det herefter den ansvarshavende redaktør af  

 Danmarks Radio at offentliggøre følgende kendelse fra Pressenævnet:
 "Pressenævnet har udtalt kritik af Danmarks Radio i  

 anledning af udsendelsen "Rapporten" på DR1 den 4. december 1996. I  

 udsendelsen blev der bl.a. foretaget en kritisk gennemgang af forholdet  

 mellem entreprenør  Svend  Petersen og Farum kommune.
Farum kommune og borgmester  Peter  Brixtofte har klaget  

 til Pressenævnet over udsendelsen.
De mener, at god presseskik er  

 overtrådt, bl.a. fordi der blev bragt uddrag af en telefonsamtale  

 mellem  Peter  Brixtofte og journalisten, uden at  Peter  Brixtofte var  

 orienteret om, at samtalen blev optaget med henblik på udsendelse i tv.  

 Samtidig klages over, at Danmarks Radio har afvist at bringe et genmæle  

 fra klagerne vedrørende 3 sager omtalt i udsendelsen.
Pressenævnet udtaler: Danmarks Radio har erkendt, at  

 der var tale om en fejl i beskrivelsen af et tidsforløb i en af  

 sagerne.
Denne fejl var af en sådan faktisk og skadevoldende karakter,  

 at klagerne er berettiget til at komme til orde med deres opfattelse af sagen  

 i form af et genmæle.
Vedrørende klagen over, at telefonsamtalen blev  

 brugt, lægger Pressenævnet til grund, at der inden samtalen  

 mellem journalist  Jens  Olaf  Jersild og  Peter  Brixtofte har været  

 gjort flere forsøg fra Danmarks Radios side på at etablere  

 kontakt til  Peter  Brixtofte, og at der herunder blev gjort opmærksom  

 på, at henvendelsen tog sigte på at indhente  Peter  Brixtoftes  

 kommentarer til hans forhold til  Svend  Petersen - helst i form af  Peter  

  Brixtoftes medvirken i et tv-interview.
Under hensyn hertil, og da  Peter  

  Brixtofte som erfaren politiker og debattør må være  

 bekendt med, hvornår samtaler med medier får karakter af  

 fortrolighed, finder Pressenævnet, at det ikke i sig selv er i strid  

 med god presseskik, at telefonsamtalen blev brugt.
Imidlertid strider det mod god presseskik, at der ved  

 redigeringen af telefonsamtalen blev fjernet den del, hvoraf det  

 fremgår, at  Peter  Brixtoftes bemærkning "Det er simpelthen for  

 useriøst" sigtede til, at det var  P.  E.  Gustafsson, der var kilde  

 til oplysningen om et påstået valgkampbidrag." Afsagt den 6. maj 1997.
