Nr BSF 69 Forslag til folketingsbeslutning om oprettelse af rådgivningscentre for  

 børn og forældre Fremsat af Bente Juncker (CD) Mimi Jakobsen (CD) Arne Melchior (CD) den 18. februar 1992 Folketinget opfordrer regeringen til i næste folketingsår at fremsætte lovforslag om oprettelse af rådgivningscentre for børn og forældre efter følgende retningslinjer:
- Der etableres over en kortere årrække uafhængige rådgivningscentre for  

 børn og forældre.
Centrene fungerer selvstændigt og uafhængigt af  

 myndighederne.
 - Rådgivningscentrene placeres fysisk på steder, hvor børn og forældre  

 færdes i det daglige.
 - Rådgivningen varetages af en mindre stab, der kan omfatte en psykolog,  

 socialrådgiver, forældre og suppleres eventuelt med frivillig arbejdskraft.
 - Rådgivningen finansieres af kommunerne, og udgifterne, der er forbundet  

 hermed, indgår i fastsættelsen af de kommunale bloktilskud.
 - Flere mindre kommuner kan eventuelt løse opgaven i fællesskab.
Bemærkninger til forslaget Formålet er at få udskilt rådgivning fra den myndighed, som i givet fald  

 kan tvangsfjerne børn.
Det er en kendsgerning, at der er et behov hos mange børn og forældre for  

 at kunne få råd og vejledning i en lang række situationer i hverdagen, som  

 let kan udvikle sig i alvorlig retning, hvor indgriben fra de sociale  

 myndigheder ikke kan undgås.
Mange vægrer sig ved på egen hånd at ty til den  

 sociale forvaltning af angst for straks at blive »en sag« i  

 sagsbehandlerens arkiv.
De frygter at påkalde sig uheldig og måske helt  

 unødvendig opmærksomhed hos den myndighed, der i givet fald kan foretage en  

 tvangsfjernelse.
Det er forslagsstillernes tanke, at et sådant uafhængigt rådgivningsorgan  

 vil kunne forebygge, at en del problemer får lov at blive til egentlige  

 »sager«.
Det finder CD godtgjort af de resultater, der kendes fra  

 allerede eksisterende rådgivninger i større byer på såvel kommunal som privat  

 basis.
Rådgivningens indhold kan være mangeartet.
Et problems løsning kunne måske  

 være et godt råd med hensyn til, om det f.eks. kunne være hensigtsmæssigt at  

 lade et barn skifte daginstitution, flytte til en anden klasse i skolen eller  

 måske flytte til en helt anden skole, herunder eventuelt efterskole.
Andre  

 problemer kan være af en langt tungere karakter, og det skal derfor  

 præciseres, at i tilfælde, hvor der optræder vold, incest og lignende, gælder  

 den almindelige oplysningspligt, som borgerne har over for myndighederne,  

 ligesom personer ansat i det offentlige system har skærpet oplysningspligt.
CD understreger, at den fysiske placering af sådanne rådgivninger bør være  

 nær ved steder, hvor børn og forældre færdes naturligt i dagligdagen.
Der  

 tænkes her på det lokale idrætscenter, indkøbscenter, skole, bibliotek eller  

 lignende centrale steder.
Forslagsstillerne forestiller sig, at rådgivningen kan have åbent et par  

 eftermiddage pr. uge.
Det forudsættes, at der stilles telefon til rådighed.  

 En klar forudsætning er, at brugerne skal føle sig forsikret om, at de ikke  

 registreres eller journaliseres i noget arkiv.
Udgifterne fordeles ligeligt mellem stat og kommuner med 50 pct. til hver.  

 Forslaget menes dog ikke at medføre nogen væsentlig økonomisk belastning.
CD  

 forventer, at man efter gennemførelse af forslaget vil kunne klare et vist  

 antal sager, der ellers havde måttet behandles i de sociale forvaltninger.  

 Der ligger heri ikke nogen forestilling om, at sådanne rådgivninger kan  

 nedbringe antallet af tunge tvangsfjernelsessager.
