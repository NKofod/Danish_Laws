Bekendtgørelse om afregning mellem Fjordforbindelsen Frederikssund og Vejdirektoratet I medfør af § 10, stk. 8, i lov nr. 1519 af 27. december 2014 om en ny fjordforbindelse ved Frederikssund fastsættes:
 § 1. Fjordforbindelsen Frederikssund skal betale Vejdirektoratet for at varetage forretningsfører-, administrations-, projekterings-, udbuds- og kontraktopgaver samt opgaver vedrørende gælds- og formueforvaltning.
 Stk. 2. Betalingen for de i stk. 1 nævnte opgaver skal være kostprisbaseret.
 Stk. 3. Vejdirektoratet fører særskilt regnskab over de direkte omkostninger forbundet med varetagelsen af de i stk. 1 nævnte opgaver og udarbejder en opgørelse over tidsforbruget for de af Vejdirektoratets medarbejdere, der udfører opgaver for Fjordforbindelsen Frederikssund i henhold til stk. 1.
Stk. 4. Betalingen for de medarbejdere i Vejdirektoratet, der udfører opgaver for Fjordforbindelsen Frederikssund omfatter en forholdsmæssig andel af omkostningerne til løn og pension m.v. samt en forholdsmæssig andel af Vejdirektoratets faste omkostninger, løn til administrativt personale, husleje, it mv.
Den forholdsmæssig andel af såvel løn- og pensionsomkostninger m.v. samt faste omkostninger skal ses i forhold til det samlede gennemsnitlige antal medarbejdere i Vejdirektoratet i kalenderåret samt i forhold til den tid, som de pågældende medarbejdere har brugt på at udføre opgaver for Fjordforbindelsen Frederikssund.
§ 2. De i § 1 nævnte omkostninger skal betales af Fjordforbindelsen Frederikssund i 12 månedsvise rater.
Hver rate forfalder til betaling den sidste hverdag i måneden.
A conto betalingen for regnskabsåret 2015 skal dog betales i én rate med forfald den 30. juni 2016. Forsinket betaling udløser morarente i henhold til rentelovens § 5, stk. 1.
 Stk. 2. Størrelsen af raterne fastsættes af Vejdirektoratet efter høring af bestyrelsen i Fjordforbindelsen Frederikssund.
Stk. 3. For regnskabsåret 2015 fastsættes en a conto ratebetaling til Vejdirektoratet på baggrund af driftsbudgettet for det pågældende år.
Betalingen til Vejdirektoratet reguleres fra og med regnskabsåret 2016 ud fra de reelle omkostninger for det forudgående år opgjort i forbindelse med Vejdirektoratets årsrapport, idet der dog justeres for regnskabsårets længde og eventuelle særlige forhold.
En eventuel positiv eller negativ difference reguleres i den førte ratebetaling for det kommende år.
Differencen forrentes ikke.
 § 3. Bekendtgørelsen træder i kraft den 30. juni 2016. Betalingsforpligtelsen i § 1, stk. 1, indtræder dog med virkning fra tidspunktet for virksomhedens stiftelse.
