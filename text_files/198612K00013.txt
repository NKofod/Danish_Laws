Nr LSF 13 Forslag til Lov om marginspekulation m.v.
Fremsat af industriministeren (Niels Wilhjelm) den 7. oktober 1986 Vedtaget ved tredjebehandling den 17. oktober 1986 Lov nr 728 af 29/10/1986 § 1. Industriministeren kan fastsætte regler for:
a) optagelse af lån til erhvervelse af værdipapirer, b) salg af lånte værdipapirer og c) indgåelse af terminsforretninger og lignende forretninger i værdipapirer.
Stk. 2. I forskrifter, der udstedes af industriministeren i medfør af denne lov, kan der fastsættes straf af bøde for overtrædelse af bestemmelser i forskrifterne.
 § 2. Loven træder i kraft dagen efter bekendtgørelsen i Lovtidende.
 § 3. Loven gælder ikke for Færøerne og Grønland.
Oprindeligt fremsat lovforslag Blad nr 15 § 1 Industriministeren kan fastsætte regler for:
a) optagelse af lån til erhvervelse af værdipapirer, b) salg af lånte værdipapirer og c) indgåelse af terminsforretninger og lignende forretninger i værdipapirer.
Stk. 2. I forskrifter, der udstedes af industriministeren i medfør af denne lov, kan der fastsættes straf af bøde for overtrædelse af bestemmelser i forskrifterne.
§ 2 Loven træder i kraft dagen efter bekendtgørelse i Lovtidende.
§ 3 Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger Lovforslaget er et af elementerne i regeringens initiativer til fremme af opsparingen og nedbringelse af gældsætningen, som omtalt i statsministerens åbningsredegørelse til folketinget den 7.
 oktober 1986.
Baggrunden for dette lovforslag er, at søge at lægge visse begrænsninger på de spekulationsforretninger, som har præget markedet i den senere tid for derved at mindske udsvingene på obligations- og aktiemarkedet.
Lovforslaget er udformet som en bemyndigelsesbestemmelse, der giver ministeren mulighed for at fastsætte regler, således at privatpersoner, der foretager marginspekulation, skal have en vis egenfinansieringsandel.
 Det nærmere bekendtgørelsesarbejde vil ske i samarbejde med bl.a.
 Nationalbanken.
Lovforslaget har ingen økonomiske eller finansielle konsekvenser for stat og kommune.
Bemærkninger til de enkelte bestemmelser Til § 1 Det foreslås, at industriministeren bemyndiges til at fastsætte regler, der begrænser muligheden for at foretage marginspekulation.
Ved en marginforretning forstås sædvanligvis, at der for lånte og oftest delvis egne midler købes værdipapirer for på et senere tidspunkt at sælge med fortjeneste (hausse). En marginforretning kan ligeledes gennemføres ved salg af lånte værdipapirer med henblik på tilbagekøb (baisse).
Det vil i den bekendtgørelse, som vil blive udstedt i medfør af loven, blive fastsat, at marginspekulation omfatter såvel spekulation i obligationer, aktier m.v. som terminsforretninger vedrørende sådanne papirer.
Der vil i bekendtgørelsen blive fastsat en vis egen-finansieringsandel ved marginspekulation.
Størrelsen af egen-finansieringsandelen er på indeværende tidspunkt ikke endeligt fastsat.
Det skyldes, at der endnu ikke er taget stilling til, om egen-finansieringsandelen skal være et kontantindskud, eller om det også kan være i form af særskilt sikkerhed, men det må formodes, at andelen vil være i størrelsesordenen 10 til 30 pct.
Tilsvarende vil der blive stillet krav til sikkerheden for terminsforretningernes indgåelse.
Bemyndigelsen omfatter efter forslaget ikke kursgarantiordninger, fordi denne form for kontrakter ikke kan anses for at være spekulation.
Det er tanken, at reglerne om marginspekulation ikke skal finde anvendelse på finansielle institutter under tilsyn, da marginforretninger er en naturlig del af deres erhvervsvirksomhed.
