 Et byrådsmedlem havde som eneanpartshaver i to selskaber ydet sig selv  

 lån og undladt at udarbejde årsregnskab.
Den pågældende ansås for valgbar (Fra Valgbarhedsnævnet til et byråd, j.nr. 536/1997).
 I brev af 20. august 1997 har X-Kommune i medfør af § 101, stk. 1, jf.  

 stk. 3, i den kommunale valglov forelagt spørgsmålet om  

 kommunalbestyrelsesmedlem NNs valgbarhed for Valgbarhedsnævnet, idet to  

 medlemmer af X Kommunalbestyrelse har gjort gældende, at NN ikke er valgbar  

 på grund af straf idømt ved Retten i YY den 1. juli 1997.
 Det fremgår af sagen, at NN som eneanpartshaver i Selskabet PP ydede sig  

 selv lån, som i regnskabet af 30. april 1990 blev opgjort til 85.000 kr.,  

 hvilket blev opretholdt indtil den 15. marts 1995, hvor der blev afsagt  

 konkursdekret over selskabet, ligesom NN som eneanpartshaver i det pågældende  

 selskab ikke udarbejdede årsregnskab i perioden 1. maj 1993 til 30. april  

 1994.
 Det fremgår endvidere, at NN som eneanpartshaver i selskabet RR ydede sig  

 selv lån på 99.853,12 kr., som blev opretholdt indtil den 18. august 1995,  

 hvor der blev afsagt konkursdekret over selskabet, ligesom NN ikke  

 udarbejdede årsregnskab i perioden 1. maj 1993 til 30. april 1994 for det  

 pågældende selskab.
 Retten i YY idømte NN en bøde på 12.000 kr. med forvandlingsstraf på hæfte  

 i 10 dage for overtrædelse af anpartsselskabslovens § 131, stk. 1, og stk. 2,  

 jf. § 84, stk. 1, nu § 80, stk. 2, jf. § 49, stk. 1, og årsregnskabsloven §  

 65, stk. 1, jf. § 2, stk. 1.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
