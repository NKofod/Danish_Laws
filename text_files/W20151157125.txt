Offererstatningslovens § 6 a - nedsættelse på grund af egen skyld eller accept af risiko, nævnets j.nr. 14-520-04428 Ansøger blev under en havnefest, hvor der opstod slagsmål mellem ansøgers vennegruppe og en anden gruppe, stukket fire gange med en kniv.
Ansøger forklarede til politiet, at han blev ringet op af en af de venner, han ankom til havnefesten med, og blev bedt om at komme hen til vennegruppen, da gruppen havde problemer med en anden gruppe.
Ansøger gik derfor hen til sin vennegruppe, hvorefter de to grupper kom i slagsmål.
Ansøger sparkede ud efter en af personerne i den anden gruppe og ramte denne i maven.
Grupperne gik efterfølgende hver til sit, og ansøger opdagede da, at han var blevet stukket med en kniv.
Nævnet besluttede at anse ansøgers tilskadekomst for omfattet af offererstatningsloven, men traf samtidig afgørelse om at nedsætte ansøgers eventuelle fremtidige erstatning og godtgørelse med 1/3 under henvisning til offererstatningslovens § 6 a.
Nævnet lagde i den forbindelse vægt på, at ansøger selv havde opsøgt en situation, som måtte forventes at ende med et sammenstød, hvor det efter nævnets opfattelse ikke var upåregneligt, at der kunne indgå kniv.
Nævnet fandt således, at ansøger havde optrådt meget uforsigtigt.
Nævnet lagde endvidere vægt på, at statsadvokaten havde besluttet at opgive sigtelsen mod de formodede gerningsmænd under henvisning til, at statsadvokaten ikke forventede, at en domstol ville finde skadevolderne skyldige, da der i sagen var tale om modstridende forklaringer vedrørende hændelsesforløbet.
