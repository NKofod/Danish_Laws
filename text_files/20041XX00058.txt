Skriftlig fremsættelse (27. oktober 2004) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 ændring af lov om valg til Folketinget, lov om valg af danske medlemmer til  

 Europa-Parlamentet og lov om kommunale valg (Adgang til benyttelse af  

 elektroniske valglister og elektroniske brevstemmeprotokoller, opgørelse af  

 personlige stemmer for hvert afstemningsområde, elektronisk indsendelse af  

 valgbøger til indenrigs- og sundhedsministeren m.v.) (Lovforslag nr.
L 62).
Ved forslaget gives der mulighed for, at kommunalbestyrelsen  

 ved folketingsvalg, Europa-Parlamentsvalg og kommunale valg kan beslutte, at  

 der for et eller flere eller alle afstemningsområder i kommunen skal benyttes  

 en elektronisk valgliste, samt at brevstemmeprotokollen skal føres  

 elektronisk.  

 Herved vil der blive mulighed for en mere fleksibel tilrettelæggelse af  

 afstemningen på valgdagen, herunder ved at vælgeren kan henvende sig ved det  

 valgbord, hvor køen er kortest.
Endvidere bliver der mulighed for en mere  

 fleksibel tilrettelæggelse af registreringen af de modtagne brevstemmer.  

 Baggrunden for forslaget er en henvendelse herom fra Københavns, Aalborg,  

 Odense, Glostrup, Høje-Taastrup og Frederiksberg Kommuner.
Ved forslaget indføres endvidere ved folketingsvalg og  

 Europa-Parlamentsvalg den ordning, at der ved fintællingen skal ske en  

 opgørelse for hvert afstemningsområde af antallet af personlige stemmer for  

 hver kandidat samt antallet af partistemmer/listestemmer for hvert  

 parti/kandidatliste og ikke blot som i dag for hele opstillingskredsen.
Den  

 nævnte opgørelse for hvert afstemningsområde skal vedlægges valgbogen som et  

 bilag.
Ministeren bemyndiges til at bestemme, at valgbogen med bilag skal  

 indsendes elektronisk.
Herved sikres, at ministeriet kan offentliggøre  

 oplysninger om kandidaternes personlige stemmetal m.v. på  

 afstemningsområdeniveau og ikke blot på opstillingskredsniveau, samt at  

 ministeriet kan kontrollere også denne del af valgbestyrelsernes fintællinger  

 på  

 afstemningsområdeniveau.
Henvendelsen fra de nævnte kommuner vedrører ud over  

 elektroniske valglister muligheden for på et senere tidspunkt at indføre  

 elektronisk stemmeafgivning på afstemningsstederne og uovervåget  

 stemmeafgivning via internettet ved hjælp af digital signatur.
I den  

 anledning  

 tilkendegives i lovforslagets bemærkninger, at Indenrigs- og  

 Sundhedsministeriet vil se positivt på konkrete forslag til forsøg med  

 elektronisk stemmeafgivning på afstemningsstedet med henblik på eventuel  

 tilvejebringelse af lovhjemmel til et sådant forsøg  uanset de ulemper,  

 der  

 knytter sig til elektronisk stemmeafgivning navnlig vedrørende manglende  

 folkelig kontrol med valgprocessen og valgresultatet.
Endvidere  

 tilkendegives,  

 at det efter Indenrigs- og Sundhedsministeriets opfattelse ikke vil være  

 hensigtsmæssigt, at der tages skridt med henblik på at indføre adgang til  

 uovervåget stemmeafgivning ved valg til politiske organer (Folketinget,  

 Europa-Parlamentet og de kommunale råd) og landsdækkende folkeafstemninger.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
