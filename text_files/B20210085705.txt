Bekendtgørelse om landsplandirektiv for overførsel af kystnært sommerhusområde til byzone i Vordingborg kommune I medfør af § 3, stk. 1, og § 5 b, stk. 6, i lov om planlægning, jf. lovbekendtgørelse nr. 1157 af 1. juli 2020, fastsættes:
Formål § 1.  Bekendtgørelsen har til formål at muliggøre, at et sommerhusområde inden for kystnærhedszonen kan overføres til byzone uanset planlovens § 5 b, stk. 1, nr. 3.
Områdets afgrænsning § 2. Bekendtgørelsen gælder for et sommerhusområde i Vordingborg Kommune, som vist på bilag 1.
Mulighed for overførsel til byzone § 3. Kommunalbestyrelsen kan uanset planlovens § 5 b, stk. 1, nr. 3, overføre sommerhusområdet nævnt i § 2 til byzone ved kommune- og lokalplanlægning, hvis planlovens generelle kriterier for udlæg af arealer til byzone er opfyldt, jf. dog §§ 4-5.
Betingelser for overførsel til byzone § 4. Muligheden for at overføre et sommerhusområde til byzone efter § 3 gælder i et tidsrum på op til 3 år fra bekendtgørelsens ikrafttræden.
 § 5.  Kommunalbestyrelsen skal ved kommune- og lokalplanlægning for området inddrage hensyn til natur-, landskabs- og miljøinteresser og i relevant omfang fastlægge, hvorledes der sikres overensstemmelse mellem planlægningen og varetagelsen af disse hensyn.
Ikrafttræden § 6. Bekendtgørelsen træder i kraft den 17. maj 2021.
