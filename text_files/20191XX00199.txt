Skriftlig fremsættelse (20. november 2019) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om social service (Ændring af reguleringsbestemmelse vedrørende ydelsesloftet for tabt arbejdsfortjeneste) (Lovforslag nr.
L 69) Det fremgår af § 42 i lov om social service (herefter serviceloven), at kommunalbestyrelsen skal yde hjælp til dækning af tabt arbejdsfortjeneste til personer, der i hjemmet forsørger et barn under 18 år med betydelig og varigt nedsat fysisk eller psykisk funktionsevne eller indgribende kronisk eller langvarig lidelse.
Størrelsen af ydelsen fastsættes på baggrund af den tidligere bruttoindtægt, dog højst med et beløb på 27.500 kr. om måneden (ydelsesloftet). Dette beløb reguleres hvert år og udgør i dag 31.936. kr.
 På baggrund af Aftale om udmøntning af satspuljen i 2012, der er indgået den 18. november 2011 mellem den daværende regering (Socialdemokratiet, Det Radikale Venstre og Socialistisk Folkeparti) og Venstre, Dansk Folkeparti, Liberal Alliance og Det Konservative Folkeparti, blev ydelsesloftet i § 42 i serviceloven ændret med virkning fra 1. juli 2012. Samtidig med denne ændring burde der have været foretaget en nødvendig konsekvensændring i den tilhørende reguleringsbestemmelse i lovens § 182.
 Det fremgår af § 182 i serviceloven, at ydelsesloftet i lovens § 42 reguleres en gang årligt pr. 1. januar med 2,0 pct. tillagt eller fratrukket en tilpasningsprocent for det pågældende finansår, og at reguleringen foretages første gang den 1. januar 2012.
 Ifølge den politiske aftale skulle reguleringen have været foretaget første gang den 1. januar 2013. Ydelsesloftet har siden 1. juli 2012 været fastsat og efterfølgende reguleret i overensstemmelse med satspuljeaftalen for 2012. Den manglende konksekvensændring af loven har dog medført, at ydelsesloftet siden lovændringen i 2012 har været fastsat for lavt i forhold til servicelovens ordlyd.
 Med lovforslaget bringes ydelsesloftet i overensstemmelse med satspuljeaftalen for 2012. Konkret foreslås dette gennemført ved, at beløbet for ydelsesloftet på 27.500 kr., fremskrevet til 2020-niveau på 31.936 kr., indsættes i § 42 i serviceloven, og at lovens § 182 ændres således, at dette nye fremskrevne beløb for ydelsesloftet reguleres første gang den 1. januar 2021.
 Det bemærkes, at lovforslaget under hensyn til § 13, stk. 1, (30-dages fristen) i Folketingets forretningsorden fremsættes, før fristen for bemærkninger i forbindelse med den offentlige høring over udkastet til lovforslaget er udløbet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
