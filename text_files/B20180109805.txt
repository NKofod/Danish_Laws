Bekendtgørelse om ændring af bekendtgørelse om sikkerhed ved bestemte idrætsbegivenheder § 1 I bekendtgørelse nr. 650 af 26. juni 2008 om sikkerhed ved bestemte idrætsbegivenheder, som ændret ved bekendtgørelse nr. 697 af 18. juni 2013, bekendtgørelse nr. 1066 af 30. september 2014 og bekendtgørelse nr. 87 af 27. januar 2016, foretages følgende ændringer:
 1. Indledningen affattes således:
»I medfør af § 1, stk. 2, § 4, stk. 6 og 7, § 6, stk. 4, og § 9, stk. 4, i lov om sikkerhed ved bestemte idrætsbegivenheder, jf. lovbekendtgørelse nr. 1216 af 27. oktober 2015, fastsættes:« 2. § 2, stk. 6, affattes således:
»Stk. 6. Sager om autorisation efter denne bekendtgørelse behandles af politidirektøren i Midt- og Vestjyllands Politi.« § 2 Bekendtgørelsen træder i kraft den 1. september 2018.
§ 3 Sager om autorisation efter denne bekendtgørelse kan fortsat behandles af politidirektøren i Københavns Vestegns Politi indtil den 1. maj 2019, hvis ansøgeren har bopæl i Københavns politikreds, Københavns Vestegns politikreds, Nordsjællands politikreds, Midt- og Vestsjællands politikreds, Sydsjællands og Lolland-Falsters politikreds, Bornholms politikreds eller i udlandet.
