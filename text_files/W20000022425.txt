Skrivelse om, hvorvidt et  

 kommunalbestyrelsesmedlem, der er idømt 10 dagbøder á  

 500 kr. for overtrædelse af straffelovens § 267, er valgbar (Fra Valgbarhedsnævnet til en kommunalbestyrelse) Ved brev af 20. juli 2000 har X Kommunalbestyrelse i  

 henhold til den kommunale valglovs § 101, stk. 4, indberettet til  

 Valgbarhedsnævnet, at kommunalbestyrelsesmedlem NN den 16. juni 2000  

 ved Civilretten i Y er blevet idømt 10 dagbøder á 500  

 kr. for overtrædelse af straffelovens § 267.
 Det fremgår af sagen, at den pågældende  

 er idømt straf for overtrædelse af straffelovens § 267,  

 idet pågældende af retten fandtes at have fremsat en beskyldning,  

 der udgjorde en ærekrænkende sigtelse, om magtmisbrug i Danmarks  

 Radios regionalradio 10. august 1999 mod formand for teknisk udvalg i X  

 Kommune, uanset at ordene »misbruger sin indflydelse til egen vinding« ikke  

 udtaltes af den pågældende, men af speakeren, idet  

 pågældende bekræftede speakerens udsagn og gentog den i  

 omskrevet form.
 I denne anledning skal man meddele, at  

 Valgbarhedsnævnet har fundet, at den begåede handling ikke i  

 almindeligt omdømme gør den pågældende  

 uværdig til at være medlem af kommunale råd, jf. den  

 kommunale valglovs § 4.
 Den pågældende må derfor anses for  

 valgbar.
