På dertil given anledning skal ministeriet herved til vejledning for  

 kirkegårdsbestyrelserne redegøre for de i praksis fulgte regler om brugsret  

 til gravsteder.
Samtidig fastsættes nogle regler om udfærdigelse af  

 gravstedsbreve (gravfæstebreve).
I.
Brugsrettens stiftelse.
Gravsteder udlægges af kirkegårdsbestyrelsen eller den, der af  

 kirkegårdsbestyrelsen er bemyndiget hertil.
Uanset om der betales for  

 gravstedets udlæggelse eller ej, udsteder kirkegårdsbestyrelsen et  

 gravstedsbrev, der indeholder oplysning om gravstedets betegnelse og  

 størrelse (antal gravpladser), brugstidens længde samt eventuelle særlige  

 begrænsninger i brugsretten til gravstedet.
Henvises der om sidstnævnte  

 forhold til regler i kirkegårdsvedtægten, og indeholder gravstedsbrevet ikke  

 en gengivelse af disse regler, skal et eksemplar eller en ekstraktudskrift af  

 kirkegårdsvedtægten vedlægges gravstedsbrevet.
 Kan brugsretten til gravstedet undtagelsesvis ikke kræves fornyet, skal  

 dette fremgå af gravstedsbrevet.
 Kan overdragelse af brugsretten til andre kun ske med  

 kirkegårdsbestyrelsens samtykke, skal dette ligeledes anføres i  

 gravstedsbrevet.
 Endvidere skal gravstedsbreve fremtidig indeholde følgende bemærkning:
»Er en person, hvis nærmeste efterladte er umyndige børn, som på  

 grund af dødsfaldet midlertidigt er uden værge, begravet i et gravsted, der  

 erhverves i forbindelse med dødsfaldet, har børnene nye værge - og børnene  

 selv, hvis de forinden bliver myndige - ret til inden 1 år efter begravelsen  

 at kræve, at brugsretten overføres til børnene.
Den, der havde erhvervet  

 brugsretten til gravstedet, har i så fald krav på at få godtgjort sine  

 udgifter til gravstedets erhvervelse og anlæggelse.
Disse regler gælder dog  

 ikke, hvis børnene alle er over 15 år og har givet deres tilslutning til, at  

 brugsretten blev tillagt erhververen.« Er der tilført kirkegårdsprotokollen bemærkning om begrænsning af kredsen  

 af personer, som må begraves i gravstedet, skal tilsvarende bemærkning  

 påføres gravstedsbrevet.
 Beholdninger af de hidtil anvendte blanketter til gravstedsbreve kan  

 opbruges, såfremt blanketterne ændres eller suppleres i overensstemmelse med  

 foranstående.
II.
Brugsrettens indhold.
Brugsretten til et gravsted giver indehaveren (gravstedsbrugeren) ret til  

 at råde over dette i overensstemmelse med de bestemmelser herom, der  

 indeholdes i lovgivningen, kirkegårdsvedtægten og gravstedsbrevet.
Han kan -  

 med den nævnte begrænsning - lade gravstedet indhegne og beplante samt  

 forsyne med mindesmærker, ligesom han kan lade lig og urner jordfæste i  

 dette.
Han træffer bestemmelse om gravstedets vedligeholdelse og om eventuel  

 fornyelse af brugsretten.
Afdødes i testamentsform eller på anden måde  

 udtrykkeligt tilkendegivne ønsker angående gravstedets indretning og  

 vedligeholdelse m.v. bør dog - så vidt det er muligt - efterkommes.
 Tilkommer brugsretten flere i forening, kræves der enighed mellem de  

 pågældende om væsentlige dispositioner over gravstedet såsom foretagelse af  

 begravelser, flytning af lig og urner, anbringelse, ændring eller fjernelse  

 af mindesmærker og ændring af gravstedets anlægsplan.
 Enhver af de brugsberettigede kan dog på egen hånd træffe bestemmelse om  

 sin og ægtefællens begravelse i gravstedet, hvis dette kan ske uden at berøve  

 de øvrige berettigede mulighed for at træffe tilsvarende bestemmelse for  

 deres vedkommende.
 I forholdet mellem flere berettigede er det uden betydning, hvem der er  

 indehaver af gravstedsbrevet, og hvem der afholder udgifterne ved gravstedets  

 fornyelse og vedligeholdelse.
 Den, der har brugsret til et gravsted, kan forlange, at der i  

 kirkegårdsprotokollen foretages notering om hans brugsret.
Den, der retter henvendelse til kirkegårdsbestyrelsen angående foretagelse  

 af en væsentlig disposition over et gravsted, må afgive skriftlig erklæring  

 om, at han i forhold til andre brugsberettigede er beføjet til at lade den  

 omhandlede disposition foretage.
Endvidere skal han fremlægge skriftligt  

 samtykke fra personer, der måtte være noteret i kirkegårdsprotokollen som  

 brugsberettigede.
 Er rekvirenten kirkegårdsbestyrelsen ubekendt, må han legitimere sig.
 Til flytning af de i gravstedet jordfæstede lig og urner kræves - foruden  

 samtykke fra alle, der har brugsret til gravstedet, jvf. foran - samtykke fra  

 afdødes nærmeste pårørende.
 Såfremt der ikke ved en persons begravelse i gravstedet er taget forbehold  

 herimod, har en efterlevende ægtefælle ret til at blive begravet i  

 gravstedet.
 Kirkegårdsbestyrelsernes afgørelser i sager vedrørende brugsret til  

 gravsteder kan indbringes for kirkeministeriet.
III.
Brugsrettens overførelse ved arv.
A.
Var afdøde eneberettiget til et gravsted, tilfalder brugsretten afdødes  

 arvinger efter loven, uanset om disse iøvrigt tager arv efter afdøde.
Er der  

 blandt arvingerne en efterlevende ægtefælle, får ægteparrets fællesbørn dog  

 først brugsret til gravstedet efter den længstlevende ægtefælles død.  

 Efterlod afdøde sig særbørn, tilkommer brugsretten den efterlevende ægtefælle  

 og særbørnene i fællesskab.
Foranstående regler gælder kun, hvis afdøde ikke  

 havde truffet anden bestemmelse.
Derimod er det uden betydning, om afdøde  

 begraves i gravstedet.
B.
Erhverves der i forbindelse med dødsfaldet brugsret til et gravsted for  

 boets midler, finder de under A anførte bestemmelser tilsvarende anvendelse.
C.
Havde afdøde retten til et gravsted sammen med andre, falder afdødes  

 andel i brugsretten ligeledes i arv til arvingerne efter loven, dog således  

 at en efterlevende ægtefælle ikke får ret til gravstedet.
Dette gælder,  

 uanset om afdøde begraves i gravstedet.
Havde afdøde brugsretten sammen med  

 en tidligere i gravstedet begravet ægtefælles særbørn, og levede afdøde ved  

 dødsfaldet i ægteskab, falder afdødes andel i retten til gravstedet dog i arv  

 til den efterlevende ægtefælle, såfremt afdøde begraves i gravstedet.
IV.
Brugsrettens ophør og fornyelse.
 Brugsretten ophører ved udløbet af brugstiden, såfremt den ikke fornyes  

 rettidigt.
Brugsretten kan bringes til ophør, hvis gravstedets nedlæggelse er  

 nødvendig af hensyn til gennemførelse af en godkendt reguleringsplan for  

 kirkegården, og der er forløbet en fuld fredningsperiode fra den senest  

 foretagne begravelse i gravstedet.
Med samtykke af den, der har brugsretten,  

 kan der dog foretages indgreb i gravstedet også inden udløbet af  

 fredningsperioden.
 At et gravsted som følge af mangelfuld vedligeholdelse ryddeliggøres og  

 besås med græs eller gruslægges medfører ikke ophør af brugsretten, medmindre  

 indehaverne af brugsretten udtrykkeligt giver afkald på retten til  

 gravstedet.
Gravstedsbrugeren har normalt krav på at få brugsretten til gravstedet  

 fornyet mod erlæggelse af den herfor fastsatte betaling.
Fornyelse for flere  

 perioder på en gang kan kun fordres, såfremt dette er hjemlet i  

 kirkegårdsvedtægten.
Gravstedsbrugeren har ved brugsrettens ophør ret til at fjerne de på  

 gravstedet værende mindesmærker og planter m.v. under iagttagelse af de  

 regler herom, som måtte være fastsat i kirkegårdsvedtægten.
Mindesmærker og  

 planter m.v., som ikke fjernes af gravstedsbrugeren, tilfalder kirkegården.
 Har gravstedsbrugeren udtrykkelig tilkendegivet, at han ønsker gravstedet  

 nedlagt ved brugsrettens ophør, kan kirkegårdsbestyrelsen ikke overdrage  

 brugsretten til andre, forinden gravstedet er ryddeliggjort.
Kirkegården kan overtage vedligeholdelsen af hjemfaldne gravsteder, hvori  

 er begravet mænd eller kvinder, der har haft særlig betydning for sognet  

 eller egnen.
Sådanne gravsteder må ikke sløjfes af kirkegårdsbestyrelsen uden  

 provstesynets tilladelse.
Mindesmærker, som enten kan tjene kirkegården til pryd eller til at bevare  

 mindet om fortjente mænd og kvinder, må ikke af kirkegårdsbestyrelsen fjernes  

 fra kirkegården.
Mindesmærker, der fjernes fra kirkegården, må ikke henlægges  

 på steder, hvortil der er offentlig adgang.
V.
Ikrafttrædelse.
 Bestemmelserne i afsnit I om udfærdigelse af gravstedsbreve træder i kraft  

 den 1. januar 1978.
 Kirkeministeriet, den 5. august 1977.
 P.M.V.
 August Roesen.
 /Arne Truelsen.
