Nr BSF 147 Forslag til folketingsbeslutning om amtslig betaling for visiterede  

 patienters ophold på hospicer uden for amtets regi Fremsat af Karen Højte Jensen (KF) Henriette Kjær (KF) Jens Vibjerg (V)  

 Jørgen Winther (V) den 14. maj 1997 Folketinget pålægger regeringen at fremsætte forslag til ændring af sygehuslov med henblik på at forpligte amterne uden DUT-krav til at betale 1.000 kr. pr. sengedag for patienter, der visiteres til ophold på hospicer uden for amtets regi.
Bemærkninger til forslaget Målsætningen med beslutningsforslaget er at få regeringen til at realisere  

 sit løfte afgivet i forbindelse med finansloven for 1997 om at ville  

 fremlægge forslag til lov, der pålægger amterne at betale til patienter  

 visiteret til ophold på hospice.
 I Finansministeriets publikation »Finansloven for 1997:  

 forhandlingsresultater« fra november 1996 redegjorde regeringen for  

 initiativerne omfattet af forståelser og stemmeaftale, der ville ligge til  

 grund for den endelige vedtagelse af finansloven for 1997. Herudover  

 fremlagde regeringen selv en række ændringsforslag til finansloven.
For så vidt angår regeringens egne ændringsforslag, var der blandt andet  

 tale om en sundhedspakke.
Regeringens forslag på det sundhedspolitiske  

 område, herunder forslag om at indføre amtslig betaling for hospiceophold, er  

 beskrevet i publikationens bilag 4 og 6. Det konkrete forslag vedrørende  

 hospiceophold er at finde på side 2 i bilag 4 og har følgende ordlyd:
»Der pålægges amtene uden for DUT-kravene at betale 1.000 kr. pr.  

 sengedag for patienter, der visiteres til et hospice uden for amtets regi.  

 Desuden kan aftales bidrag fra bopælskommunen.
Amternes alternativ er at  

 finansiere en sygehusseng til disse patienter.
Forslaget vil på sigt give såvel amter som kommuner et incitament til at  

 tilvejebringe lignende tilbud til patienter i terminalstadiet.« I konsekvens af, at regeringen i april stadig intet havde foretaget sig  

 med henblik på at realisere ovennævnte løfte, stillede Karen Højte Jensen  

 (KF) den 18. april 1997 spørgsmål til finansministeren (spørgmsål nr.
S 2039)  

 om, hvornår regeringen agter at realisere løftet om, at amterne skal betale  

 til patienter på hospicer.
Finansministeren afviser i sin besvarelse fra 2. maj 1997, at regeringen  

 er løbet fra et løfte.
Bilag 4 var ifølge ministeren et forhandlingsudspil,  

 der blev fremsat over for Det Konservative Folkeparti og Venstre under  

 forhandlingerne om finansloven for 1997. Set i lyset af, at de to omtalte  

 partier ikke indgik aftale med regeringen om finansloven, mener ministeren  

 ikke, at regeringen på nogen måde kan siges at have afgivet et løfte om at  

 fremsætte forslag vedrørende de enkelte elementer i udspillet.
 Afslutningsvis konstaterer finansministeren, at regeringen ingen aktuelle  

 planer har om at pålægge amterne at betale til patienter på hospicer.
 Det finder forslagsstillerne yderst utilfredsstillende, hvilket er  

 begrundet i to forhold.
For det første repræsenterer hospicerne en vigtig nyskabelse inden for det  

 danske sundhedsvæsen.
Hospice tilbyder alvorligt syge og døende omsorg og  

 lindring af smerter i gode og trygge omgivelser.
Den omfattende interesse for  

 dette alternativ til de traditionelle tilbud til døende viser, at der er et  

 stort behov for hospicer i vort samfund.
Derfor et det ønskeligt, at der oprettes flere hospicer, samtidig med at  

 alle visiterede patienter, der opfylder visitationskravene, får en reel  

 mulighed for at vælge et hospiceophold frem for ophold på sygehus, plejehjem  

 og pleje i hjemmet, hvis de har ønske derom.
Forudsætningen for en reel  

 valgmulighed er, at der ydes økonomisk tilskud i form af blandt andet amtslig  

 betaling til patienter på hospicer.
Heraf følger, at regeringens pludselige  

 uvilje imod amtslig betaling har en social slagside, idet regeringens politik  

 straffer patienter, der ikke selv økonomisk formår at afholde alle udgifterne  

 i forbindelse med et hospiceophold.
For det andet er finansministerens udlægning af spørgsmålet om, hvorvidt  

 regeringen er løbet fra et løfte, ikke i overensstemmelse med  

 forslagsstillernes opfattelse.
I den føromtalte publikation indleder  

 Finansministeriet med at skrive, at »med henblik på den endelige  

 vedtagelse af finansloven for 1997 er der indgået to forståelser og en  

 stemmeaftale om finansloven for 1997. I tilknytning hertil fremsætter  

 regeringen en række ændringsforslag til finanslovforslaget«.
I forlængelse heraf fremgår det af side 3, at »ud over initiativer,  

 som er omfattet af stemmeaftale, agter regeringen selv at fremlægge en række  

 ændringsforslag til finanslov.
Forslagene omfatter blandt andet en  

 sundhedspakke . . . Sundhedsinitiativerne er gennemgået i bilag 4«.
Endelig vil forslagsstillerne gerne henlede opmærksomheden på bilag 6,  

 hvor overskriften er »Lovgivning i forbindelse med stemmeaftaler m.v. om  

 FL 1997«.
Under bilagets afsnit om sundhed er »Ændring af  

 sygehuslov (hospicer)» nævnt som et af forslagene til lovændringer.
 Ordlyden i bilag 4, bilag 6 og publikationens indledning kan af læseren  

 kun opfattes, som om regeringen mener forslaget alvorligt og vil tage  

 initiativ til dets realisering.
Desuden er dateringen ensbetydende med, at finansministeren ikke kan  

 frasige sig et løftebrud ved at pege på, at regeringen ikke indgik aftale om  

 bilag 4 med Det Konservative Folkeparti og Venstre og af selvsamme årsag ikke  

 har afgivet et løfte på hospice-området.
Denne pointe er sagen uvedkommende,  

 idet forhandlingerne allerede brød sammen i starten af november.
Ikke desto  

 mindre er bilag 4 alligevel medtaget i »Finansloven for 1997:  

 forhandlingsresultater«, hvilket nødvendigvis må tolkes som et udtryk  

 for regeringens politiske mål og demed som et løfte til befolkningen om, at  

 forslagene vil blive realiseret i den udstrækning, der kan samles et politisk  

 flertal.
Det ville være muligt i forbindelse med hospiceforslaget.
Regeringen  

 kan således ikke retfærdiggøre, at den, som det fremgår af ministerens  

 besvarelse af spørgsmål nr.
S 2039, ikke længere har »aktuelle planer om  

 at pålægge amterne at betale til patienter på hospicer«.
For Det Konservative Folkeparti og Venstre hersker der ingen tvivl om, at  

 regeringen har gjort sig skyldig i løftebrud.
Regeringen er over for det  

 samlede Ting og den danske befolkning forpligtet af sit løfte om amtslig  

 betaling til patienter på hospicer.
 Der er forslagsstillernes konklusion, at regeringen ved at undsige sit  

 eget forslag medvirker til, at de svageste patienter i vort samfund svigtes.
Skriftlig fremsættelse Karen Højte Jensen (KF):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om amtslig betaling for visiterede  

 patienters ophold på hospicer uden for det enkelte amts regi.
(Beslutningsforslag nr.
B 147).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
