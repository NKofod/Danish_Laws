Fremsat den 28. oktober 2021 af Charlotte Broman Mølbæk (SF) og Jacob Mark (SF) Forslag til folketingsbeslutning om nedsættelse af en valgkommission vedrørende lokalvalg Folketinget pålægger regeringen at nedsætte en bredt sammensat valgkommission senest den 1. februar 2022 med bl.a. repræsentanter fra universiteternes valgforskningsmiljø, KL, Danske Regioner, Indenrigs- og Boligministeriet og en repræsentant fra hvert af Folketingets partier, med henblik på at kommissionen kan fremlægge forslag til en mere retfærdig og retvisende mandatfordelingsmetode end den nuværende såkaldte dHondts fordelingsmetode inden kommunal- og regionsvalget i 2025.
Bemærkninger til forslaget Den nuværende fordelingsmetode af stemmer ved lokalvalg, som benyttes i Danmark, er den såkaldte dHondts metode.
Med denne metode fordeles mandaterne efter et valg ved hjælp af divisorerne 1, 2, 3, 4 osv., når man skal udregne fordelingstallene.
Metoden har derfor en tendens til at favorisere de største partier på bekostning af de mindre partier.
Brugen af dHondts metode betyder, at de store partier er overrepræsenteret i landets kommuner og regioner.
I Nordfyns Kommune fik Venstre f.eks.  40,1 pct. af stemmerne i 2017, men 13 af de 25 mandater i kommunalbestyrelsen, hvilket svarer til 52 pct. af mandaterne  altså absolut flertal.
Mandatfordelingen blev dog også hjulpet godt på vej af diverse valgforbund.
Samlet set oplevede man ved seneste kommunalvalg i 2017, at partier med mindre end halvdelen af stemmerne fik mere end halvdelen af mandaterne i ni af landets kommuner og dermed mulighed for selv at stemme tingene hjem i byrådssalen.
Derfor mener forslagsstillerne, at tiden er inde til, at man ser på andre mere retfærdige fordelingsmetoder.
Flere eksperter har foreslået, at man benytter sig af en mere retfærdig divisormetode i mandatfordelingen.
Bl.a. foreslår valgforskerne professor Jørgen Elklit og professor Ulrik Kjær i kronikken »Død over D´Hondt! « i Politiken den 6. oktober 2021, at man benytter sig af en mere retfærdig divisormetode, nemlig Sainte-Laguës metode, hvor man bruger divisorerne 1, 3, 5, 7 osv. eller 1, 4, 7, 10 osv.
Forslagsstillerne har ikke lagt sig fast på en bestemt model, men foreslår, at der senest den 1. februar 2022 nedsættes en valgkommission til at se på fordele og ulemper ved den nuværende metode og pege på alternative metoder, hvor fordelingen af stemmer i højere grad kommer til at afspejle valgresultatet.
Kommissionen skal være færdig med sit arbejde, så det eventuelt kan danne baggrund for ændringer af valgloven inden næste kommunal- og regionsvalg i november 2025.
 For at sikre bredde i valgkommissionen foreslås det, at man bl.a. indsætter repræsentanter fra KL, Danske Regioner, Indenrigs- og Boligministeriet, valgforskningen på universiteterne og en repræsentant fra hvert af Folketingets partier.
Skriftlig fremsættelse Charlotte Broman Mølbæk (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en valgkommission vedrørende lokalvalg.
(Beslutningsforslag nr.
B 24) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
