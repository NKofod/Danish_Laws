Lønnet praktik - SU - undervisningsperiode - praktikperiode Resumé:
En uddannelse, der omfatter både undervisningsperioder og perioder med lønnet praktik, kan give ret til SU i undervisningsperioderne.
Undervisningsperioderne fastsættes i hele måneder og afrundes eventuelt opad til nærmeste hele antal måneder.
 Da der ikke er beskrevet andre perioder end undervisningsperioder og praktikperioder på uddannelsen, vil den studerende anses for at følge enten en undervisningsperiode eller en praktikperiode i de måneder, hvor den studerende er indskrevet på en sådan uddannelse.
 Idet der ikke i reglerne er hjemmel til at afrunde praktikperioden opad, anses en måned, hvor en studerende er i lønnet praktikforløb i en del af måneden, som undervisningsperiode, uagtet at den studerende ikke konkret har undervisning i den anden del af måneden.
 Reglerne:
Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 1037 af 30. august 2017:
 § 5, om at en uddannelse skal være ulønnet for at give ret til SU  § 28, om foreløbig tildeling af SU  § 29, om ændring af den foreløbige tildeling  § 30, om tilbagebetaling af SU Bekendtgørelse om statens uddannelsesstøtte (SU-bekendtgørelsen), bekendtgørelse nr. 2433 af 14. december 2021:
 § 18, om uddannelse med lønnet praktik  § 56, stk. 1, om standsning af foreløbig tildelt SU  § 60, stk.1, om tilbagebetaling af SU Sagsfremstilling:
 Den studerende påbegyndte lønnet praktik den 17. januar 2022. Den studerende modtog samtidig SU i januar og februar 2022.
 Styrelsen krævede tilbagebetaling af SU for januar og februar 2022.
 Ankenævnet fandt, at den studerende havde ret til SU i januar 2022. Den studerende skulle derfor ikke tilbagebetale SU for denne måned.
 Ankenævnet lagde vægt på, at det følger af reglerne, at en uddannelse, der omfatter både undervisningsperioder og perioder med lønnet praktik, kan give ret til SU i undervisningsperioderne.
 Ankenævnet lagde desuden vægt på, at det følger af reglerne, at undervisningsperioderne fastsættes i hele måneder og eventuelt afrundes opad til nærmeste hele antal måneder.
 Ankenævnet fandt som følge heraf, at januar 2022 måtte anses som undervisningsperiode, idet den studerende først påbegyndte sit lønnede praktikforløb en 17. januar 2022, uagtet at hun ikke havde haft undervisning i januar 2022.
Ankenævnet lagde herved også vægt på, at der efter reglerne ikke er hjemmel til at afrunde praktikperioden opad.
Da den studerende alene havde været i lønnet praktikforløb i en del af januar 2022, kunne januar 2022 ikke anses for at være praktikperiode.
 Ankenævnet fandt ligeledes, at den studerende ikke havde ret til SU i februar 2022. Den studerende skulle derfor tilbagebetale SU for denne måned.
 Ankenævnet lagde herved vægt på, at den studerende havde været i lønnet praktikforløb i februar 2022.
 Afgørelse:
 Ankenævnet fandt, at den studerende ikke skulle tilbagebetale SU for januar 2022. Den studerende skulle tilbagebetale SU for februar 2022.
 Begrundelse for afgørelsen:
Begrundelse for afgørelsen om januar 2022 Vi vurderer, at du havde ret til SU i januar 2022. Du skal derfor ikke tilbagebetale SU for denne måned.
 Vi har lagt vægt på, at det fremgår af sagens oplysninger, at du i januar 2022 påbegyndte et lønnet praktikforløb.
Vi er ikke i besiddelse af din praktikkontrakt.
Det fremgår dog af eIndkomst, at din lønperiode i januar 2022 løber fra den 17. januar.
Vi har derfor lagt til grund, at du først er startet dit lønnede praktikforløb efter den 17. januar 2022.
 Vi har ligeledes lagt vægt på, at det følger af reglerne, at en uddannelse, der omfatter både undervisningsperioder og perioder med lønnet praktik, kan give ret til SU i undervisningsperioderne.
 Vi har i den forbindelse lagt vægt på, at det følger af reglerne, at undervisningsperioderne fastsættes i hele måneder og eventuelt afrundes opad til nærmeste hele antal måneder.
 Vi finder som følge heraf, at januar 2022 må anses som undervisningsperiode, idet du først er påbegyndt dit lønnede praktikforløb den 17. januar 2022, uagtet at du efter det oplyste ikke har haft undervisning i januar 2022.
Vi har herved også lagt vægt på, at der efter reglerne ikke er hjemmel til at afrunde praktikperioden opad.
Da du således alene har været i lønnet praktikforløb i en del af januar 2022, kan januar ikke anses for at være praktikperiode.
Begrundelse for afgørelsen om februar 2022 Vi vurderer, at du ikke havde ret til SU i februar 2022. Du skal derfor tilbagebetale SU for denne måned.
 Vi har lagt vægt på, at det fremgår af sagens oplysninger, at du i februar 2022 var i et lønnet praktikforløb.
 Det følger af reglerne, at en uddannelse skal være ulønnet for at give ret til SU.
Det følger ligeledes af reglerne, at SU tildeles med foreløbige beløb.
Foreløbige beløb, som er udbetalt, men som ikke kan tildeles endeligt, skal betales tilbage.
