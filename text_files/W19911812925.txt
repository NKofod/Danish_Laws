 I forbindelse med en frivillig solvent likvidation kunne den særlige  

 indkomst opgøres i 1984. Den på grundlag heraf beregnede særlige indkomstskat  

 blev ikke anset for fradragsberettiget ved formueopgørelsen for 1984, jf.  

 statsskattelovens § 13, idet særlig indkomstskat var en skat og ikke en  

 afgift.
 Tandlæge A klagede over, at amtsligningsrådet havde forhøjet hans  

 selvangivne formue for indkomståret 1984 med 521.290 kr. i ikke godkendt  

 beregnet særlig indkomstskat af en selvangiven særlig indkomst på 1.042.580  

 kr.
 Det var oplyst, at klagerens erhvervsdrivende selskab i 1984 var trådt i  

 frivillig solvent likvidation, og at det endelige, senere af  

 skattemyndighederne godkendte likvidationsregnskab havde givet sikkert  

 grundlag for at opgøre hans særlige indkomst i 1984. Det var dermed også  

 muligt at beregne den særlige indkomstskat.
Det var derfor klagerens synspunkt, at den beregnede særlige indkomstskat  

 allerede ved udgangen af indkomståret 1984 måtte anses for en gældspost, som  

 efter statsskattelovens § 13 a var fradragsberettiget ved formueopgørelsen  

 for det pågældende indkomstår.
Den nærmere forståelse af skyldige skatter har  

 været overladt til retsanvendelsen, som længe holdt sig til højesteretsdommen  

 fra 1925, UfR 1925, side 552. Ved denne dom statueredes det, at pålignede,  

 men endnu ikke forfaldne skatter ikke kunne fradrages i aktivmassen, jf. også  

 Vestre Landsrets dom i UfR 1974, side 387.
 Ved kildeskattens indførelse opstod begrebet restskat, og gældsproblemet  

 blev optaget til ny vurdering i kendelsen, offentliggjort i Meddelelser fra  

 Landsskatteretten 1983 nr. 112. Ved denne afgørelse godkendtes der fradrag i  

 formuen for restskat, der var pålignet og opgjort i en slutopgørelse inden  

 indkomstårets udgang, selv om restskatten ikke var forfalden til betaling på  

 statusdatoen.
 I en kendelse af 6. november 1989, der er offentliggjort i  

 »skat« 1989, nr. 12, side 949, var Landsskatteretten gået et skridt  

 videre ved at godkende fradrag pr. 31. december 1983 for en restskat  

 (vedrørende almindelig indkomst). Restskatten var først beregnet i en  

 slutopgørelse i 1984 ved »2. slutopgørelse«, men den pågældende  

 klager havde allerede i 1983 modtaget meddelelse om forhøjelse af den  

 selvangivne indkomst for 1982.
 Klagerens advokat henviste herefter til, at det efter udviklingen i  

 praksis anses for tvivlsomt i skattelitteraturen, om Landsskatteretten kan  

 opretholde sin praksis om nægtelse af fradrag for blot beregnede skatter.
Der blev herved fra advokatens side paralleliseret med en i gaveåret  

 beregnelig gaveafgift.
Efter en afgørelse fra 1979 blev gaveafgift tilladt  

 fradraget som gæld, selv om gaven ikke måtte være anmeldt eller afgiftspålagt  

 pr. formueopgørelsestidspunktet.
Advokaten anså skatten af særlig indkomst  

 for lige så entydigt beregnelig i og med, at den retsstiftende kendsgerning  

 var konstateringen af det skattepligtige beløb.
Godkendtes dette som  

 selvangivet af skattemyndighederne, kom der ingen udtrykkelig meddelelse om  

 ansættelsen, og det kunne efter advokatens opfattelse ikke gøre nogen  

 forskel, at der var meddelt den skattepligtige en ansættelse - normalt gennem  

 forhøjelse af selvangivelsen - eftersom denne kun var bindende, så længe en  

 højere skattemyndighed ikke foretog yderligere ændringer.
Advokaten henviste videre til, at henstand med skattebetalingen ikke  

 udskød tidspunktet for passivering i formuen, jf. ligningsvejledningen N 4.1.  

 Hvis der var sket frivillig indbetaling af kildeskat, måtte den ligeledes  

 anses for udgået af den pågældendes formue.
Omvendt kunne det siges, at en  

 blot beregnet særlig indkomstskat ikke påvirkede den øjeblikkelige  

 likviditet.
Alt i alt var det advokatens standpunkt, at tvivl på grund af lovens vage  

 formulering burde komme skatteborgerne til gode, uden at administrative  

 betænkeligheder burde være afgørende.
Der kunne i hvert fald ikke drages en  

 bindende modsætningsslutning fra kendelsen af 6. november 1989. Tværtimod  

 mente advokaten, at der var rimelig sikkerhed for, at den fornødne klarhed  

 med hensyn til kravets eksistens var til stede, uanset om den pågældende selv  

 havde beregnet skatten af særlig indkomst eller havde fået skattevæsenet til  

 at foretage en beregning.
Told- og Skattestyrelsen indstillede ansættelsen stadfæstet under  

 henvisning til, at særlig indkomstskat efter fast praksis først kunne  

 fradrages i formuen fra meddelelsen om ansættelsen.
Det var præciseret i  

 SD-cirkulære 1983-26, at der ikke var fradrag for beregnet restskat.
Dette  

 synspunkt var fastholdt i T&S-cirkulære 1990-38, som var udstedt på grund  

 af den ændrede praksis, fastlagt i ovennævnte landsskatteretskendelse af 6.  

 november 1989. I denne sag havde tvisten drejet sig om formueopgørelsen for  

 indkomståret 1983, og grunden til, at man havde accepteret formuereduktionen  

 var, at kendelse om ændret skatteansættelse vedrørende indkomståret 1982 var  

 udsendt i 1983, dvs. det år, som ændringen fik formuemæssig virkning for.
Landsskatteretten bemærkede, at fradragsretten for skatter ved  

 formueopgørelsen efter statsskattelovens § 13 efter fast praksis ikke  

 omfatter skatter, der ved indkomstårets udgang alene var beregnede.
Retten  

 fandt derfor ikke, at der efter praksis var hjemmel til at fradrage den  

 beregnede særlige indkomstskat ved formueopgørelsen.
Retten fandt endvidere  

 ikke, at praksis vedrørende gaveafgift kunne overføres på særlig  

 indkomstskat, men at særlig indkomstskat i denne henseende måtte behandles  

 som andre skatter.
Der var herved henset til, at der ikke var tale om en  

 afgift, men om en skat, der kunne påvirkes af den almindelige indkomst som  

 følge af adgangen til at overføre negativ indkomst, jf. § 9, stk. 4, i lov om  

 særlig indkomstskat m.v.
 Den påklagede formueansættelse blev herefter stadfæstet.
 LV 1990, N 4.1.
