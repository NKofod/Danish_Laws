Opfølgning nr. 2 til inspektion af Psykiatrisk Afdeling i Randers den 20. august 2002 Den 16. oktober 2002 afgav jeg min endelige rapport om min inspektion den 20. august 2002 af Psykiatrisk Afdeling i Randers.
I rapporten bad jeg afdelingen om nærmere underretning mv. vedrørende forskellige forhold.
Jeg bad om at disse underretninger mv. blev sendt gennem Århus Amt således at amtet fik lejlighed til at kommentere det som afdelingen anførte.
 Jeg modtog den 12. december 2002 brev af 10. december 2002 fra Psykiatrien i Århus Amt med et samlet svar fra amtet og afdelingen.
 Jeg afgav herefter opfølgningsrapport (nr. 1) den 27. januar 2003.
 Ved brev af 11. juni 2003 modtog jeg en udtalelse fra Psykiatrisk Afdeling i Randers og Psykiatrien i Århus Amt.
 Jeg skal herefter udtale følgende:
Ad pkt. 3.2.3. Åbent afsnit E2 (med 6 skærmede pladser) I min opfølgningsrapport (nr. 1) anførte jeg følgende:
Jeg henviste i min endelige rapport om inspektionen til at Tilsynet i henhold til Grundlovens § 71 i forbindelse med tilsynets inspektioner af psykiatriske hospitaler gentagne gange har udtalt kritik af psykiatriske afsnit som har stuer med to eller flere senge.
Tilsynet har tilsvarende udtalt kritik af stuer uden eget toilet og bad.
Jeg udtalte at jeg på linje hermed må finde at det er en mangel at sengepladserne på Psykiatrisk Afdeling i Randers delvist består af to-sengsstuer, og at stuerne ikke har eget toilet og bad.
Jeg forstod på ledelsen under inspektionen at spørgsmålet om bevilling til ombygning af afdelingen, herunder nedlæggelse af to-sengsstuer, skal drøftes på en prioriteringskonference i amtet i løbet af foråret 2003. Jeg forstår at der fra amtets side er lagt op til at afdelingen ombygges således at der etableres enestuer med eget bad og toilet til alle patienter.
Jeg forstår også at en planlagt nedskæring til 3 gange 14 pladser vil give mere plads til hver enkelt patient.
Jeg bad om underretning om udfaldet af den nævnte konference.
 Jeg udtalte videre at jeg forstår at overbelægning forekommer regelmæssigt med den konsekvens at flere (op til tre) patienter placeres på samme stue, og bemærkede at jeg går ud fra at afdelingen (også) i den sammenhæng er meget opmærksom på hvorledes patienterne sammensættes på stuerne.
Jeg henstillede allerede under inspektionen til afdelingen at sørge for aflåselige klædeskabe til de patienter som i forbindelse med overbelægning placeres midlertidigt på stuerne.
Afdelingen har oplyst at afdelingen er opmærksom på problemet og vil tage initiativ til at bringe tingene i orden.
Jeg bad i min endelige rapport afdelingen om underretning når der er sørget for aflåselige klædeskabe til de patienter som i forbindelse med overbelægning placeres midlertidigt på stuerne.
 Psykiatrien i Århus Amt har oplyst at afdelingen er opmærksom på at der skal stilles aflåselige skabe til rådighed, og snarest muligt vil sørge for aflåselige skabe til alle indlagte på afdelingen.
 Jeg beder om underretning når der er sørget for aflåselige skabe til alle indlagte på afdelingen.
Jeg beder fortsat om underretning om udfaldet af den nævnte konference.  Psykiatrien i Århus Amt har i brev af 11. juni 2003 hvori svaret fra Psykiatrisk Afdeling i Randers er indarbejdet, udtalt følgende:
Fra 1. marts er der lukket en afdeling, og de resterende 3 afdelinger er udvidet.
Dette betyder bedre fysiske rammer på afdelingerne, og overbelægning forekommer derfor sjældent.
I de tilfælde hvor der alligevel opstår overbelægning på en stue, er det nu muligt at stille enten et aflåseligt skab eller en aflåselig kommode til rådighed.
Skab eller kommode stilles til rådighed til de patienter som i forbindelse med overbelægning placeres midlertidigt på stuerne.
Resultatet af anlægskonferencen den 17. februar 2003 er nu på plads.
For Psykiatrisk Afdeling i Randers gælder, at der i hver af de 3 nuværende afdelinger skal etableres 14 enestuer med eget bad/toilet, en akutsengestue, fælles opholdsrum, køkken, kontorer m.v.
Ombygningen vil omfatte ca. 2000 m2 eksisterende arealer og en tilbygning på i alt 250 m2. Ombygningen forventes gennemført i 2005 og 2006.  Jeg tager det oplyste til efterretning.
Ad pkt. 3.2.6. Aktivitetshus I min opfølgningsrapport (nr. 1) anførte jeg følgende:
Jeg konstaterede i min endelige rapport om inspektionen at der er to toiletter i aktivitetshuset, heraf et handicaptilgængeligt.
Der er ikke armstøtter til kørestolsbrugere monteret på sidstnævnte toilet.
Afdelingen oplyste at afdelingen er opmærksom på problemet og vil tage initiativ til at bringe tingene i orden.
 Jeg bad afdelingen om underretning når der er monteret armstøtter på handicaptoilettet.
Psykiatrien i Århus Amt har oplyst at der af sikkerhedsmæssige årsager (suicidalfare) ikke monteres armstøtte.
I stedet ydes der hjælp fra personalet.
Jeg beder afdelingen oplyse nærmere om den sikkerhedsrisiko som afdelingen mener er forbundet med montering af armstøtter, herunder om afdelingen har overvejet eller undersøgt alternative muligheder for indretning som kan gøre kørestolsbrugere selvhjulpne uden at det indebærer en sådan sikkerhedsrisiko.  Psykiatrien i Århus Amt har i brev af 11. juni 2003 hvori svaret fra Psykiatrisk Afdeling i Randers er indarbejdet, udtalt følgende:
Afdelingsledelsen har vurderet, at suicidalrisikoen ved armstøtter på handicaptoiletterne er på linje med en række andre installationer på afdelingerne.
Derfor er der nu opsat armstøtter på handicaptoiletterne til stor gavn for indlagte med gangbesvær, svimmelhed og lignende.
Risikoen prøver personalet at minimere gennem tæt observation af suicidalfarlige patienter.  Jeg tager det oplyste til efterretning, og jeg foretager ikke yderligere vedrørende spørgsmålet.
7. Opfølgning Jeg betragter herefter min inspektion af Psykiatrisk Afdeling i Randers som afsluttet.
8. Underretning Denne opfølgningsrapport sendes til Psykiatrisk Afdeling i Randers, Århus Amt, Folketingets Retsudvalg, Tilsynet i henhold til Grundlovens § 71 og til afdelingens patienter.
