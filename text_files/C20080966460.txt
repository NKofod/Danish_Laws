Vejledning om behandling af anmodninger om opkrævning og inddrivelse af børnebidrag og ægtefællebidrag i udlandet på grundlag af en udenlandsk afgørelse om underholdsbidrag 1. Indledning Bekendtgørelse nr. 1286 af 8. december 2006 om opkrævning og inddrivelse af børnebidrag og ægtefællebidrag i Danmark (Bidragsinddrivelsesbekendtgørelsen) indeholder regler om opkrævning og inddrivelse i Danmark på grundlag af danske afgørelser om underholdsbidrag og udenlandske bidragsafgørelser, som er omfattet af Den Nordiske Inddrivelseskonvention1), Haagerkonventionen af 19732), Haagerkonventionen af 19583)og FN-Konventionen af 19564). Vejledning nr. 10108 af 21. december 2006 om opkrævning og inddrivelse af børnebidrag og ægtefællebidrag (Bidragsinddrivelsesvejledningen) indeholder en nærmere beskrivelse af, hvordan disse sager skal behandles.
 Disse regelsæt tager imidlertid ikke højde for situationer, hvor en herboende bidragsmodtager søger om inddrivelse mod en bidragsbetaler i et Haagerkonventionsland på grundlag af en afgørelse om underholdsbidrag, der er truffet i det pågældende land eller i et andet Haagerkonventionsland.
Denne vejledning beskriver proceduren for behandlingen af sager om opkrævning og inddrivelse af børnebidrag og ægtefællebidrag, når  afgørelsen om underholdsbidrag er truffet i et land, der har tiltrådt en af Haagerkonventionerne,  bidragsmodtageren bor i Danmark, og  bidragsbetaleren enten bor i det land, hvor afgørelsen er truffet, eller i et andet land, der har tiltrådt en af Haagerkonventionerne.
2. Opkrævning Når bidragsbetaleren bor i et andet Haagerkonventionsland, indgives anmodning om opkrævning og inddrivelse af bidrag til den kommune, hvor bidragsmodtageren bor eller opholder sig.
 Kommunen kan kræve, at følgende dokumenter og oplysninger fremlægges sammen med anmodningen:
  Afgørelsen eller forliget om underholdsbidrag  enten den originale afgørelse eller en genpart af afgørelsen, der er bekræftet af den myndighed, der har truffet den.
  Bidragsmodtagerens navn, adresse og personnummer.
  Bidragsbetalerens navn, adresse, fødselsdato og eventuelt socialnummer eller lignende i bopælslandet.
  Barnets (børnenes) navn(e), adresse og personnummer.
  Opgørelse af bidragsrestancens størrelse og hvilket tidsrum, den vedrører, samt oplysning om størrelsen af eventuelle månedlige bidrag, herunder indeksering.
 Kommunen kan herudover anmode bidragsmodtageren om andre oplysninger af betydning for opkrævningen og inddrivelsen af bidraget.
Kommunen opkræver herefter bidraget hos bidragsbetaleren i udlandet.
Se om opkrævningen af bidraget punkt 2.5.4. i Bidragsinddrivelsesvejledningen.
3. Inddrivelse Når mulighederne for opkrævning er udtømt, overdrager kommunen sagen til restanceinddrivelsesmyndigheden (det regionale skattecenter), der videresender sagen til Skattecenter Tønder.
Skattecenter Tønder anmoder den kompetente udenlandske myndighed om at inddrive bidraget i henhold til den udenlandske afgørelse.
Denne anmodning fremsendes til centralmyndigheden i det Haagerkonventionsland, hvor bidragsbetaleren bor.
Anmodningen fremsættes under henvisning til FN-Konventionen af 1956. Det er således Skattecenter Tønder, der varetager kontakten til udlandet.
 Når sagen fremsendes til udlandet, skal der sondres mellem inddrivelse i afgørelseslandet og inddrivelse i et andet konventionsland.
A.
Når sagen fremsendes til inddrivelse i det Haagerkonventionsland, hvor afgørelsen er truffet, bør følgende dokumenter eller oplysninger normalt være vedlagt anmodningen:
  Afgørelsen eller forliget om underholdsbidrag  enten den originale afgørelse eller en genpart af afgørelsen, der er bekræftet af den myndighed, der har truffet den.
  Opgørelse af bidragsrestancens størrelse og hvilket tidsrum, den vedrører, samt oplysning om størrelsen af eventuelle månedlige bidrag, herunder indeksering.
Den udenlandske myndighed kan bede om supplerende oplysninger.
Der henvises til Bidragsinddrivelsesvejledningen, punkt 8, jf. punkt 7.5.
B.
Når sagen fremsendes til inddrivelse i et andet Haagerkonventionsland end det land, hvor afgørelsen er truffet, skal der principielt fremlægges de samme dokumenter m.v. som ved fremsendelse af en dansk afgørelse til inddrivelse i et andet Haagerkonventionsland.
Der henvises til Bidragsinddrivelsesvejledningen, punkt 5.9 og 6.8. Inden fremsendelsen bør Skattecenter Tønder overveje at kontakte centralmyndigheden i det land, hvor afgørelsen søges inddrevet for at få oplyst, hvilke dokumenter der skal fremlægges.
I det omfang danske myndigheder ikke er i besiddelse af disse dokumenter, bør Skattecenter Tønder overveje behovet for at indhente oplysningerne via centralmyndigheden i det land, hvor afgørelsen er truffet.
4. Familiestyrelsen Kommunerne og Skattecenter Tønder kan forelægge tvivlsspørgsmål om behandlingen af sager, der er omfattet af denne vejledning, for Familiestyrelsen.
 De ovennævnte konventioner og vejledninger findes på www.familiestyrelsen.dk.
Justitsministeriet, den 25. september 2008 Lars Thøgersen / Julie Sinkbæk Juuel 1) Konvention af 23. marts 1962 mellem Danmark, Finland, Island, Norge og Sverige om inddrivelse af underholdsbidrag.
 2) Haagerkonventionen af 2. oktober 1973 om anerkendelse og fuldbyrdelse af afgørelser om underholdspligt.
 3) Haagerkonventionen af 15. april 1958 om anerkendelse og fuldbyrdelse af afgørelser vedrørende underholdspligt overfor børn.
 4) Den af de Forenede Nationer vedtagne konvention af 20. juni 1956 om inddrivelse af underholdsbidrag i udlandet.
