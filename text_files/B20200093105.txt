Bekendtgørelse om nødvendige merudgifter ved den daglige livsførelse I medfør af § 100, stk. 4, i lov om social service, jf. lovbekendtgørelse nr. 798 af 7. august 2019, fastsættes:
Personkreds § 1. Kommunalbestyrelsen skal efter § 100, stk. 1, i lov om social service yde dækning af nødvendige merudgifter ved den daglige livsførelse til personer mellem det fyldte 18. år og folkepensionsalderen, jf. § 1 a i lov om social pension, med varigt nedsat fysisk eller psykisk funktionsevne og til personer med varigt nedsat fysisk eller psykisk funktionsevne, der efter § 15 a i lov om social pension har opsat udbetalingen af folkepensionen.
Det er en betingelse, at merudgiften er en konsekvens af den nedsatte funktionsevne og ikke kan dækkes efter anden lovgivning eller andre bestemmelser i loven.
 Stk. 2. Med varigt nedsat funktionsevne forstås en langvarig lidelse, hvis konsekvenser for den enkelte er af indgribende karakter i den daglige tilværelse, og som medfører, at der ofte må sættes ind med ikke uvæsentlige hjælpeforanstaltninger.
 Stk. 3. Personer, der modtager pension efter lov om højeste, mellemste, forhøjet almindelig og almindelig førtidspension m.v., er efter § 100, stk. 5, i lov om social service ikke berettigede til ydelser efter § 100, stk. 1, i lov om social service, medmindre de tillige er bevilget kontant tilskud efter § 95 i lov om social service eller borgerstyret personlig assistance efter § 96 i lov om social service.
 Stk. 4. Personer, der modtager invaliditetsydelse tilkendt efter lov om højeste, mellemste, forhøjet almindelig og almindelig førtidspension m.v., kan samtidig få dækket nødvendige merudgifter efter § 100 i lov om social service.
 § 2. Personer, som har medfødte misdannelser eller mangler, men ikke synligt eller umiddelbart konstaterbar nedsat funktionsevne, kan få hjælp til dækning af merudgifter til diæt, når forskrifter om diæt og lignende følges.
 Stk. 2. Særlige diætpræparater til personer med PKU (Føllings sygdom) og personer med Alcaptonuri udleveres af Region Hovedstaden (Kennedy Centret), som opkræver betaling herfor fra de øvrige regioner.
§ 3. Personer, som på grund af deformiteter eller ganske særlig legemsbygning eller lignende har behov for særligt dyrt eller særligt udformet tøj, kan få hjælp til merudgifter hertil.
Det samme gælder merudgifter til beklædning, der er nødvendigt på grund af ekstraordinært slid på tøj og sko, herunder ekstraordinært slid på ortopædiske sko.
 § 4. Dækning af nødvendige merudgifter kan ske uanset personens boform.
Beregning § 5. Der ydes alene tilskud til nødvendige merudgifter, som er en følge af den nedsatte fysiske eller psykiske funktionsevne hos den person, der ansøger.
Behovet vurderes i forhold til personer uden handicap på samme alder og i samme livssituation.
 Stk. 2. De udgifter til den daglige livsførelse, som personen selv ville have afholdt, hvis der ikke havde foreligget særlige omkostninger på grund af den nedsatte funktionsevne, skal afholdes af den pågældende selv.
 Stk. 3. Beløbet til dækning af merudgifter er uafhængigt af indkomst og er ikke skattepligtigt.
 § 6. Udmåling af tilskuddet sker på grundlag af de sandsynliggjorte eller dokumenterede merudgifter for den enkelte, jf. § 7, stk. 1.
Stk. 2. Hvis udmålingen sker på grundlag af sandsynliggjorte merudgifter, fastlægger kommunalbestyrelsen et overslag over de sandsynliggjorte merudgifter.
Overslaget over merudgifterne skal fastlægges ud fra kendskabet til niveauet generelt for de omhandlede udgifter.
 Stk. 3. Merudgifterne omfatter såvel løbende udgifter som enkeltudgifter.
 § 7. Tilskud til nødvendige merudgifter ydes efter reglerne i § 100, stk. 3, i lov om social service.
Stk. 2. Tilskuddet ydes som udgangspunkt som en kontantydelse.
Visse ydelser kan dog aftales som naturalhjælp, som afregnes direkte af kommunen.
Stk. 3. Den kontante del af ydelsen udbetales i månedlige rater.
Beløb, som afregnes direkte af kommunen, modregnes i det månedlige tilskud.
Omberegning § 8. Hvis der sker ændringer i de sandsynliggjorte eller dokumenterede merudgifter, som ligger til grund for kommunalbestyrelsens fastsættelse af det udbetalte tilskud, skal tilskuddet ændres i overensstemmelse hermed.
Uanset stigninger i de sandsynliggjorte eller dokumenterede merudgifter kan personen, der modtager merudgiftsydelse, dog ikke kræve at få tilskuddet fastsat på ny, før der er forløbet et år regnet fra den seneste fastsættelse. Ændret fastsættelse af det udbetalte tilskud skal ved sådanne stigninger ske med tilbagevirkende kraft fra det tidspunkt, hvor stigningen i de sandsynliggjorte eller dokumenterede merudgifter fandt sted.
Enkeltstående merudgifter § 9. Hvis der opstår behov for dækning af en enkeltstående merudgift hos en borger, som allerede får udbetalt merudgiftsydelse efter § 100, stk. 1, i lov om social service, kan dette ske ved en enkeltstående udbetaling uden regulering af det månedlige beløb uanset størrelsen på den enkeltstående merudgift.
Stk. 2. Hvis der opstår behov for dækning af en enkeltstående merudgift hos en borger, som er omfattet af personkredsen, og som ikke allerede får udbetalt merudgiftsydelse efter § 100, stk. 1, i lov om social service, fordi borgeren ikke har nogen løbende sandsynliggjorte eller dokumenterede merudgifter, kan dette ske ved en enkeltstående udbetaling.
Det er en betingelse, at der er tale om en enkeltstående merudgift, som mindst svarer til det årlige minimumsbeløb.
Stk. 3. Hvis der opstår behov for dækning af en enkeltstående merudgift hos en borger, som er omfattet af personkredsen, og som har løbende sandsynliggjorte eller dokumenterede merudgifter, men ikke allerede får udbetalt merudgiftsydelse efter § 100, stk. 1, i lov om social service, fordi de løbende merudgifter ikke overstiger minimumsbeløbet nævnt i § 100, stk. 3, i lov om social service, vil borgeren være berettiget til merudgiftsydelse i et år, hvis den enkeltstående merudgift og de løbende merudgifter tilsammen som minimum svarer til det årlige minimumsbeløb.
Dækningen af de løbende merudgifter og den enkeltstående merudgift udbetales i månedlige rater, jf. § 7.
Ophør § 10. Tilskud til dækning af merudgifter er forudbetalt og bortfalder ved udgangen af den måned, hvor personen når folkepensionsalderen eller dør.
 Stk. 2. Hvis betingelserne for tilskud efter § 100 i lov om social service ikke længere er opfyldt, eller hvis merudgifterne er lavere end oprindeligt antaget, og de samlede merudgifter ikke mindst overstiger minimumsbeløbet nævnt i § 100, stk. 3, bortfalder tilskuddet ved udgangen af den måned, hvor dette konstateres.
Stk. 3. Tilskud efter § 100, stk. 1, i lov om social service ophører i de tilfælde, hvor en person, som hidtil har modtaget invaliditetsydelse, overgår til førtidspension efter lov om højeste, mellemste, forhøjet almindelig og almindelig førtidspension m.v.
Tilskuddet ophører med virkning fra den måned, hvor førtidspensionen kommer til udbetaling.
Samspil med andre ordninger § 11. § 100 i lov om social service omfatter ikke hjælp til egenbetaling efter andre bestemmelser i den sociale lovgivning.
 Stk. 2. § 100 i lov om social service omfatter ikke udgifter, der dækkes af Sygeforsikringen Danmark eller andre private forsikringer.
Regulering § 12. Efter § 182, stk. 6, i lov om social service reguleres de beløb, der er nævnt i § 100, stk. 3, i lov om social service en gang årligt den 1. januar med satsreguleringsprocenten, jf. lov om en satsreguleringsprocent, og beløbene afrundes til nærmeste kronebeløb.
Ikrafttræden § 13. Bekendtgørelsen træder i kraft den 1. juli 2020.
 Stk. 2. Bekendtgørelse nr. 1248 af 13. november 2017 om nødvendige merudgifter ved den daglige livsførelse ophæves.
