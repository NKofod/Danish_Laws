Skriftlig fremsættelse (28. februar 2023) Beskæftigelsesministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø i Grønland (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.) (Lovforslag nr.
L 52) Den grønlandske arbejdsmiljølov er fra 1986 og har senest gennemgået en større ajourføring i 2005. Arbejdsmiljøloven i Grønland svarer i sin opbygning og indhold, stort set til den danske arbejdsmiljølov.
Arbejdsmiljøloven i Grønland er dog udarbejdet med relevante tilpasninger, så den svarer til det grønlandske arbejdsmarked.
En ajourføring af loven har været drøftet igennem årene, men arbejdet har afventet Selvstyrets stillingtagen til, om arbejdsmiljøområdet skulle hjemtages.
Disse overvejelser er endnu ikke afsluttet, men da den danske arbejdsmiljølov siden 2005 er ændret flere gange, udtrykte den grønlandske minister for arbejdsmarked i 2019 over for den daværende beskæftigelsesminister ønske om, at revisionen af loven blev påbegyndt.
 Regeringen er derfor glad for at kunne meddele, at der med det indeværende lovforslag lægges op til, at den grønlandske arbejdsmiljølov kommer på niveau med den danske.
 De væsentligste ændringer i lovforslaget omfatter:
 - Et styrket fokus på psykisk arbejdsmiljø, herunder arbejdsrelateret vold uden for arbejdstid, ved at det nu tydeligt kommer til at fremgå, at psykisk arbejdsmiljø også er omfattet af loven.
 - Modernisering og effektivisering af virksomhedens samarbejde om sikkerhed og sundhed, ved at reglerne kommer på niveau med de danske regler.
 - Styrkelse af kravene til virksomhedens arbejdspladsvurdering (APV).
 - Udvidelse af Arbejdstilsynets reaktionsmuligheder, herunder indførelse af mulighed for at virksomheder kan indgå aftaleforløb med Arbejdstilsynet.
 - Hjemmel til indsamling, behandling og videregivelse af data fra og til andre myndigheder.
 - Forhøjet bødeniveau ved skærpende og særligt skærpende omstændigheder.
 Inatsisartut har på efterårssamlingen 2022 tilsluttet sig lovforslaget uden bemærkninger.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
