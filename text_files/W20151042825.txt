Ligebehandlingsnævnets afgørelse om alder - afskedigelse - kompetence - ej medhold J. nr. 2014-6810-50156 En 58-årig overassistent blev afskediget som led i en større afskedigelsesrunde.
Hun havde ikke benyttet sig af muligheden for at klage til det relevante ministeries departement.
 Nævnet kunne derfor ikke behandle klagen.
 Klagen drejer sig om påstået forskelsbehandling på grund af alder i forbindelse med, at en 58-årig klager, blev afskediget som led i en større afskedigelsesrunde.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Klager har arbejdet inden for samme område siden 1980 først på kommunalt niveau, hvorefter hun i 2005 overgik til en statslig ansættelse i forbindelse med en fusion mellem kommune og stat.
 Klager er kontoruddannet og var ansat som overassistent i kundeservice.
 I brev af 10. december 2013 blev klager opsagt til fratrædelse med udgangen af juni 2014.
 Det fremgik af opsigelsen, at en eventuel klage over afgørelsen om opsigelse kunne indbringes for [ministeriets]departement, senest tre måneder fra modtagelsen af afgørelsen.
 Klager har ikke påklaget afgørelsen til departementet.
 På tidspunktet for sagens indbringelse for Ligebehandlingsnævnet den 18. september 2014 var klagefristen udløbet.
Parternes bemærkninger Klager gør gældende, at hun er blevet opsagt på grund af alder.
Hun ønsker en godtgørelse for dette.
 Indklagede gør gældende, at de ikke har udsat klager for forskelsbehandling på grund af alder.
 Indklagede påpeger, at klager ikke har udnyttet sin klageadgang til departementet.
Ligebehandlingsnævnets bemærkninger og konklusion Det fremgår af lov om Ligebehandlingsnævnet, at nævnet ikke kan behandle klager, der kan indbringes for en anden forvaltningsmyndighed, før denne har truffet afgørelse i sagen.
Det fremgår af forarbejderne til loven, at dette for eksempel indebærer, "at en afgørelse om afskedigelse m.v., der er truffet af en selvstændig styrelse, ikke kan indbringes for Ligebehandlingsnævnet, før vedkommende departement har truffet afgørelse i sagen i det omfang, at der er klageadgang hertil." Ifølge opsigelsen af 10. december 2013, havde  mulighed for at påklage afgørelsen om opsigelse til departementet inden for tre måneder fra modtagelsen af afgørelsen.
 Klager har ikke udnyttet denne klageadgang.
 Ligebehandlingsnævnet kan derfor ikke behandle klagen.
Retsregler Afgørelsen er truffet efter følgende bestemmelser:
