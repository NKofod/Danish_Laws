En lønmodtager L nedsatte pr. 1. maj 1987 sin ugentlige arbejdstid fra  

 37 1/2 time til 15 timer.
Han indgav ansøgning om delpension den 5. maj 1987  

 og var berettiget til delpension fra den 1. juni 1987. Da L efter loven først  

 var berettiget til delpension fra den 1. juni 1987, tiltrådte Ankestyrelsen,  

 at den ugentlige arbejdstidsnedsættelse skulle beregnes på grundlag af den  

 gennemsnitlige ugentlige arbejdstid i tidsrummet 1. september 1986 til 31.  

 maj 1987.
Da L i sin klage havde henvist til delpensionslovens § 6, sidste  

 punktum, udtalte Ankestyrelsen samtidig, at denne bestemmelse alene sigter på  

 at sikre, at der kan udbetales pension månedsvis forud i stedet for bagud til  

 personer, der går ned i arbejdstid fra den 1. i en måned.
Bestemmelsen  

 omhandler derimod ikke spørgsmålet om beregning af pensionen eller om,  

 hvorvidt betingelserne for at få tilkendt pension er opfyldt.
 REDEGØRELSE FOR SAGEN:
L var ansat hos en arbejdsgiver i perioden 1. maj 1986 til 30. april 1987  

 med en ugentlig arbejdstid på 37 1/2 time.
Pr. 1. maj 1987 skiftede han  

 arbejde og nedsatte i forbindelse hermed sin arbejdstid til 15 timer pr. uge.
 Den 5. maj 1987 modtog socialforvaltningen ansøgning om delpension  

 underskrevet den 4. maj 1987 samt arbejdsgivererklæringer fra den tidligere  

 og den nuværende arbejdsgiver dateret 29. april 1987.
 Det sociale udvalg fandt i overensstemmelse med delpensionslovens § 6 L  

 berettiget til delpension med virkning fra den 1. juni 1987.  

 Arbejdstidsnedsættelsen blev beregnet på grundlag af den gennemsnitlige  

 ugentlige arbejdstid i perioden 1. september 1986 til 31. maj 1987. L var  

 herefter berettiget til 20/39 af basisbeløbet.
 L indbragte afgørelsen for amtsankenævnet, idet han mente sig berettiget  

 til delpension fra den 1. maj 1987 og derfor fandt, at  

 arbejdstidsnedsættelsen skulle beregnes på grundlag af den gennemsnitlige  

 ugentlige arbejdstid for perioden 1. august 1986 til 30. april 1987.
 L gjorde over for amtsankenævnet gældende, at det i måneder forud for 1.  

 maj 1978 havde været bestemt, at han ophørte hos den tidligere arbejdsgiver  

 den 30. april (37 1/2 time pr. uge) og 1. maj begyndte hos den nye  

 arbejdsgiver (15 timer pr. uge). Han havde derfor regnet med, at de 9  

 måneder, der var grundlag for beregningen, ville være 9 måneder før 1. maj.
Han henviste endvidere til, at ukendskab til reglerne bevirkede, at han  

 afventede brev fra ATP (om at han opfyldte betingelsen i delpensionslovens §  

 2, stk. 1, nr. 3), før han afleverede sin ansøgning den 4. maj.
Havde han  

 vidst, at dette kunne medføre reduktion af beløbet, ville han naturligvis  

 have prøvet at aflevere ansøgningen uden denne erklæring fra ATP.
 AFGØRELSEN, DER KLAGES OVER:
Amtsankenævnet tiltrådte det sociale udvalgs afgørelse.
Nævnet henviste  

 til, at ansøgningen om delpension først var modtaget i forvaltningen den 5.  

 maj 1987. Det fulgte derfor af § 6 i lov om delpension, at L først ville være  

 berettiget til at overgå til delpension med virkning fra 1. juni 1987.
 Af punkt 8 i Sikringsstyrelsens vejledning af 22. juli 1986 fremgår, at  

 den gennemsnitlige ugentlige arbejdstidsnedsættelse beregnes som den  

 gennemsnitlige ugentlige arbejdstid i de sidste 9 måneder før overgangen til  

 delpension fratrukket den gennemsnitlige forventede ugentlige arbejdstid for  

 den første 6-måneders periode efter overgangen til delpension.
 Da L først var berettiget til at overgå til delpension med virkning fra 1.  

 juni 1987, fandt amtsankenævnet det korrekt, at forvaltningen havde beregnet  

 den ugentlige arbejdstidsnedsættelse på grundlag af hans gennemsnitlige  

 ugentlige arbejdstid i tidsrummet 1. september 1986 - 31. maj 1987, således  

 at den ugentlige arbejdstidsnedsættelse udgjorde 20 timer, hvilket  

 berettigede L til en delpension, som udgjorde 20/39 af basisbeløbet.
 KLAGEN TIL ANKESTYRELSEN:
 L indbragte afgørelsen for Ankestyrelsen for så vidt angår spørgsmålet om,  

 hvilken periode der skulle lægges til grund ved beregningen af  

 arbejdstidsnedsættelsen.
 Han rejste samtidig spørgsmål om forståelsen af § 6, sidste punktum (hvori  

 der står, at delpension dog kan udbetales fra den 1. i (ansøgnings)måneden,  

 hvis arbejdstiden nedsættes med virkning fra dette tidspunkt), som han mente  

 måtte være møntet på hans situation.
 LOVGRUNDLAG:
 Delpensionslovens § 3, § 4 og § 6.
 Sikringsstyrelsens vejledning om delpension af 22. juli 1986, pkt. 8.
 ANKESTYRELSENS AFGØRELSE:
 Ankestyrelsen finder på grundlag af §§ 3, 4 og 6 i lov om delpension samt  

 punkt 8 i Sikringsstyrelsens vejledning af 22. juli 1986, at L's ugentlige  

 arbejdstidsnedsættelse med rette er beregnet på grundlag af den ugentlige  

 arbejdstid i tidsrummet 1. september 1986 til 31. maj 1987, da L efter loven  

 først er berettiget til at modtage delpension fra den 1. juni 1987.
 Ankestyrelsen tiltræder således amtsankenævnets afgørelse.
 Hvad angår spørgsmålet om anvendelse af reglen i § 6, sidste punktum, på  

 L's situation skal Ankestyrelsen oplyse, at § 6, sidste punktum, alene sigter  

 på at sikre, at der kan udbetales pension månedsvis forud i stedet for bagud  

 til personer, der går ned i arbejdstid fra den 1. i en måned.
 Derimod omhandler § 6, sidste punktum, ikke spørgsmålet om beregning af  

 pensionen eller om, hvorvidt betingelserne for at få tilkendt pension er  

 opfyldt.
