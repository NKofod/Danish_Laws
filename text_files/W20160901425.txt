Opsigelse af SU-lån - meddelelse kommet frem - digital post Digital post anses for at være kommet frem, når meddelelsen er tilgængelig for modtageren i postløsningen.
Det er uden betydning, at man ikke har logget på sin digitale postkasse, da det er modtageren, der bærer risikoen, hvis man ikke gør sig bekendt med indholdet af post i sin digitale postkasse.
Din klage vedrørende opsigelse af SU-lån I brev af 27. april 2015 har du klaget over Statens Administrations afgørelse af 20. april 2015 om afslag på at genoptage afgørelsen af 21. januar 2015 om at opsige dit SU-lån til indfrielse.
Ankenævnets afgørelse Nævnet tiltræder Statens Administrations afgørelse af 20. april 2015 om afslag på at genoptage afgørelsen af 21. januar 2015.
Retsgrundlag SU-loven (lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
§ 36. Gælden kan efter påkrav opsiges til skadesløs betaling, hvis låntageren ikke overholder studielånets, slutlånets eller statslånets vilkår, herunder ikke betaler forfaldne ydelser. () SU-bekendtgørelsen (bekendtgørelse nr. 792 af 25. juni 2014) indeholder bl.a. følgende bestemmelser (uddrag):
§ 62. Styrelsen fastsætter i lånebeviset, i hvilke tilfælde gælden forfalder til omgående indfrielse. () (. . .) § 78. (. . .) Stk. 3. Statens Administration sender afgørelser og meddelelser til debitorers eller låntageres digitale postkasse i Offentlig Digital Post.
Statens Administration kan endvidere bestemme, at visse afgørelser og meddelelser sendes i papirform, og at visse uddannelsessøgende kan modtage afgørelser og meddelelser i papirform.
(. . .) Lov om Offentlig Digital Post (lov nr. 528 af 11. juni 2012) indeholder bl.a. følgende bestemmelser (uddrag):
§ 10. Meddelelser, der sendes under anvendelse af Offentlig Digital Post, anses for 1) at være kommet frem på det tidspunkt, hvor meddelelsen er tilgængelig for adressaten i postløsningen, og 2) at være afsendt af den angivne afsender.
 Følgende fremgår af bemærkningerne til § 10 i lov om Offentlig Digital Post, lovforslag 160 af 13. april 2012 (uddrag):
 "Bestemmelsen i nr. 1 er lovforslagets centrale bestemmelse, der indebærer, at en meddelelse, som sendes i Offentlig Digital Post efter §§ 7 og 8, anses for at være kommet frem til adressaten, når meddelelsen er tilgængelig for adressaten i Offentlig Digital Post.
(. . .) Dette svarer til, at et papirbrev anses for at være kommet frem, når det pågældende brev er lagt i adressatens fysiske postkasse.
(. . .) Fremkomsttidspunktet er blandt andet afgørende for, hvornår forvaltningsakter får de tilsigtede retsvirkninger.
(. . .) Det er uden betydning, om adressaten har bragt sig i stand til at logge sig ind i Offentlig Digital Post, (. . .). Adressaten bærer således risikoen ved ikke at gøre sig bekendt med indholdet af post i vedkommendes digitale postkasse.
(. . .)" Begrundelse Ankenævnet lægger til grund, at du ikke har betalt afdrag rettidigt, og kan konstatere, at Statens Administration har fremsendt påkrav til dig uden resultat.
Dit lån er således misligholdt.
 Du har anført, at man med indførslen af en ny forsendelsesform som den digitale postkasse bør sikre sig, at borgeren er informeret, og at et brev, som indeholder oplysning om, at en gæld vil blive overført til SKAT, bør sendes med almindelig post.
Statens Administration har beskrevet, at Statens Administration ikke i forbindelse med overgangen til Digital Post har vejledt sine debitorer herom.
Statens Administration har udelukkende forladt sig på den generelle informationskampagne, der er kørt i medierne.
Ankenævnets vurdering Ankenævnet finder, at § 10 i lov om Offentlig Digital Post medfører, at Statens Administrations rykkerskrivelser og opsigelse er kommet frem til dig ved forsendelsen via den elektroniske løsning Digital Post.
Ankenævnet har herved lagt betydelig vægt på bemærkningerne til bestemmelsen, hvoraf det fremgår, at en meddelelse, som sendes i Offentlig Digital Post, er kommet frem til adressaten, når meddelelsen er tilgængelig i Offentlig Digital Post, svarende til at et papirbrev er kommet frem, når det er lagt i adressatens fysiske postkasse.
Af loven om Offentlig Digital Post eller af bemærkningerne fremgår ikke yderligere krav til forvaltningsmyndighederne om at vejlede om anvendelsen af Digital Post.
Rykkerskrivelsen af 17. december 2014 og afgørelsen af 21. januar 2015 var derfor kommet frem til dig ved anvendelsen af Digital Post, uanset Statens Administration ikke særskilt vejledte dig om overgangen til Digital Post.
Der foreligger ikke oplysninger om, at påkravet ikke er kommet frem til din digitale postkasse.
 Ankenævnet har derfor ikke grundlag for at tilsidesætte afgørelsen om at opsige dit lån til betaling.
Sagsfremstilling Statens Administration har den 17. december 2014 rykket 2. gang for betalingen af dit SU-lån.
Statens Administration har i brev af 21. januar 2015 opsagt lånet til indfrielse.
Statens Administration har henvist til, at du ikke har overholdt aftalen om tilbagebetaling.
Du har i e-mail af 7. april 2015 skrevet til Statens Administration, at du ikke har haft fokus på din digitale post og derfor ikke har reageret rettidigt.
Du har anmodet Statens Administration om at annullere opsigelsen og anført, at det ikke handler om, at du ikke kan betale.
Statens Administration har den 20. april 2015 afslået din ansøgning om at annullere opsigelsen.
Statens Administration har lagt vægt på, at de ikke har modtaget din opsigelse retur, og at Statens Administration derfor ikke kan trække sagen tilbage fra SKAT.
Du har i brev af 27. april 2015 klaget til Ankenævnet for Statens Uddannelsesstøtteordninger og bl.a. anført, at du betalte afdrag på dit lån sammen med andre regninger, og ved en fejl fik skrevet på regningen, at den var betalt.
Først den 7. april 2015 opdagede du, at et afdrag på lånet ikke var betalt.
Du har anført, at modtagelse af digital post er et helt nyt system, som borgerne skal vænne sig til, og at et så vigtigt brev som at en gæld overdrages til SKAT, burde blive sendt med ordinær post, så man sikrer sig, at borgeren er informeret, da der vil være nogen, som har vanskeligt ved at omstille sig.
Du har endvidere anført, at du for nylig er blevet skilt, og at du er enlig forsørger.
Statens Administration har i brev af 27. april 2015 til dig fastholdt opsigelsen.
Statens Administration oplyser, at de ikke kan imødekomme din anmodning om at annullere opsigelsen og tilbageføre lånet til afvikling ved Statens Administration igen.
Det fremgår af sagen, at dine betalinger for november og december 2014 udeblev, og Statens Administration sendte dig to rykkerskrivelser hhv. den 19. november og den 17. december 2014. Lånet er opsagt på baggrund af misligholdelse.
Statens Administration finder, at de nævnte omstændigheder i din klage ikke kan begrunde en tilsidesættelse eller omgørelse af afgørelsen om at opsige dit lån.
Overførslen af dit SU-lån til SKAT er en konsekvens af, at dit SU-lån er blevet opsagt og er sket som et led i Statens Administrations almindelige forvaltningsvirksomhed efter inddrivelseslovens regler.
 Statens Administration har endvidere i e-mail af 27. april 2015 videresendt sagen til ankenævnet.
Ankenævnet har ved brev af 30. april 2015 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
