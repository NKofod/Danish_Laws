Bistandslovens § 59-retablering Ankestyrelsen har fået nogle henvendelser om praksis vedrørende  

 retablering af boligændringer, bevilget efter bistandslovens § 59, og skal i  

 den anledning oplyse:
 Ifølge § 59, stk. 1 kan der til personer med invaliditet eller varig  

 sygdoms- eller aldersbetinget svagelighed ydes nødvendig hjælp til indretning  

 af boligen for at gøre denne bedre egnet som opholdssted for pågældende.
 Ansøgere der ønsker retablering af boligændringer, når disse ikke længere  

 er relevante, har således ikke efter § 59 et retskrav på dette.
 Det fremgår af Socialministeriets cirkulære nr. 152 af 17. december 1986  

 om hjælp til boligindretning, omsorgsarbejde og befordring efter  

 bistandsloven, afsnit I, punkt 4, sidste punktum, at der i forbindelse med  

 ydelse af hjælp til indretning af lejlighed kan gives tilsagn om dækning af  

 udgifterne til nødvendig retablering af lejligheden på nærmere fastsatte  

 betingelser, der aftales inden igangsættelsen af boligændringen.
 Baggrunden for ovenstående adgang til aftale om retablering er, at der for  

 lejere i lejeboliger består en forpligtelse overfor udlejeren til at  

 retablere det lejede inden fraflytning.
 Det er således ifølge cirkulærets afsnit I, punkt 4, en forudsætning for  

 at der kan bevilges hjælp til retablering at:
 1. Der er indgået aftale herom inden igangsættelsen af boligændringen.
 2. At retableringen er nødvendig.
Ankestyrelsen har i SM 0-30-94 slået fast, at det ikke er noget krav, at  

 der er tale om en lejet lejlighed, idet bestemmelsen skal fortolkes udvidende  

 som også omfattende ejerbolig.
I SM 0- 90-96 er det dog anført, at der kun  

 undtagelsesvis ydes hjælp til retablering i ejerboliger.
 Baggrunden herfor er, at der ikke er de samme reale grunde til at indgå  

 aftale om retablering ved ejerboliger som ved lejeboliger, idet der jo ikke  

 ved ejerboliger består et krav om retablering fra en udlejer.
 Ankestyrelsen skal i øvrigt bemærke, at der ved aftaler om retablering  

 også bør indgås aftale om hvad der skal ske med eventuelle materialer, lifte  

 og lignende, der kan have værdi, når retableringen er gennemført.
Når der bevilges eksempelvis en lift efter § 59 overgår ejendomsretten til  

 ansøgeren, og kommunen har derfor ikke uden aftale herom krav på at få liften  

 tilbage efter endt brug.
Heller ikke selvom en retablering betales og udføres  

 af kommunen.
