Bekendtgørelse om udbud af ungdomsuddannelser i udlandet I medfør af § 2, stk. 2, og § 6 i lov nr. 632 af 12. maj 2015 om udbud af ungdomsuddannelser i udlandet og efter indstilling fra Rådet for de Grundlæggende Erhvervsrettede Uddannelser fastsættes:
Ansøgning og godkendelse af udbud i udlandet § 1. Ansøgning om godkendelse til udbud af uddannelse eller uddannelsesforløb i udlandet sendes til Styrelsen for Undervisning og Kvalitet.
 § 2. Ansøgningen skal indeholde følgende:
 1) Angivelse af hvilken uddannelse eller hvilket uddannelsesforløb ansøgningen vedrører, jf. lovens § 2, stk. 1, nr. 1-5.
 2) Oplysning om, i hvilket land institutionen ønsker at udbyde uddannelsen eller uddannelsesforløbet.
 3) Redegørelse for de faglige aspekter ved udbuddet i udlandet.
 4) Redegørelse for lærerkvalifikationer.
 5) Redegørelse for prøve- og eksamensforhold.
 6) Redegørelse for kvalitetssikringssystem.
 7) Angivelse af hvilke bestemmelser i lovgivningen der ønskes fraveget og begrundelserne herfor, jf. lovens § 4, stk. 1.
 8) Redegørelse for de økonomiske og administrative aspekter ved udbuddet i udlandet, herunder på hvilken måde institutionen vil sikre, at udbuddet i udlandet vil kunne gennemføres uden at bringe institutionens uddannelsesaktivitet i Danmark i fare.
 9) Beskrivelse af eventuel selskabsretlig konstruktion.
 10) Dokumentation for bestyrelsens beslutning om ansøgning om udbud af uddannelse eller uddannelsesforløb i udlandet.
 11) Institutionens tidsplan for igangsætningen af udbuddet.
Stk. 2. Hvis ansøgningen vedrører en erhvervsuddannelse skal ansøgningen vedlægges dokumentation for det faglige udvalgs beslutning om ansøgning om udbud af erhvervsuddannelsen i udlandet.
Den i stk. 1, nr. 3, nævnte redegørelse skal tillige, herunder også for så vidt angår særligt tilrettelagte uddannelsesforløb inden for erhvervsuddannelserne, indeholde en beskrivelse af følgende:
 1) Hvordan der vil blive taget hensyn til de klare uddannelsespolitiske mål, som er fastsat for erhvervsuddannelsernes udvikling i Danmark.
 2) Hvordan og af hvem de roller, som i Danmark udfyldes af myndigheder og arbejdsmarkedets parter med hensyn til den enkelte uddannelse, vil blive udfyldt omkring udbuddet.
 3) Hvis udbuddet indeholder praktik, skal der redegøres for, hvordan kvaliteten i forbindelse med praktik sikres.
 4) Hvordan udbuddet forholder sig til vekseluddannelsesprincippet.
 5) Hvordan afsluttende prøver, herunder svende- og fagprøver, gennemføres og finansieres.
6) Hvis udbuddet omfattet eux, skal der redegøres for ligheden mellem de studieforberedende ungdomsuddannelser i det pågældende land og i Danmark, for, hvordan der kan skabes sikkerhed for tilsvarende anerkendelse i forhold til videregående uddannelse som i Danmark, og for, om der er særlige grunde til, at netop denne form vil være velegnet i det pågældende land.
Der skal detaljeret redegøres for, hvordan man vil sikre paralleliteten med gymnasiale og lignende ungdomsuddannelser, herunder indeholde referencer til fag, niveauer og eksaminer i det pågældende land.
§ 3. Styrelsen for Undervisning og Kvalitet afgiver efter en vurdering (screening) af en ansøgning om godkendelse af et udbud i udlandet indstilling til ministeren for børn, undervisning og ligestilling om, hvorvidt ansøgningen skal fremmes med henblik på indgåelse af en bilateral aftale mellem Danmark og den anden stat på uddannelsesområdet.
Den bilaterale aftale mellem Danmark og den anden stat danner herefter, sammen med ansøgningen, grundlag for godkendelse.
Organisation og vilkår § 4. Ministeren for børn, undervisning og ligestilling kan i forbindelse med godkendelsen træffe afgørelse om, at udbud af uddannelse i udlandet skal ske ved, at institutionen anbringer midler, som ikke er nødvendige til den daglige drift, som ejerandele af et aktieselskab eller et andet selskab med begrænset hæftelse, og at selskabet varetager en eller flere opgaver ved det godkendte udbud for institutionen.
Selskabet skal være registreret i Danmark.
 § 5. De midler, institutionen anvender til udbud i udlandet, må ikke have et omfang eller være anvendt på vilkår, der bringer institutionens uddannelsesaktiviteter i Danmark i fare.
 § 6. For udbud i udlandet gælder følgende vilkår:
 1) Institutionen skal have tegnet særskilt ansvars- og skadesforsikring for virksomheden i udlandet.
 2) Institutionen skal opgøre sin aktivitet for virksomhed i udlandet adskilt fra den ordinære aktivitet.
Økonomi § 7. Elever på danske uddannelser i udlandet indgår ikke i institutionens tilskudsgrundlag ved beregningen af aktivitetsbestemte tilskud.
Stk. 2. Institutionen kan opkræve betaling for deltagelse i undervisningen.
Betalingens størrelse fastsættes af institutionen.
Stk. 3. Institutionen fastsætter vilkår for betaling, herunder at betaling skal erlægges forud.
Såfremt der er tale om en hel uddannelse, er det tilstrækkeligt, at betalingen udgør betalingen for et semester ad gangen.
Ikrafttræden § 8. Bekendtgørelsen træder i kraft den 1. august 2016.
 Stk. 2. Bekendtgørelse nr. 1243 af 10. november 2015 om udbud af gymnasiale ungdomsuddannelser i udlandet ophæves.
