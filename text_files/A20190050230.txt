Lov om ændring af lov om autorisation af sundhedspersoner og om sundhedsfaglig virksomhed (Forbud mod konstruktion af en kunstig hymen (jomfruhinde)) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 1141 af 13. september 2018, som ændret ved § 1 i lov nr. 1555 af 18. december 2018, foretages følgende ændringer:
 1. Efter afsnit III indsættes:
»Afsnit III a Forbud mod konstruktion af en kunstig hymen Kapitel 25 a § 72 a.
Det er ikke tilladt at konstruere en kunstig hymen for skedeindgangen.« 2. Efter § 79 indsættes:
»§ 79 a.
Den, der i strid med § 72 a konstruerer en kunstig hymen for skedeindgangen, straffes med bøde.« § 2 Loven træder i kraft den 1. juli 2019.
§ 3 Loven gælder ikke for Færøerne og Grønland, men kan ved kongelig anordning sættes helt eller delvis i kraft for Færøerne med de ændringer, som de færøske forhold tilsiger.
Givet på Christiansborg Slot, den 1. maj 2019 Under Vor Kongelige Hånd og Segl MARGRETHE R.
