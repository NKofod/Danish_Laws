Fremsat den 11. december 2018 af Christian Poll (ALT) og Rasmus Nordqvist (ALT) Forslag til folketingsbeslutning om grøn budgettering Folketinget pålægger regeringen at igangsætte initiativer, så der samtidig med fremsættelsen af forslag til finanslov for 2020 og efterfølgende finanslove kan fremlægges et grønt budget, der gør det muligt at vurdere de miljømæssige konsekvenser af finanslovsforslaget.
Bemærkninger til forslaget Alternativet mener, at det er problematisk, at den årlige finanslovsproces er afkoblet fra konsekvenser på natur, klima og miljø. I finanslovsprocessen diskuteres, forhandles og besluttes statens udgifter og indtægter det kommende år.
Det er helt afgørende for at gennemføre en seriøs grøn omstilling, som der er bred opbakning til i Folketinget, at de offentlige finanser planlægges på en måde, som understøtter denne omstilling.
Ydermere indgik miljøvurderinger af finanslovsforslaget tidligere som en fast del af det materiale, som der blev udgivet ved fremsættelsen af forslaget.
Formålet var her at skabe et overblik ved at følge udviklingen på en række centrale miljøparametre.
Som led heri blev der bl.a. indhentet bidrag fra de enkelte ministerier med henblik på at gennemføre en vurdering af bevillingsændringernes miljøpåvirkning, f.eks. »Miljøvurdering af finanslovforslaget for 2001«, Finansministeriet, 2000. Hvis det tidligere har kunnet lade sig gøre, må man formode, at det også kan lade sig gøre i dag.
Et grønt budget skal styrke sammentænkningen mellem finanspolitik og miljø- og klimapolitik ved at 1) vurdere finansloven og finanspolitikkens effekt på miljø og klima, 2) vurdere finansloven og finanspolitikkens sammenhæng i forhold til opfyldelsen af nationale og internationale forpligtelser og 3) bidrage til en evidensbaseret politisk debat om bæredygtig omstilling.
I OECD arbejdes der med et koncept for grøn budgettering (»Paris Collaborative on Green Budgeting«, oecd.org). Danmark er inviteret til at deltage i initiativet, men har ikke deltaget, jf.
Finansudvalget, alm. del, spørgsmål 71, folketingsåret 2018-19. En måde at komme i gang med grøn budgettering på er derfor at involvere sig aktivt i dette netværk og stille sig til rådighed som land, der kan teste de koncepter, der udvikles på.
Danmark har i et internationalt perspektiv et godt datagrundlag.
Det er derfor oplagt, at det netop er Danmark, der stiller sig til rådighed for at udvikle og teste grøn budgettering.
Finland er et af de lande, der allerede er i gang med at koble de offentlige budgetter med bæredygtige udviklingsmål.
Der kan med fordel trækkes på erfaringer fra Finland (»Finland at the forefront of sustainable development budgeting«, Ministry of Finance (Finland), den 30. maj 2018).
Ved andre lovforslag vil de miljømæssige konsekvenser af lovforslaget fremgå af bemærkningerne.
Dette er desværre bare ikke tilfældet for forslaget til finanslov, som ellers tydeligvis har konsekvenser for miljøet.
Det er en klar mangel, at de miljømæssige konsekvenser af finanslovsforslaget ikke beskrives.
Regeringen mener, at Danmark skal være helt i front på det grønne område.
Hvis det skal realiseres, er det nødvendigt at tænke natur, miljø og klima ind i de grundlæggende strukturer, herunder økonomi og budgettering.
I den sammenhæng kan det også nævnes, at regeringen for halvandet år siden i handlingsplanen for FNs verdensmål (»Handlingsplan for FNs verdensmål  Danmarks opfølgning på FNs verdensmål for bæredygtig udvikling«, Regeringen, 2017) bebudede, at den vil vurdere lovforslag, planer, programmer m.m. op mod verdensmålene.
Dette beslutningsforslag kan ses som en del af at sikre fremdrift i forhold til opfyldelse af verdensmålene og opfyldelse af regeringens løfter vedrørende en ny screeningsproces i forhold til verdensmålene.
Inden for klima- og miljødagsordenen fremføres ofte argumenter om, at Danmark er et lille land og derfor har meget lidt indflydelse på de globale klima- og miljøudfordringer.
At sætte sig i front for at udvikle et koncept for grøn budgettering, som andre lande efterfølgende kan høste erfaringer fra, er derfor et oplagt indsatsområde.
Skriftlig fremsættelse Christian Poll (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om grøn budgettering.
(Beslutningsforslag nr.
B 65) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
