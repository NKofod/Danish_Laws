 Ved kgl. resolution af 7. juni 1978 har Danmark ratificeret en i  

 Strasbourg den 27. januar 1977 vedtaget konvention om bekæmpelse af  

 terrorisme.
 Konventionen har følgende ordlyd:  Oversættelse.
EUROPÆISK KONVENTION OM BEKÆMPELSE AF TERRORISME Undertegnede medlemmer af Europarådet, er i betragtning af, at Europarådet har til formål at tilvejebringe større  

 enhed mellem sine medlemmer, idet de er opmærksomme på den voksende bekymring forårsaget af stigningen  

 i antallet af terrorhandlinger, idet de ønsker at tage effektive forholdsregler til sikring af, at  

 gerningsmændene til sådanne handlinger ikke undslipper retsforfølgning og  

 straf, idet de er overbevist om at udlevering er et særlig effektivt middel til  

 opnåelse af dette resultat, blevet enige om følgende:
Artikel 1 For så vidt angår udlevering mellem kontraherende stater, skal ingen af de  

 nedennævnte forbrydelser anses for en politisk forbrydelse eller for en  

 forbrydelse, der har forbindelse med en politisk forbrydelse, eller for en  

 forbrydelse, der udspringer af politiske motiver:
a  . forbrydelser, der omfattes af konventionen om bekæmpelse af  

 ulovlig bemægtigelse af luftfartøjer, undertegnet i Haag den 16. december  

 1970, b  . forbrydelser, der omfattes af konventionen om bekæmpelse af  

 ulovlige handlinger mod den civile luftfarts sikkerhed, undertegnet i  

 Montreal den 23. september 1971, c  . grove forbrydelser, der indebærer angreb mod internationalt  

 beskyttede personers, herunder diplomatiske repræsentanters, liv, fysiske  

 integritet eller frihed, d  . forbrydelser, der indebærer bortførelse, gidseltagning eller  

 grov, ulovlig frihedsberøvelse, e  . forbrydelser, der indebærer anvendelse af bomber, granater,  

 raketter, automatiske skydevåben eller brev- eller pakkebomber, såfremt  

 anvendelsen heraf rummer fare for personer, f  . forsøg på at begå nogen af de ovennævnte forbrydelser eller  

 medvirken til sådanne forbrydelser eller til forsøg herpå.
Artikel 2 1. For så vidt angår udlevering mellem kontraherende  

 stater kan en kontraherende stat bestemme, at andre grove voldshandlinger -  

 end de, der er omfattet af artikel 1 - mod en persons liv, fysiske integritet  

 eller frihed ikke skal anses for en politisk forbrydelse eller for en  

 forbrydelse, der har forbindelse med en politisk forbrydelse, eller for en  

 forbrydelse, der udspringer af politiske motiver.
 2. Det samme skal gælde grove forbrydelser mod  

 formuegoder, der ikke er omfattet af artikel 1, hvis handlingen har medført  

 kollektiv fare for personer.
 3. Det samme skal gælde forsøg på at begå nogen af de  

 ovennævnte forbrydelser eller medvirken til sådanne forbrydelser eller til  

 forsøg herpå.
Artikel 3 Bestemmelserne i samtlige udleveringstraktater og -ordninger mellem de  

 kontraherende stater, herunder den europæiske konvention om udlevering, er  

 herved ændret i forholdet mellem de kontraherende stater i det omfang,  

 sådanne bestemmelser er uforenelige med denne konvention.
Artikel 4 I det omfang nogen af de i artiklerne 1 og 2 nævnte forbrydelser ikke er  

 anført blandt de forbrydelser, der kan medføre udlevering, i nogen mellem  

 kontraherende stater gældende udleveringskonvention eller - traktat, skal  

 disse forbrydelser med henblik på denne konventions anvendelse anses som  

 værende anført deri.
Artikel 5 Intet i denne konvention skal fortolkes som forpligtende til udlevering,  

 hvis den stat, over for hvilken begæring om udlevering er fremsat, har  

 vægtige grunde til at antage, at begæringen om udlevering for en i artikel 1  

 eller 2 nævnt forbrydelse er fremsat med det formål at tiltale eller straffe  

 en person på grund af hans race, religion, nationalitet eller politiske  

 overbevisning, eller at den pågældendes stilling kan blive forringet af disse  

 grunde.
Artikel 6 1. Enhver kontraherende stat skal træffe sådanne  

 foranstaltninger, som måtte være nødvendige for at udøve jurisdiktion over  

 for enhver af de i artikel 1 nævnte forbrydelser i tilfælde, hvor den  

 formodede gerningsmand befinder sig på statens territorium, og staten ikke  

 udleverer ham efter at have modtaget en begæring om udlevering fra en  

 kontraherende stat, hvis jurisdiktion bygger på en jurisdiktionsregel, som  

 også findes i den anmodede stats lovgivning.
 2. Konventionen udelukker ikke strafferetlig  

 jurisdiktion udøvet i overensstemmelse med national lovgivning.
Artikel 7 En kontraherende stat, på hvis område der antræffes en person, som  

 mistænkes for at have begået en af de i artikel 1 nævnte forbrydelser, og som  

 har modtaget en begæring om udlevering, der opfylder de i artikel 6, stk. 1,  

 nævnte betingelser, skal, hvis den ikke udleverer den pågældende, uden nogen  

 som helst undtagelse og uden unødigt ophold overgive sagen til sine  

 kompetente myndigheder med henblik på strafforfølgning.
Disse myndigheder  

 skal træffe deres afgørelse efter samme retningslinjer, som i henhold til  

 statens lovgivning anvendes ved enhver anden lovovertrædelse af grov  

 karakter.
Artikel 8 1. De kontraherende stater skal yde hinanden størst  

 mulig gensidig bistand i straffesager i forbindelse med strafforfølgning  

 vedrørende de i artiklerne 1 og 2 nævnte forbrydelser.
Den anmodede stats  

 lovgivning vedrørende gensidig bistand i straffesager finder herved  

 undtagelsesfrit anvendelse.
Dog må denne bistand ikke nægtes alene af den  

 grund, at det drejer sig om en politisk forbrydelse, eller en forbrydelse,  

 der har forbindelse med en politisk forbrydelse, eller en forbrydelse, der  

 udspringer af politiske motiver.
 2. Intet i denne konvention skal fortolkes som  

 forpligtende til gensidig bistand, hvis den anmodede stat har vægtige grunde  

 til at antage, at anmodningen om gensidig bistand i forbindelse med en i  

 artikel 1 eller 2 nævnt forbrydelse er fremsat med det formål at tiltale  

 eller straffe en person på grund af hans race, religion, nationalitet eller  

 politiske overbevisning, eller at den pågældendes stilling kan blive  

 forringet af disse grunde.
 3. Bestemmelserne i samtlige traktater og ordninger  

 vedrørende gensidig bistand i straffesager mellem de kontraherende stater,  

 herunder den europæiske konvention om gensidig bistand i straffesager, er  

 herved ændret i forholdet mellem de kontraherende stater i det omfang,  

 sådanne bestemmelser er uforenelige med denne konvention.
Artikel 9 1. Den europæiske kriminalkomitee skal holdes  

 underrettet om denne konventions anvendelse.
 2. Komiteeen skal i videst muligt omfang søge at  

 fremme en fredelig løsning af enhver vanskelighed, som måtte opstå ved  

 konventionens virke.
Artikel 10 1. Enhver uoverensstemmelse mellem de kontraherende  

 stater vedrørende fortolkningen eller anvendelsen af denne konvention, som  

 ikke er løst inden for rammerne af artikel 9, stk. 2, skal, hvis det begæres  

 af en af tvistens parter, henvises til voldgift.
Hver part skal udpege en  

 voldgiftsmand, og de to voldgiftsmænd skal udpege en opmand.
Såfremt en af  

 parterne ikke har udpeget sin voldgiftsmand senest 3 måneder efter, at  

 anmodningen om voldgift er fremsat, skal denne voldgiftsmand efter anmodning  

 af den anden part udpeges af præsidenten for Den Europæiske  

 Menneskerettighedsdomstol.
Såfremt præsidenten er statsborger i en af de  

 stater, som er part i tvisten, skal voldgiftsmanden udpeges af Domstolens  

 vicepræsident eller, dersom vicepræsidenten er statsborges i en af de stater,  

 som er part i tvisten af den af Domstolens dommere, som har størst  

 anciennitet, og som ikke er statsborger i nogen af de stater, som er part i  

 tvisten.
Samme fremgangsmåde skal benyttes, hvis voldgiftsmændene ikke kan  

 enes om valg af opmand.
2. Voldgiftsretten fastsætter selv sit  

 procesreglement.
Voldgiftsrettens afgørelser træffes ved simpel  

 stemmeflerhed.
Dens kendelser er endelige.
Artikel 11 1. Denne konvention er åben for undertegnelse af  

 Europarådets medlemsstater.
Den skal ratificeres, accepteres eller godkendes.  

 Ratifikations-, accept- eller godkendelsesinstrumenter skal deponeres hos  

 Europarådets generalsekretær.
 2. Denne konvention træder i kraft tre måneder efter  

 datoen for deponeringen af det tredje ratifikations-, accept- eller  

 godkendelsesinstrument.
 3. For en signatarstat, der senere ratificerer,  

 accepterer eller godkender konventionen, træder denne i kraft tre måneder  

 efter datoen for deponeringen af dens ratifikations- accept- eller  

 godkendelsesinstrument.
Artikel 12 1. Enhver stat kan ved undertegnelsen eller ved  

 deponeringen af ratifikations-, accept- eller godkendelsesinstrumentet  

 angive, på hvilket territorium eller hvilke territorier denne konvention  

 finder anvendelse.
 2. Enhver stat kan ved deponeringen af ratifikations-,  

 accept- eller godkendelsesinstrumentet eller på et hvilket som helst senere  

 tidspunkt ved erklæring til Europarådets generalsekretær udstrække denne  

 konvention til et eller flere andre territorier, som er angivet i  

 erklæringen, og for hvis internationale forbindelser den er ansvarlig, eller  

 på hvis vegne den er bemyndiget til at indgå forpligtelser.
3. Enhver erklæring, der er afgivet i medfør af stk.  

 2, kan, for så vidt angår ethvert i erklæringen nævnt territorium,  

 tilbagekaldes ved meddelelse til Europarådets generalsekretær.
Sådan  

 tilbagekaldelse træder i kraft straks eller fra det senere tidspunkt, som  

 måtte være angivet i meddelelsen.
Artikel 13 1. Enhver stat kan ved undertegnelsen eller ved  

 deponeringen af ratifikations-, accept- eller godkendelsesinstrumentet  

 erklære, at den forbeholder sig retten til at nægte udlevering for så vidt  

 angår enhver i artikel 1 nævnt forbrydelse, som den anser for at være en  

 politisk forbrydelse, en forbrydelse, der har forbindelse med en politisk  

 forbrydelse, eller en forbrydelse, der udspringer af politiske motiver,  

 forudsat at den påtager sig i sin vurdering af forbrydelsens karakter at  

 lægge behørig vægt på alle særligt alvorlige omstændigheder ved forbrydelsen,  

 herunder:
a.  at forbrydelsen har medført kollektiv fare for personers liv,  

 fysiske integritet eller frihed, eller b  . at forbrydelsen har berørt personer, som er uvedkommende i  

 forhold til dens motiver, eller c  . at grusomme eller afskyelige midler har været taget i brug  

 ved forbrydelsens udførelse.
2. Et forbehold i medfør af stk. 1 kan af den  

 pågældende stat tilbagekaldes helt eller delvis ved erklæring til  

 Europarådets generalsekretær.
Erklæringen træder i kraft på datoen for dens  

 modtagelse.
 3. En stat, som har taget forbehold i medfør af stk.  

 1, kan ikke forlange, at nogen anden stat skal anvende artikel 1; dog kan en  

 stat, hvis forbehold er delvist eller betinget, forlange artikel 1 anvendt i  

 det omfang, den selv har godkendt artikel 1.
Artikel 14 Enhver kontraherende stat kan opsige denne konvention ved skriftlig  

 meddelelse til Europarådets generalsekretær.
Opsigelsen træder i kraft straks  

 eller fra det senere tidspunkt, som måtte være angivet i meddelelsen.
Artikel 15 Denne konvention ophører med at have retsvirkninger i forhold til enhver  

 kontraherende stat, som trækker sig tilbage fra eller ophører med at være  

 medlem af Europarådet.
 Artikel 16  Europarådets generalsekretær underretter Rådets  

 medlemsstater om:
a.  enhver undertegnelse; b.  enhver deponering af ratifikations-, accept- eller  

 godkendelsesinstrument; c.  enhver ikrafttræden af denne konvention i medfør af artikel  

 11; d.
enhver erklæring eller meddelelse modtaget i henhold til artikel 12; e.  ethvert forbehold i henhold til artikel 13, stk. 1;  f.
tilbagekaldelse af ethvert forbehold i henhold til artikel 13, stk. 2; g.  enhver meddelelse modtaget i henhold til artikel 14 og datoen  

 for opsigelsens ikrafttræden; h.  ethvert ophør af konventionens virkninger i henhold til  

 artikel 15.
 Til bekræftelse heraf har undertegnede dertil behørigt bemyndigede  

 underskrevet denne konvention.
Udfærdiget i Strasbourg den 27. januar 1977 med engelsk og fransk tekst,  

 som begge har samme gyldighed, i et eksemplar, som skal opbevares i  

 Europarådets arkiv.
Europarådets generalsekretær skal fremsende bekræftede  

 kopier til hver af signatarstaterne.
 Efter at det i artikel 11, stk. 2, foreskrevne vilkår var blevet opfyldt,  

 trådte konventionen i kraft den 4. august 1978 for følgende lande:
Østrig Sverige Forbundrepublikken Tyskland.
 Endvidere har Storbritannien ratificeret konventionen med virkning fra den  

 25. oktober 1978.
 Danmarks ratifikationsinstrument deponeredes hos Europarådets  

 generalsekretær den 27. juni 1978, og konventionen trådte i medfør af artikel  

 11, stk. 3, i kraft for Danmarks vedkommende den 28. september 1978.
 Ved deponeringen af ratifikationsinstrumentet afgav Danmark en erklæring  

 om, at konventionen indtil videre ikke gælder for Færøerne og Grønland.
 Danmark og Sverige har taget forbehold i medfør af artikel 13 om ret til  

 at nægte udlevering for så vidt angår enhver i artikel 1 nævnt forbrydelse,  

 som man anser for at være en politisk forbrydelse.
 Storbritannien har i medfør af artikel 12, stk. 1, afgivet en erklæring  

 om, at konventionen også finder anvendelse for så vidt angår øerne Jersey,  

 Guernsey og Man.
 Udenrigsministeriet, den 2. november  

 1978.
