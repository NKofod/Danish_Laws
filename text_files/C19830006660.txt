 Efter § 1, stk. 2, og § 2, stk. 2, i lov nr. 421 af 15. juni 1973 om radio  

 og fjernsynsvirksomhed, som ændret ved lov nr. 249 af 27. maj 1981, kan  

 ministeren for kulturelle anliggender efter forhandling med ministeren for  

 offentlige arbejder og radiorådet give andre end Danmarks Radio tilladelse  

 til inden for enkelte lokale områder at sprede lyd- og billedprogrammer ved  

 hjælp af radioanlæg eller at fordele sådanne programmer ved hjælp af  

 kabelanlæg.
Ministeren for kulturelle anliggender har i september 1981 nedsat et  

 udvalg, som har til opgave at udarbejde forslag til retningslinier for  

 forsøgenes gennemførelse, behandle og foretage indstilling vedrørende  

 ansøgninger om tilladelse til lokal forsøgsvirksomhed og afgive indstilling  

 om anvendelsen af de tilskudsmidler, der forventes at være til rådighed for  

 forsøgene.
Udvalget skal tillige følge forsøgene med henblik på afgivelse af  

 en redegørelse, der eventuelt kan danne grundlag for en varig ordning med  

 lokal radio- og fjernsynsvirksomhed.
I februar 1982 anmodede ministeren udvalget om at påtage sig at virke som  

 et organ, hvortil lyttere og fjernseere kunne henvende sig med klager over  

 lokal programvirksomhed.
Denne funktion indgår som et led i udvalgets  

 opfølgning af forsøgsvirksomheden.
Udvalget har i øvrigt adgang til af egen  

 drift at tage de enkelte virksomheders programmer op til vurdering uanset om  

 en klage måtte foreligge.
 Under henvisning hertil meddeler ministeriet for kulturelle anliggender  

 følgende retningslinier for behandlingen af klager over lokal radio- og  

 fjernsynsvirksomhed, som rettes til udvalget:
 1. Klagen må vedrøre bestemte, udsendte programmer  

 eller programserier, ikke programvirksomheden i almindelighed.
 2. Der kan blive tale om såvel berigtigelsessager  

 (klager over fejlagtige oplysninger om faktiske forhold) som andre  

 klagesager, f.eks. om freds- og æreskrænkelser, der ikke giver anledning til  

 retsforfølgning ved domstolene.
 3. Klagen må i første instans rettes til den  

 ansvarlige ledelse af vedkommende lokale radio- eller fjernsynsforetagende.  

 En klage til udvalget må vedrøre en afgørelse, truffet af denne ledelse.
4. Klagen kan kun indbringes af den, som afgørelsen  

 vedrører.
Et praktisk eksempel er en berigtigelsessag, hvor klagen indbringes  

 af den, som er blevet forurettet ved en forkert oplysning om et faktisk  

 forhold.
Eventuelt vil det kunne forekomme, at fejlagtige oplysninger bør  

 rettes i samfundets interesse, og i et sådant tilfælde må enhver kunne rejse  

 krav herom.
 5. Klagen må rettes mod det ansvarlige radio- eller  

 fjernsynsforetagende.
6. Klagen må indbringes for udvalget inden 4 uger  

 efter at det lokale radio- eller fjernsynsforetagendes afgørelse er meddelt  

 klageren.
Virksomhedens afgørelser skal indeholde oplysning om adgangen til  

 at indbringe afgørelsen for udvalget og om fristen herfor.
7. Udvalgets afgørelser i klagesager kan indbringes  

 for ministeriet.
En sådan afgørelse bør indbringes inden 4 uger efter at den  

 er meddelt klageren.
Udvalgets afgørelser skal indeholde oplysning om  

 adgangen til at indbringe afgørelsen for ministeriet og om fristen herfor.
8. Udvalget kan pålægge vedkommende radio- eller  

 fjernsynsforetagende at berigtige fejlagtige oplysninger om faktiske forhold,  

 der er udsendt af virksomheden, og kan træffe afgørelse om berigtigelsens  

 indhold, form og plads.
Udvalget kan ikke i øvrigt træffe afgørelser, der er  

 bindende for virksomheden, men kan alene fremsætte sin opfattelse af sagen.  

 Tilsvarende retningslinier kan ventes fulgt af ministeriet i tilfælde, hvor  

 dette træffer den endelige administrative afgørelse i en klagesag.
9. Udvalgets udtalelser som klageinstans  

 offentliggøres.
Udvalget kan pålægge vedkommende lokale radio- eller  

 fjernsynsforetagende at give meddelse om udvalgets udtalelse i sine  

 udsendelser og kan bestemme, på hvilken måde og i hvilken form dette skal  

 ske.
Tilsvarende retningslinier kan ventes fulgt af ministeriet i tilfælde,  

 hvor dette træffer den endelige administrative afgørelse i en klagesag.
10. Intet af udvalgets medlemmer må deltage i  

 afgørelsen af en sag, der umiddelbart berører institutioner, virksomheder  

 eller organisationer, i hvilke han er interesseret, eller til hvilke han er  

 knyttet.
Det samme gælder for sager, hvori han i øvrigt er personligt eller  

 økonomisk interesseret, eller når andre omstændigheder foreligger, som er  

 egnede til at vække tvivl om hans fuldstændige upartiskhed.
Udvalget afgør  

 selv i påkommende tilfælde, om et medlem kan deltage i en sags behandling.
I  

 beslutningen herom deltager alle udvalgets medlemmer.
11. Vedkommende lokale radio- eller  

 fjernsynsforetagende skal have adgang til at udtale sig om den for udvalget  

 indbragte klage.
Udvalget kan foretage undersøgelser angående de enkelte  

 sager og kan om nødvendigt opfordre parterne til personligt at møde for  

 udvalget og redegøre for sagen.
Hvis en part under sagens behandling  

 fremsætter begæring om at blive gjort bekendt med sagens dokumenter, skal  

 denne begæring imødekommes, og sagens afgørelse udsættes, indtil der er givet  

 parten adgang til at gøre sig bekendt med dokumenterne.
12. Udvalget er berettiget til at nedsætte et  

 underudvalg til behandling af klager over lokal radio- og  

 fjernsynsvirksomhed.
For et sådant underudvalg udpeges en formand.
Udvalgets  

 eller underudvalgets afgørelser træffes ved stemmeflerhed.
I tilfælde af  

 stemmelighed gør formandens stemme udslaget.
Afgørelsen skal ledsages af  

 grunde.
Den skal indeholde oplysning om eventuelle forskellige meninger under  

 afstemningen vedrørende såvel resultatet som begrundelsen.
 13. Adgangen til klage efter nærværende retningslinier  

 udelukker ikke indbringelse af sager om lokal programvirksomhed for  

 domstolene.
Ministeriet for kulturelle anliggender,  

 den 28. februar 1983 P.
M.
V.
