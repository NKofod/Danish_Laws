Betænkning afgivet af Indfødsretsudvalget den 25. maj 2022 Betænkning over Forslag til lov om indfødsrets meddelelse [af udlændinge- og integrationsministeren (Mattias Tesfaye)]:
1. Ændringsforslag Marie Krarup (UFG) har stillet 2 ændringsforslag til lovforslaget.
2. Indstillinger Et flertal i udvalget (S, V, SF, RV, EL og KF) indstiller lovforslaget til vedtagelse uændret.
Flertallet vil stemme imod de stillede ændringsforslag.
Et mindretal i udvalget (DF og Marie Krarup (UFG)) indstiller lovforslaget til vedtagelse med de stillede ændringsforslag.
Såfremt de stillede ændringsforslag ikke vedtages, vil mindretallet stemme imod lovforslagets endelige vedtagelse.
Et andet mindretal i udvalget (NB) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Liberal Alliance, Frie Grønne, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget finder, at det danske statsborgerskab er noget helt unikt.
Det er den fineste gave, man kan modtage af det danske samfund, og det er en gave, man skal gøre sig fortjent til.
Derfor skal der stilles strenge krav til dem, der ønsker at være en del af det danske fællesskab.
Af den grund medvirkede V i den politiske aftale om nye regler for tildeling af statsborgerskab, der blev indgået den 20. april 2021. Her skærpedes kravene til eksempelvis beskæftigelse og vandel, og der blev indført et fornyet fokus på danske værdier, hvilket V finder fornuftigt.
V støtter lovforslaget.
Radikale Venstre Radikale Venstres medlem af udvalget gratulerer de kvinder, mænd og børn, som har opfyldt alle de svære krav og nu er kommet på lovforslaget.
Det fremgår af den nye indfødsretsaftale, som regeringen har indgået med Venstre, Det Konservative Folkeparti og Liberal Alliance, at »Regeringen forpligter sig med aftalen til i fremtidige lovforslag om indfødsrets meddelelse på baggrund af ansøgernes statsborgerskab at anføre ansøgerne i områdegrupperne nordiske lande, andre vestlige lande, MENAP-lande samt Tyrkiet og andre ikke-vestlige lande.« Nærværende lovforslag indeholder således særskilte afsnit med oplistning af statsborgerskabsområderne »lande i Norden«, »andre vestlige lande end lande i Norden«,  »statsløse eller statsborgere i MENAP-lande eller Tyrkiet« og »andre ikkevestlige lande end MENAP-lande og Tyrkiet«.
 Oplysningerne er fremgået af tidligere lovforslag om indfødsrets meddelelse, så det er selve kravet om gruppering, der nu er fastslået i indfødsretsaftalen.
Vi har jo alle vidst, at aftalen er blevet affyringsrampe for et muligt ændringsforslag om opdeling af lovforslaget.
Vi har også alle vidst, at spørgsmålet nu er, om der i Folketinget er flertal for at stemme for ændringsforslagene om at udskille godkendte statsborgerskabsansøgere, der kommer fra muslimske lande, således at de ikke får statsborgerskab.
Det fremgår af statsborgerretskonventionens artikel 5, at »En kontraherende stats regler vedrørende statsborgerret må ikke indeholde forskelle eller omfatte praksis, der indebærer, at der finder forskelsbehandling sted på grund af køn, religion, race, hudfarve, national eller etnisk oprindelse.« Udlændinge- og Integrationsministeriets jurister har i et notat af 24. februar 2021 vurderet, at staten kan ifalde erstatningsansvar ved en opdeling af lovforslag om indfødsrets meddelelse efter lande eller områder.
Dette forudsat, at et flertal konsekvent stemmer nej til lovforslag med MENAPT-landeansøgere  så vil disse personer kunne rejse et erstatningskrav mod Danmark for at handle i strid med Danmarks internationale forpligtelser.
 I RV er vi rystet over indfødsretsaftalen, og vi er chokeret over ændringsforslagene om udskillelse af godkendte ansøgere fra MENAPT-lande.
 Men vi vil i RV blive ved med at arbejde for, at Danmark overholder retsprincipper og konventioner, og arbejde for, at Folketinget ikke kommer til at ulejlige skatteyderne med at skulle betale erstatninger via fælleskassen.
 Endelig skal det tilføjes, at der desværre er et oprydningsarbejde, som RV er noget skuffet over at ministeren ikke har foretaget:
  Der mangler begrundelse ved afslag fra Indfødsretsudvalget, jf. statsborgerretskonventionens artikel 11.
  Ministeren ved, at der er medlemmer i udvalget, der har udtalt, at de stemmer imod tildeling af statsborgerskab på baggrund af ansøgers religion og ansøgers oprindelsesland.
  Ministeren ved også, at der ved afslag fra Indfødsretskontoret eller udvalget ikke i alle tilfælde orienteres om forelæggelse for Indfødsretsudvalget eller mulighed for indbringelse for de ordinære domstole.
 Så spørgsmålet er selvfølgelig, om ministeren agerer efter forvaltningslovens § 7 om vejledningspligt eller i det hele taget bekymrer sig om forvaltningsloven.
 RV ønsker hermed at minde ministeren om, at det har vist sig, at når flertal skifter ved folketingsvalg, kan der opstå et flertal, som går op i, om forvaltningsloven er overholdt.
Men tillykke til dem, som nu ifølge dette lovforslag rent faktisk er godkendte statsborgerskabsansøgere.
RV støtter hermed forslag til lov om indfødsrets meddelelse.
Dansk Folkeparti Dansk Folkepartis medlem af udvalget bemærker, at der er opført personer på lovforslaget, der ifølge de foreliggende oplysninger offentligt tilkendegiver støtte til islamistiske synspunkter, organisationer og repræsentanter, herunder religiøse forkyndere, der har indrejseforbud i Danmark, og fængselsdømte islamister.
DF støtter bl.a. på den baggrund de stillede ændringsforslag, der indebærer, at ansøgere fra MENAPT-lande udskilles fra lovforslaget.
Såfremt ændringsforslagene ikke vedtages, vil DF være nødsaget til at stemme nej til lovforslaget ved 3. behandling, eftersom loven i uændret udgave vil bidrage til tildeling af statsborgerskab til personer fra en række mellemøstlige lande og en yderligere islamisering af Danmark.
DF ønsker at stoppe islamiseringen af Danmark.
4. Ændringsforslag med bermærkninger Ændringsforslag Til § 3 Af Marie Krarup (UFG), tiltrådt af et mindretal (DF og NB):
 1) Paragraffen udgår.
[Udskillelse af personer, som er statsløse eller statsborgere i MENAPT-lande] Til § 8 2) Paragraffen udgår [Udskillelse af personer, som er statsløse eller statsborgere i MENAPT-lande, og hvis tildeling af statsborgerskab er betinget af deltagelse i en grundlovsceremoni] Bemærkninger Til nr. 1 og 2 Ændringsforslaget indebærer, at §§ 3 og 8, som indeholder statsløse personer og personer, der er statsborgere i MENAPT-lande, udgår af dette lovforslag med henblik på at sætte dem på en særskilt lov.
Marie Krarup (UFG) ønsker at behandle tildeling af statsborgerskaber til personer fra islamiske lande i særskilt proces, da Marie Krarup (UFG) ikke ønsker en islamisering af Danmark, men et loft over antallet af personer fra disse lande.
5. Udvalgsarbejdet Lovforslaget blev fremsat den 28. april 2022 og var til 1. behandling den 5. maj 2022. Lovforslaget blev efter 1. behandling henvist til behandling i Indfødsretsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Bilag Under udvalgsarbejdet er der omdelt 7 bilag på lovforslaget.
Spørgsmål Udvalget har under udvalgsarbejdet stillet 27 spørgsmål til udlændinge- og integrationsministeren til skriftlig besvarelse, og ministeren har besvaret spørgsmål 1-26. Spørgsmål 27 forventes besvaret inden 2. behandling af lovforslaget.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Carl Valentin (SF) Susan Kronborg (RV) Pernille Skipper (EL) Anne Rasmussen (V) nfmd.
Morten Dahlin (V) Kim Valentin (V) Mads Fuglede (V) Marie Krarup (UFG) fmd.
Peter Skaarup (DF) Marcus Knuth (KF) Mette Thiesen (NB) Liberal Alliance, Frie Grønne, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
