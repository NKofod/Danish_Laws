 Pressenævnet udtalte, at klager ikke var berettiget til  

 genmæle, idet anmodning om genmæle ikke var indgivet til det  

 pågældende medie inden 4 uger efter offentliggørelsen.
 Nævnet bemærkede, at bladet havde erkendt, at der ikke havde  

 været tilstrækkelig dækning i artiklens tekst for  

 billedteksten og underrubrikken.
 Nævnet fandt, at bladet herved havde handlet i strid med god  

 presseskik, og nævnet udtalte sin kritik.
 Da bladet kort tid efter nævnets henvendelse til bladet i anledning  

 af klagen havde bragt en beklagelse og berigtiget de urigtige oplysninger,  

 fandt nævnet ikke grundlag for at pålægge bladet at  

 offentliggøre nævnets kendelse.
Kendelse fra Pressenævnet i sag nr.  

 63/2001 [K] har klaget til Pressenævnet over en artikel  

 bragt i B.T. den 23. maj 2001, idet han mener, at god presseskik er  

 tilsidesat. [K] har endvidere anmodet nævnet om at pålægge  

 bladet at bringe et genmæle.
Af artiklen med overskriften "Danske normer skal  

 tilnærmes islam" fremgik det af en mindre overskrift, at "Krisen breder sig efter udtalelser fra radikal  

 folketingskandidat." Af artiklens brødtekst fremgik følgende:
"De danske normer skal tilnærmes muslimske  

 normer, så der bliver tale om en slags mellemting.
Samtidig skal  

 etniske minoriteter gå ind i en konkurrence på fødsler med  

 danskerne.
Det er synspunkter fra den radikale folketingskandidat og  

 HB-medlem [K]." I artiklen hed det:
"Mens mange radikale i øjeblikket kæmper  

 som gale for at undgå opstillingen af islamiske fundamentalister,  

har partiet allerede opstillet en indvandrer med alt andet end  

 radikale synspunkter i Glostrup-kredsen.
Det drejer sig om den 28-årige  

 der er tidligere formand for OPSA.
 Medlemmer af OPSA (Organisation af Pakistanske Studenter  

 og Akademikere) har offentligt givet udtryk for deres ønske om  

 revidering af det danske samfunds normer og lovgivning.
 [K] blev opstillet for de Radikale på trods af, at  

 OPSAs målsætning synes at ligge milevidt fra det Radikale  

 Venstres ønske om fastholdelse af frisindede idéer på et  

 ikke-religiøst grundlag.
Muslimske normer OPSA-medlemmer har blandt andet givet udtryk for deres  

 synspunkter på møder, hvor det socialdemokratiske  

 folketingsmedlem  Per  Kaalund har deltaget.  Kaalund refererer  

 OPSA-medlemmernes udtalelser således:
"Vi har det danske samfund, som vi kender det, men nu  

 er vi muslimer kommet.
Og vi bliver rigtig mange.
Derfor må vi  

 sætte os sammen med danske beslutningstagere og finde ud af, hvordan  

 det danske samfund skal indrettes fremover.
Vi skal have et kompromis mellem  

 de danske normer og de muslimske normer," fortæller  Per  

  Kaalund.
Altså et samfund, der ikke kun bygger på de  

 velkendte danske normer, men som tillempes de muslimske normer.
Den udvikling  

 afvises af  Per  Kaalund:
"Jeg svarede, at der er ting, der ikke er til  

 diskussion.
Såsom demokratiet, retssamfundet og ligestillingen mellem  

 mænd og kvinder." [K] ønsker ikke at kommentere oplysningerne fra  

  Kaalund.
Fød flere børn Den radikale kandidat gjorde sig igen bemærket, da  

 han 15. marts havde et indlæg i Politiken.
Her opfordrede [K]  

 indvandrerne til dels at blive bedre uddannet, dels at blive  

flere:
"Kun når de danske indvandrere opnår en  

 kritisk masse, vil de blive taget seriøst.
Til indvandrerne er mit  

 budskab klart: Få flere børn og tag en længere  

 uddannelse!", hed det i indlægget fra [K].
Fastholder synspunkt Synspunkterne medførte stærk kritik fra  

 partifæller - der så dem som en gave til Dansk Folkeparti.  

 Kritikken førte til, at [K] ønskede indlægget annulleret  

 på partiets hjemmeside, hvortil han også havde sendt det.
Ikke  

 desto mindre fastholdt [K] sine hovedsynspunkter i et  

 efterfølgende indlæg i Politiken.
Her hed det:
 "Formuleringen i det første indlæg kunne  

 have været bedre, men jeg fastholder budskabet; en større og  

 bedre uddannet gruppe af etniske minoriteter vil kunne forhandle sig frem til  

 et mere repræsentativt demokrati, end det vi oplever i dagens  

 Danmark", skrev [K].
 Foreholdt indlæggene ønsker [K] heller ikke  

 at kommentere disse, da han "fornemmer uoverensstemmelser med  

 journalisten med hensyn til tolkningen af indlæggene".
[K] er for nylig blevet genvalgt til den radikale  

 hovedbestyrelse med høje stemmetal." Artiklen var ledsaget af et billede af muslimske kvinder,  

 hvorunder der var anført, at "RADIKALE ELLER MUSLIMSKE NORMER? De Radikale  

 HAR allerede opstillet en muslimsk kandidat med normer, der ligger meget  

 langt fra partiets." Endvidere var der indsat et billede af [K] med  

 følgende undertekst:
"Den radikale folketingskandidat [K] mener, at det  

 danske samfund skal nærme sig muslimske normer." Klageren har indledningsvis anført, at bladet ikke  

 har levet op til medieansvarslovens § 34, stk. 1, om, at massemediernes  

 indhold og handlemåde skal være i overensstemmelse med god  

 presseskik i deres behandling og fremstilling af klager i den påklagede  

 artikel.
Klager har i den forbindelse henvist til, at det i billedteksten var  

 anført, at "Den radikale folketingskandidat [K] mener, at det  

 danske samfund skal nærme sig muslimske normer". I manchetten var  

 anført, at "De danske normer skal tilnærmes muslimske  

 normer, så der bliver tale om en mellemting" og "Det er  

 synspunkter fra den radikale folketingskandidat og HB-medlem [K]".
Klageren har gjort gældende, at citaterne er direkte  

 usande, hvilket bladet godt vidste.
Klager har oplyst, at han forud for  

 artiklen var blevet kontaktet af to af bladets journalister.
Den ene  

 journalist forelagde for klager, at han havde hørt, at Organisationen  

 af Pakistanske Studerende og Akademikere, OPSA, havde holdt et  

 OPSA-arrangement i begyndelsen af 2000, hvor politikeren  Per  Kaalund fra  

 Socialdemokratiet havde været taler.
Journalisten havde hørt, at  

 klager også havde været tilstede.
Journalisten refererede,  

 hvordan  Kaalund havde oplevet mødet.
Journalisten læste  

 så op for klager, hvad der senere kom med i artiklen: "Vi har det  

 danske samfund, som vi kender det, men nu er vi muslimer kommet.
Og vi bliver  

 rigtig mange.
Derfor må vi sætte os sammen". Journalisten  

 spurgte klager, hvordan han forholdt sig til, at medlemmerne havde sagt  

 dette, som  Kaalund mente at kunne huske.
Klager svarede, at det var et  

 åbent debatmøde, der handlede om integration.
Klager gjorde det  

 klart, at han blot var ordstyrer, og at han på ingen kunne stå  

 til regnskab for, hvad de enkelte medlemmer mente.
Da klager sagde til  

 journalisten, at "det vil jeg heller ikke kommentere" i forbindelse  

 med, at journalisten bad klager forholde sig til udtalelserne fra  

 OPSA-arrangementet om tilpasning af danske normer til islam, var dette ikke  

 et udtryk for, at klager ikke lagde afstand til udtalelserne, men derimod  

 udtryk for, at klager ikke ønskede at indgå i en dialog med  

 journalisten, da denne ikke ønskede at høre klagers version.  

 Samtalen sluttede med, at klager på grund af journalistens beskyldende  

 tone bad om ikke at blive citeret.
Klager blev derfor meget overrasket, da  

 både overskriften, manchetten, billedet og billedteksten forbandt ham  

 med budskabet om dansk/islamisk normharmonisering, som antydes at være  

 udemokratisk og kønsdiskriminerende.
Klageren har videre oplyst, at han blev ringet op af en  

 anden journalist fra bladet en uge senere.
Klager påpegede over for  

 hende, at bladet havde misinformeret sine læsere, og at der havde  

 stået usande påstande i hendes og den anden journalists artikel.  

 Hun beklagede fejltagelsen og sagde, at hun intet havde haft med hverken  

 billedteksten eller manchetten at gøre.
Alligevel fortsatte bladet med  

 at henvise til samme artikel.
En række journalister refererede  

 endvidere til den i andre medier.
Som byrådskandidat og  

 folketingskandidat skader det klagers omdømme, når sådanne  

 forkerte påstande mangfoldiggøres i et medie som B.T.
Klageren har anført, at offentliggørelsen er  

 i strid med god presseskik, og ønsker derfor et genmæle, som kan  

 berigtige, at klager ikke mener og ej heller har sagt, hvad B.T.-artiklerne  

 påstår.
Klager ønsker det tydeliggjort for enhver, at han  

 er blevet taget til indtægt for holdninger, som han absolut ikke har,  

 og derfor ønsker han, at genmælet bringes i bladet på en  

 så fremtrædende måde, som det kun rimeligt kan forventes,  

 især da bladet gang på gang har brugt og refereret til artiklen  

 og altså været med til at cementere usande påstande.
Klageren har nærmere anført, at det  

 følger af reglerne for god presseskik, at overskrift og  

 mellemrubrikker i form og indhold skal have dækning i den  

 pågældende artikel.
Bladet har selv erkendt, at billedteksten og  

 manchetten gik videre, end der var dækning for i artiklens tekst.
 Klager har endelig i forhold til bladets oplysning om, at  

 han på tidspunktet for debatmødets afholdelse havde en  

 fremtrædende post i OPSA, anført, at han ikke kan se, hvorledes  

 det på nogen måde kriminaliserer eller retfærdiggør  

 bladets ensidige omtale af ham.
Bladet har oplyst, at journalisten kontaktede klager  

 telefonisk om to debatindlæg, som klager havde fået bragt i  

 Politiken, og som var omtalt i den indklagede artikel.
Klager ønskede  

 ikke at kommentere indlæggene.
Journalisten nævnte herefter for  

 klager, at  Per  Kaalund havde refereret medlemmer af OPSA for på et  

 møde, hvor klager deltog, at have udtalt, at danske normer skulle  

 tilpasses islam.
Journalisten spurgte klager om hans holdning til disse  

 udtalelser, som journalisten oplyste ville blive bragt i bladet den  

 følgende dag.
Det er ikke korrekt, at klager dertil svarede, at han  

 på det pågældende møde blot var ordstyrer og ikke  

 kunne stilles til regnskab for medlemmernes udsagn.
Klager udtalte alene:  

 "Det vil jeg heller ikke kommentere". Han lagde således ikke  

 afstand til udtalelserne.
Det bemærkes, at klager på tidspunktet  

 for afholdelsen af mødet, hvor udtalelserne om normharmonisering blev  

 fremsat, havde en fremtrædende post i OPSA.
Bladet har anført, at det var på denne  

 baggrund, at man bragte den indklagede artikel.
Artiklens tekst havde fuld  

 dækning i de oplysninger, der ved udarbejdelsen af artiklen  

 forelå for bladets journalister.
Det fremgik af artiklen, at de  

 udtalelser om normharmonisering, som  Per  Kaalund havde nævnt, var  

 fremsat af andre end klager.
Bladet erkender, at artiklens manchet og teksten under  

 billedet af klager kan give det indtryk, at klager var enig i udtalelserne om  

 normharmonisering.
Artiklens manchet og billedtekst havde dermed ikke samme  

 grad af nuancering som selv artiklens tekst og gik videre, end der er  

 dækning for i artiklen.
Bladet beklager, at manchetten og billedteksten  

 er givet denne udformning.
Udformningen af manchetten og billedteksten kan  

 imidlertid efter bladets opfattelse ikke anses for en tilsidesættelse  

 af god presseskik.
Læst i sammenhæng med resten af artiklen  

 fremgår det klart, at klager ikke har ønsket at kommentere  

 oplysningerne fra  Per  Kaalund.
Det fremgik således af selve artiklen,  

 at manchetten og billedteksten går videre, end der er dækning  

 for.
Bladet har herudover anført, at klagers stilling  

 til spørgsmålet om normharmonisering var uklar for bladet.  

 Klager lagde ikke afstand til udtalelserne fra OPSA-mødet, hvilket  

 havde været nærliggende, hvis han havde været uenig i dem.  

 Klager havde desuden i Politiken fået trykt et debatindlæg, der  

 indeholdt synspunkter, der kan anses for beslægtede med udtalelserne om  

 normharmonisering.
Det måtte derfor fremtræde som sandsynligt, at  

 klager var enig i udtalelserne om normharmonisering.
Bladet har videre anført, at artiklen var et led i  

 dækningen af det meget omtalte politiske spørgsmål om,  

 hvorvidt holdningerne hos yngre radikale politikere med en anden etnisk  

 baggrund end dansk er i overensstemmelse med traditionel radikal politik.
Der  

 kan ikke være snævre grænser for mediernes dækning af  

 spørgsmål af denne karakter.
Klager har i debatten selv udtrykt  

 sig i meget klare vendinger.
Bladet har desuden anført, at Pressenævnet  

 ikke er kompetent til at behandle klagers anmodning om genmæle, idet  

 alene mediers afslag på genmæle eller optagelse af et  

 ufyldestgørende genmæle kan indbringes for nævnet, jf.  

 medieansvarslovens § 40. Bladet har først efter udløbet af  

 4-ugers fristen fra Pressenævnet modtaget kopi af klagen af 17. juni  

 2001, hvoraf ønsket om genmæle fremgår.
Denne del af  

 klagen må derfor afvises.
 Bladet har over for nævnet tilkendegivet, at da  

 billedteksten og manchetten går videre end der er dækning for i  

 artiklens tekst, og da klager nu ønsker at lægge afstand til de  

 udtalelser, som han ikke tidligere ønskede at kommentere, vil bladet  

 hurtigst muligt bringe følgende:
 "B.T. beklager.
B.T. bragte den 23. maj 2001 en artikel om den radikale  

 folketingskandidat [K], der har været formand for Organisationen af  

 Pakistanske Studerende og Akademiskere (OPSA). Artiklens billedtekst og  

 manchet gav det indtryk, at [K] havde udtalt, at danske normer skal tilpasses  

 Islam.
Dette er imidlertid ikke tilfældet, idet disse udtalelser ikke  

 var fremsat af [K], men af andre medlemmer af OPSA." Bladet har i den forbindelse anført, at det ved  

 vurderingen af, om god presseskik er tilsidesat, må indgå, at  

 avisen bringer den ovenstående tekst og dermed imødekommer [K]s  

 ønske om et genmæle.
 Den 3. juli 2001 bragte bladet ovennævnte  

 beklagelse.
 I sagens behandling har følgende  

 nævnsmedlemmer deltaget:
 Axel Kierkegaard, Finn Rowold, Tage Clausen og Kirsten  

 Dyregaard.
 Pressenævnet udtaler:
Pressenævnet bemærker indledningsvis, at  

 anmodning om genmæle skal indgives til det pågældende medie  

 inden 4 uger efter offentliggørelsen.
Dette er ikke sket i den  

 foreliggende sag, og denne del af klagen afvises derfor.
Det fremgår af de vejledende presseetiske regler, at  

 overskrifter og mellemrubrikker i form og indhold skal have dækning i  

 den pågældende artikel.
Det er nævnets opfattelse, at dette  

 også må gælde for den foreliggende manchet  

 (underrubrik).
Nævnet bemærker, at bladet har erkendt, at der  

 ikke har været tilstrækkelig dækning i artiklens tekst for  

 billedteksten og manchetten (underrubrikken). Nævnet finder, at bladet  

 herved handlet i strid med god presseskik, og nævnet udtaler sin  

 kritik.
Nævnet bemærker i den forbindelse, at klagers undladelse  

 af at tage afstand fra udtalelserne fremsat på OPSA-mødet, og  

 det faktum, at klager i andre blade har skrevet indlæg i  

 udlændingedebatten, ikke berettiger til billedteksten og  

 manchetten.
 Da bladet kort tid efter nævnets henvendelse til  

 bladet i anledning af klagen har bragt en beklagelse og berigtiget de  

 urigtige oplysninger, finder nævnet ikke grundlag for at  

 pålægge bladet at offentliggøre nævnets kendelse.
 Afsagt den 9. oktober 2001.
