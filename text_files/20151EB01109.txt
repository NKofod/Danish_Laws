Beretning afgivet af Sundheds- og Ældreudvalget den 27. september 2016 Beretning over Forslag til folketingsbeslutning om oprettelse af et prioriteringsinstitut [af Carolina Magdelene Maier (ALT) m.fl. ]:
1. Udvalgsarbejdet Beslutningsforslaget blev fremsat den 8. oktober 2015 og var til 1. behandling den 16. november 2015. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 4 møder.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danske Patienter.
 Sundheds- og ældreministeren har over for udvalget kommenteret den skriftlige henvendelse til udvalget.
Deputationer Endvidere har Danske Patienter mundtligt over for udvalget redegjort for deres holdning til beslutningsforslaget.
Spørgsmål Udvalget har stillet 3 spørgsmål til sundheds- og ældreministeren til skriftlig besvarelse, som denne har besvaret.
2. Indstillinger og politiske bemærkninger Udvalget kan konstatere, at der efter drøftelsen af B 6 og B 19 om oprettelse af uafhængige prioriteringsinstitutter er indgået en politisk aftale om syv overordnede principper for prioritering af sygehusmedicin.
De syv principper er: faglighed, uafhængighed, geografisk lighed, åbenhed, hurtig ibrugtagning af ny, effektiv medicin, mere sundhed for pengene og lige adgang til behandling.
 Det nye medicinråd, som regionerne har etableret, skal implementere de syv overordnede principper, som skal sikre, at nye lægemidler, som har en veldokumenteret mereffekt, ikke skal afvises alene på grund af økonomi, men at der skal være et rimeligt forhold mellem prisen på et nyt lægemiddel og den merværdi, som lægemidlet vurderes at kunne udføre, sammenlignet med eksisterende standardbehandling, såfremt lægemidlet skal bruges til standardbehandling.
Principperne skal også sikre lige adgang for både store og små patientgrupper og tage højde for patienters individuelle behov.
Det skal være muligt ud fra en konkret lægefaglig vurdering at behandle med lægemidler, som er afvist til standardbehandling.
Det gælder eksempelvis i forhold til at kunne yde behandling af høj kvalitet til patienter med sjældne sygdomme eller i forhold til at kunne behandle for at undgå funktionsnedsættelse.
Det er udvalgets håb, at medicinrådet og de syv principper, vil give en bedre fordeling af ressourcerne og øge gennemsigtigheden i sundhedsvæsenet.
Derudover er det nødvendigt, når vi er i en situation, hvor vi ikke har ubegrænsede ressourcer, at det bliver lagt klart og åbent frem, hvad vi vælger til og fra.
Derfor opfordrer udvalget til, at Medicinrådets arbejde bliver præget af størst mulig åbenhed og gennemsigtighed, og at man med fordel kan styrke forhandlingspositionen over for medicinalindustrien.
Et flertal i udvalget (S, DF, V, LA og KF) bemærker, at der udover prioritering også er andre betydelige måder at regulere udgifterne i sundhedsvæsenet på.
På medicinområdet vedrører det eksempelvis de aftaler, der indgås mellem Lægemiddelindustriforeningen (Lif), Danske Regioner og Sundheds- og Ældreministeriet, hvor der sættes et loft over medicinpriserne.
 P.u.v.
