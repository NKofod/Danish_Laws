Nr BTB 13 Betænkning over Forslag til folketingsbeslutning om private forsikringer  

 af landbrugets afgrøder   

 Nr B 13 1992-93, 1. samling Afgivet af Landbrugs- og Fiskeriudvalget Afgivet: 19930421 Udvalget har behandlet beslutningsforslaget i nogle møder og har herunder  

 stillet spørgsmål til landbrugsministeren og justitsministeren, som disse har  

 besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse .
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret .
Landbruget var i 1992 hårdt ramt af den varmeste sommer i mands minde.
For  

 landbruget, der i mange år været spændt hårdt for, var sommerens varme og de  

 heraf følgende tab, dråben som fik bægret til at flyde over for mange  

 bedrifter.
Der rejste sig i sommerens løb krav fra landbrugets organisationer og fra  

 politisk side om omfattende hjælp til erhvervet.
Landbruget ønskede kort sagt  

 tørkehjælp.
 På baggrund af, at landbruget fik hjælp efter ugunstige vejrmæssige  

 forhold i årene 1975, 1976, 1983 og 1987, begyndte Fremskridtspartiet et  

 udredningsarbejde med nye alternative forslag, som permanent kunne afhjælpe  

 de tilbagevendende problemer med ugunstigt vejrlig.
Det karakteristiske ved alle tidligere hjælpeordninger efter usædvanligt  

 vejrlig har været, at ordningerne kun har været gældende for det pågældende  

 år, og at ordningerne ikke havde noget fremadrettet perspektiv.
Alle  

 ordningerne bestod af lån.
 Det spørgsmål, der står tilbage, nemlig hvad vil man gøre næste gang, der  

 bliver tørke, står stadig åbent og ubesvaret.
 Det er et reelt spørgsmål at stille, og alle partier må erkende, at ingen  

 ved, hvornår der næste gang bliver tørke, og alle må erkende, at der ikke  

 findes løsninger for næste gang, landbruget bliver ramt af tørke.
Med beslutningsforslaget har mindretallet ønsket at tage hul på den debat,  

 der burde være en naturlig forlængelse af hjælpen til landbruget, nemlig:  

 Hvordan kan vi forhindre, at en tilsvarende situation opstår igen, og at  

 Folketinget nok engang bliver anmodet om hjælp? Under udvalgsbehandlingen af beslutningsforslaget har justitsministeren  

 som svar på spørgsmål 1 og 2 oplyst, at der ikke med den nuværende lovgivning  

 er noget til hinder for, at private forsikringsselskaber kan udbyde private  

 forsikringer for landmænd eller andre til dækning af tab efter tørke.
 Justitsministeren oplyser endvidere, at stormflodsordningen, der er  

 fastsat ved lov nr. 340 af 6. juni 1991 om erstatning for stormflodsskader,  

 ikke umiddelbart kan anvendes til en forsikring efter tørke, fordi  

 stormflodsordningen bygger på tvungne afgifter og derfor ikke kan opfattes  

 som en forsikringsordning, mens beslutningsforslaget bygger på frivillighed.
 Justitsministeren bemærker, at hvis en ordning om høstforsikringer  

 gennemføres i Danmark, vil en sådan lovgivning efter Justitsministeriets  

 opfattelse ikke være i strid med folkeretlige eller EF-retlige forpligtelser.
Fremskridtspartiets bemærkninger hertil er, som det også klart fremgår af  

 beslutningsforslaget, at erfaringer fra andre lande skal indhentes, danske  

 forsikringsselskaber skal inddrages i hele arbejdet med udformingen af  

 ordningen, og at forslagsstillerne i øvrigt er åbne over for, hvordan de  

 nærmere forsikringsbetingelser skal udarbejdes.
Hele meningen med et  

 beslutningsforslag er jo, at Folketinget kan vedtage de principper, som så på  

 et senere tidspunkt udformes i et lovforslag.
Udvalget har bedt landbrugsministeren spørge Assurandør-Societetet om,  

 hvorvidt det rent teknisk og praktisk kan lade sig gøre at udforme en  

 forsikringsordning som skitseret i forslaget.
Assurandør-Societetet svarer på  

 spørgsmål 5 bl.a.: »Det er societetets umiddelbare vurdering, at det  

 rent teknisk og praktisk vil kunne lade sig gøre at udforme en  

 forsikringsordning mod høsttab som følge af usædvanligt vejrlig«.  

 Societetet bemærker, at der i dag ikke er nogen forsikringsselskaber, der har  

 vurderet, at høsttabsforsikringer kunne være et relevant forretningsområde.  

 »Dette skyldes efter societetets opfattelse primært, at der fra  

 landbrugets side ikke har været udtrykt ønske om sådanne forsikringer, og at  

 der i Danmark generelt ikke er tradition for at tegne tingsforsikringer mod  

 driftsmæssige risici«.
Videre hedder det i svaret:  

 »Assurandør-Societetet står naturligvis til rådighed for eventuelle  

 indledende drøftelser med landbrugets organisationer«.
I svarene fra justitsministeren (svar på spørgsmål 1 og 2) og fra  

 Assurandør-Societetet (svar på spørgsmål 5) hedder det, at  

 stormflodslovgivningen ikke kan sammenlignes med en egentlig  

 forsikringsordning, da der er tale om en tvungen afgift på 10,00 kr. årligt  

 på alle forsikringspolicer, der dækker brand i fast ejendom eller løsøre.
Der  

 kan derfor tænkes problemer i forbindelse med en frivillig ordning.
Fremskridtspartiets ide med at bruge stormflodsloven er primært at bruge  

 den samme model, som denne lov er bygget op omkring, nemlig med stormflodsråd  

 og stormflodsfond.
For så vidt angår høstforsikringer ville organisationen  

 kunne varetages af et Høstforsikringsråd og ressourcerne kunne indgå i en  

 fond under rådet, Høstforsikringsfonden.
Det daglige arbejde kunne foregå på  

 nogenlunde samme måde, som arbejdet foregår i dag i forbindelse med  

 administrationen af stormflodsloven.
Fremskridtspartiet har ved 1. behandlingen meddelt, at de i  

 beslutningsforslaget foreslåede finansieringsordninger kunne suppleres med  

 lettelser på en lang række af de omkostninger som landbruget har.
Skatten på  

 produktionsjord kunne afskaffes eller i det mindste lettes.
Fremskridtspartiet har derfor gennem udvalget stillet spørgsmål 6 lydende:  

 »Ministeren bedes give en vurdering af, om det er teknisk muligt at  

 nedsætte de såkaldte jordskatter med et beløb svarende til den skønnede  

 præmie ved tegning af en privat høstforsikring, således at nettoudgiften for  

 landmanden bliver nogenlunde neutral?».
Hertil svarer ministeren bl.a.:  

 »Det vil i princippet være teknisk muligt at nedsætte ejendomsskatten  

 med et beløb, der modsvarer forsikringspræmiens størrelse, hvis  

 forsikringspræmien ikke overstiger ejendomsskatten« (forsikringspræmiens  

 størrelse kendes p.t. ikke). Videre i svaret hedder det: »Dette kan  

 gøres enten ved en nedsættelse af grundskyldpromillen eller ved fradrag af et  

 fast kronebeløb.
Det skal bemærkes, at en sådan nedsættelse vil betyde, at  

 ordningen tilføres offentlige midler.
Jeg kan oplyse, at regeringen ikke har  

 planer herom«.
Fremskridtspartiets opfattelse i forbindelse med fremlæggelsen af dette  

 beslutningsforslag har været, at landbruget må bringes i en position, hvor  

 erhvervet har de bedste muligheder for at klare sig selv.
Det er klart, at  

 hvis landbruget selv skal til at forsikre sig mod ugunstigt vejrlig, stiger  

 landmandens omkostninger.
Folketinget kunne derfor afvikle en række af de  

 omkostninger, som landbruget har.
Folketinget ville også efter princippet  

 »noget for noget« slippe for fremover at skulle tage stilling til  

 hjælp efter ugunstigt vejrlig til landbruget.
 Fremskridtspartiets hovedformål med beslutningsforslaget er, at kommende  

 situationer med usædvanligt vejrlig kan løses uden om Folketinget.
 Dette beslutningsforslag kunne være begyndelsen på vejen til en permanent  

 løsning, og efter Fremskridtspartiets opfattelse kunne Danmark være  

 foregangsland med vedtagelsen af dette beslutningsforslag.
Fremskridtspartiet har været inspireret af en rapport fra EF's økonomiske  

 og sociale udvalg, der den 20. januar 1992 har udgivet en informationsrapport  

 om EF-ordninger for afgrødeforsikringer i landbruget.
Selv om rapporten ikke  

 indeholder en færdigstrikket løsning, der direkte kan overføres til danske  

 forhold, så er det alligevel Fremskridtspartiets indtryk, at den nævnte  

 rapport med fordel kan bruges som inspiration i det kommende arbejde med en  

 dansk løsning.
 Landbrugsministeren oplyser da også som svar på spørgsmål 4, at nævnte  

 rapport ikke umiddelbart kan overføres til en dansk ordning, men efter  

 Fremskridtspartiets opfattelse kunne rapporten sagtens bruges til en nærmere  

 udredning af problemerne på området, og i samarbejde med  

 Assurandør-Societetet, som aktivt var med i udarbejdelsen af modellen for  

 stormflodsforsikringerne, kunne der opstilles en ny og fremsynet  

 forsikringsmodel på området.
 Fremskridtspartiet havde i forbindelse med fremlæggelsen af  

 beslutningsforslaget håbet, at alle partier i Folketinget positivt ville  

 støtte forslaget i erkendelsen af, at der nu må etableres permanente  

 ordninger på dette tilbagevendende problem.
 Fremskridtspartiet har igennem udvalget også bedt landbrugets  

 organisationer om at kommentere beslutningsforslaget (jf. spørgsmål 7).
Danmarks Landboungdom har bl.a. svaret: »Vi ser det derfor som en  

 fornuftig løsning, at der bliver mulighed for at indgå frivillige  

 forsikringer mellem den enkelte landmand og forsikringsselskaberne«.  

 Videre i svaret hedder det: »Ordningen skal dog også følges op af en  

 ændring af skattelovgivningen.
Vi ser, at den bedste løsning for at imødegå  

 et enkelt års høsttab er at lave en skattemæssig udligning over en fire- til  

 seksårig periode«.
Fremskridtspartiet er enig heri.
Som nævnt ovenfor er  

 vi parate til at lette landbrugserhvervet for nogle af alle de byrder, som  

 erhvervet slæber rundt på, mod at erhvervet forsikrer sig selv.
Noget for  

 noget er et godt gammelt handelsprincip.
De danske Landboforeninger, Dansk Erhvervsjordbrug, Landbrugsraadet og  

 Dansk Familielandbrug svarer samlet bl.a.: »Det er vores opfattelse, at  

 forsikringsselskaberne er yderst tilbageholdende med at tegne forsikringer,  

 der dækker naturkatastrofer«.
Fremskridtspartiet skal som svar herpå  

 blot henvise til svaret fra Assurandør-Societetet nævnt ovenfor.
Videre  

 ønskes der forbedrede muligheder for konsolidering, hvilket  

 Fremskridtspartiet da heller ikke er fremmed over for, blot  

 landbrugserhvervet bringes i en position, hvor erhvervet kan klare sig selv,  

 selv efter ugunstigt vejrlig, som der jo har været en del tilfælde af siden  

 1975. Fremskridtspartiet vil også gerne være med til at ændre  

 skattelovgivningen, så der kan blive bedre muligheder for at henlægge en del  

 af årets overskud til fremtidige investeringer og imødegåelse af driftstab,  

 blot skal en sådan ændring gælde for alle erhvervsdrivende.
Afslutningsvis vil Fremskridtspartiet bemærke, at hvor der er en vilje, er  

 der også en vej.
Hvis Folketingets partier slutter op omkring  

 beslutningsforslaget, kan en fremsynet forsikringsordning etableres.
Dette  

 står klart efter de svar, som er afgivet under udvalgsbehandlingen.
Derfor  

 vil det ikke være klogt at afvise beslutningsforslaget, men derimod seriøst  

 at arbejde videre med forslaget, så Danmark i det mindste kunne blive  

 foregangsland med denne type forsikringer.
Foråret så sagte kommer, det gør  

 forståelsen for dette beslutningsforslag også.
På et eller andet tidspunkt  

 vil private forsikringstyper vinde indpas, også på landbrugsområdet.
Det er  

 kun et spørgsmål om tid, før intentionerne i dette beslutningsforslag  

 vedtages.
