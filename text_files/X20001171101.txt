 Efter arbejdets aflevering blev der konstateret pletter og korrosion  

 på en del altanværn og klager anlagde nærværende sag  

 med påstand om at indklagede skulle udbedre eller erstatte de  

 korroderede altanværn.
 Indklagede har påstået frifindelse og nedlagt  

 selvstændig påstand om at klager skal betale ekstraregninger og  

 merudgifter.
 Voldgiftsretten udtaler, at eftersom klager ved korrekt vedligeholdelse  

 kunne have undgået misfarvningerne helt eller delvis og da indklagede  

 ikke har tilsikret klageren vedligeholdelsesfri ståltyper frifindes  

 indklagede.
 Da indklagedes selvstændige påstand findes berettiget tages  

 denne til følge.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører spørgsmålet om valg af  

 materialer.
Denne sag er indbragt for Voldgiftsnævnet for Bygge-  

 og Anlægsvirksomhed ved klageskrift modtaget den 4. april 1997. I den  

 anledning er der i henhold til "Regler for behandling af sager ved  

 Voldgiftsretten for bygge- og anlægsvirksomhed" nedsat en voldgiftsret  

 bestående af civilingeniør Kjeld Thomsen og civilingeniør  

 Jens Fredborg som faglige dommere og med landsdommer Niels Johan Petersen som  

 formand.
Den samlede voldgiftsret har i tilslutning til den mundtlige  

 forhandling besigtiget ejendommen.
 Klageren har nedlagt påstand om, at indklagede  

 tilpligtes at betale 312.500 kr. - subsidiært et mindre beløb  

 fastsat af voldgiftsretten - med sædvanlig procesrente.
 Indklagede har påstået frifindelse -  

 subsidiært mod betaling af et mindre beløb - og nedlagt  

 selvstændig påstand om, at klageren skal betale 98.806,25 kr. med  

 sædvanlig procesrente fra den 5. november 1995.
 Klageren har påstået frifindelse -  

 subsidiært mod betaling af et mindre beløb - overfor indklagedes  

 selvstændige påstand.
 I juli 1994 udarbejdede indklagede "Fælles og  

 særlige betingelser" vedr. istandsættelse af klagerens ejendom.  

 Heri er det bl.a. anført:
"6.2.2 Sålbænke samt afdækning  

 på altanbrøstning Udføres i rustfrit stål type A, pladetykkelse  

 0,6 mm Leverandør af sålbænke, håndliste  

 og T-stål: L 6.2.3 Håndliste, sceptre og rør ved  

 altan Udføres i rustfrit stål type A,  

 rørdimension 51 x 1,25 mm, alle svejsesømme afslibes og  

 poleres." Istandsættelsesarbejderne blev påbegyndt i  

 begyndelsen af 1995.
 I et byggemødereferat den 7. september 1995 er det  

 anført, at det er bemærket, at der er pletter på  

 altanværn hos beboerne i to lejemål.
 Arbejdet blev afleveret den 21. september 1995. Der er  

 ikke udarbejdet afleveringsprotokol.
 I forbindelse med afleveringen blev der udleveret  

 følgende skrivelse til beboerne:
 "Til Deres orientering skal sålbænkene  

 rengøres med afspritning eller med blødt skurepulver ved brug  

 af en pudseklud.
 Klinkerne skal rengøres med brun sæbe eller  

 sæbespåner.
Vinduerne skal behandles, som der står i den  

 brochure, De har fået fra vinduesleverandøren." Klageren har under henvisning til, at der var sket  

 korrosion, rejst denne voldgiftssag, hvorunder der har været afholdt  

 syn og skøn.
 Skønsmanden har forud for voldgiftssagen den 19.  

 november 1996 afgivet følgende erklæring, der bl.a. er baseret  

 på en erklæring fra et institut (erklæringsbilag 1):
 " ..
 Spørgsmål 1:
 Kan det konstateres, at der på sålbænke,  

 afdækninger på altanbrøstninger og fenderlister i port i  

 den skønsrekvirenten tilhørende ejendom kan konstateres  

 korrosion.
 Svar:
Det kan konstateres, at de nævnte afdækninger  

 er plettede i større eller mindre grad.
I øvrigt henvises til  

 erklæringsbilag 1.6.
 Spørgsmål 2:
 Hvis spørgsmål 1 besvares bekræftende,  

 bedes årsagen hertil oplyst.
 Svar:
 Årsagen til den konstaterede korrosion fremgår  

 af erklæringsbilag 1.6.
 I erklæringsbilag 1.6 er det bl.a.  

 anført:
De rødbrune misfarvninger er korrosion, og  

 baseret på fordelingen af angrebene og analyserne må det  

 konkluderes, at årsagen til korrosionen er vejsalt og ikke som  

 antaget havgus.
Dette forklarer, hvorfor altanerne mod den stærkt  

 trafikerede vej er klart hårdere angrebet end de øverste  

 lejligheder, ligesom det også forklarer, hvorfor angrebene blev  

 observeret efter en vinter.
 At den aktuelle ståltype ikke er tilstrækkelig  

 bestandig overfor kombinationen af fugt og vejsalt, er ikke overraskende.  

 Chlorid (f.eks. som natriumchlorid = vejsalt) har den uheldige egenskab at  

 kunne nedbryde det rustfrie ståls normalt beskyttende passivfilm  

 (chromdioxider), og resultatet er i første omgang overfladiske  

 misfarvninger og senere egentlige grubetæringer.
Både misfarvninger og grubetæringer er som  

 regel spørgsmål om tid, hvilket forklarer, hvorfor de  

 lodrette flader (inkl. nedløbsrør og sparkeplader) stort set  

 ikke er angrebne, mens de vandrette og de langsgående slibninger  

 på gelænderet langt bedre har kunne fange de saltholdige  

 vanddråber.
Disse steder er derfor næsten automatisk mere udsatte  

 end andre steder.
Skal der svares entydigt på  

 spørgsmålene 1 og 2 i skønstemaet, må svaret derfor  

 være: Ja, der er korrosion, og årsagen til korrosionen er dels  

 tilstedeværelsen af saltholdige aerosoler og dels den anvendte  

 ståltype, der ikke kan betragtes som tilstrækkelig bestandig  

 under disse betingelser.
I denne forbindelse skal det dog nævnes, at  

 det ikke anses for afgørende, at stålet har et marginalt lavere  

 stålindhold end specificeret for stål af typen A.
Selv 0,5 %  

 chrom ekstra i stålet kan ikke forventes at gøre nogen  

 nævneværdig forskel.
 Spørgsmål 3:
 Såfremt spørgsmål 1 besvares  

 bekræftende, bedes det endvidere oplyst, om den projekterede  

 ståltype er i overensstemmelse med god skik og brug.
 Svar:
 Besvarelsen fremgår af erklæringsbilag  

 1.7.
 I erklæringsbilag 1.7 er det anført:
Med hensyn til spørgsmål 3, om det er "god  

 skik og brug" at anvende type A stål til sådanne konstruktioner,  

 skal det gentages, at type A stål tydeligvis ikke er  

 tilstrækkelig bestandigt til forholdene.
Ikke desto mindre anvendes  

 materialet ofte til udendørs saltpåvirkede konstruktioner,  

 hvilket dog ofte ender med misfarvninger i stil med de aktuelle  

 korrosionsangreb.
Den slags overfladiske misfarvninger skader ikke ud fra et  

styrkemæssigt synspunkt, men er kosmetisk uacceptable.
Vi kan  

 derfor ikke anbefale anvendelsen af type A stål til hårdt  

 belastede udendørs forhold, hvor også udseendet betyder  

 meget.
 Spørgsmål 4:
 Såfremt spørgsmål 3 besvares  

 benægtende, bedes det anført, på hvilken måde  

 udbedring kan ske, ligesom størrelsen af de derved forbundne  

 omkostninger bedes anført.
 Svar:
 Forslag til udbedring er anført i  

 erklæringsbilag 1.7.
 De derved forbundne omkostninger afhænger af den  

 valgte løsning.
 Skønsmanden udleder to muligheder:
 I erklæringsbilag 1.7 er det bl.a.  

 anført:
Med hensyn til spørgsmål 4, udbedring, er det  

 vigtigt at bemærke, at der udover misfarvningerne er sket  

 grubetæring i selve det rustfrie stål.
Dette betyder dels, at det  

 for at sikre et attraktivt udseende ikke vil være tilstrækkeligt  

 blot at afrense korrosionsprodukterne, og dels, at stålet uden  

 regelmæssigt vedligehold ikke er tilstrækkeligt bestandigt til at  

 modstå korrosion.
Enhver renovering af de eksisterende rustfrie  

 konstruktioner er derfor at betragte som midlertidig.
Den eneste varige løsning er derfor at udskifte de  

 angrebne afdækninger med nogle af bedre materiale, og det  

 nærmeste alternativ er den "syrefaste" type B o. lign., kvaliteter der  

 i stigende grad anvendes til udendørs formål.
Stål af type  

 B klassen er ikke immune overfor korrosion, men alligevel så meget mere  

 bestandigt end type A, at risikoen for både misfarvninger og egentlig  

 grubetæring er klart mindre.
I praksis har denne kvalitet således  

 vist sig signifikant mere korrosionsbestandig end stål af type A  

 klassen.
 Yderligere forbedring opnås, hvis man sikrer sig mod  

 grove slibninger og foretager en kemisk efterbehandling af gelænderne  

 efter endt mekanisk arbejde.
En sådan løsning behøver dog ikke at  

 omfatte samtlige altaner, idet bagsiden af ejendommen tydeligvis er mindre  

angrebet end forsiden.
En eventuel erstatning med mere  

 korrosionsbestandige materialer kan derfor begrænses til forsiden samt  

 de nederste en eller to etager på bagsiden -  hvor der tilsyneladende  

 også saltes om vinteren.
 Tillægsspørgsmål A:
Kræver det valgte materiale til sålbænke  

 m.v. vedligeholdelse af bygherren ? Svar:
Ja.
Som det fremgår af erklæringsbilag 1, samt  

 bilag A, E og F, skal det rustfri stål vedligeholdes.
 Tillægsspørgsmål B:
 Såfremt spørgsmål A besvares  

 bekræftende, ønskes det oplyst, om de konstaterede problemer  

 tænkes at skyldes, at vedligeholdelsesvejledningen af 21. september  

 1995 ikke er iagttaget.
 Svar:
Dette forekommer skønsmanden sandsynligt." Indklagedes selvstændige påstand  

 vedrører manglende betaling og bl.a. ekstraregninger for  

 prøveboringer, afkortninger af jern og merudgift til stillads.
 Der er afgivet forklaringer af  to arkitekter fra  

 indklagede, samt af to repræsentanter fra klageren.
Arkitekterne fra indklagede har begge forklaret, at de  

 deltog i et møde den 17. maj 1994 med klagerens bestyrelse, hvorunder  

 man drøftede materialevalg.
Type A stål er et gængs  

 materiale, som de tidligere har anvendt ved tilsvarende opgaver.
Ingen af dem  

 har hørt noget om, at klageren forudsatte vedligeholdelsesfri  

 materialer, før der blev klaget.
Der findes ikke vedligeholdelsesfri  

 materialer.
Repræsentanterne fra klager, der begge er medlem af  

 klagerens bestyrelse, har begge bl.a. forklaret, at man ved projektets  

 opstart talte med arkitekterne om, at den rust, der var på de tidligere  

 bygningsdele, ikke måtte findes, og at facaden skulle være  

 så vedligeholdelsesfri som muligt.
De fik ikke forelagt valget mellem  

 flere slags rustfri stål, og de blev ikke advaret mod tæring.
Klageren har til støtte for sine  

 påstande nærmere anført, at materialerne ikke har  

 været anvendelige.
Det var en kendelig forudsætning, at  

 materialerne var vedligeholdelsesfri.
Indklagede burde have været  

 opmærksom på, at vejen er en stærkt trafikeret vej.
I  

 øvrigt har klageren ikke fået valgfrihed mellem flere typer  

 rustfrit stål.
Vedrørende det af indklagede fremsatte  

 selvstændige krav har klageren anført, at indklagede har  

 beregnet sig for højt salær.
Hertil kommer, at  

 prøveboringerne har været overflødige, at  

 stilladsudgiften er indeholdt i entreprisesummen, og at der har været  

 fejl ved opsætningen af de såkaldte "mastercladplader". Dette  

 må efter en samlet bedømmelse føre til, at klageren skal  

 frifindes for indklagedes påstand.
Indklagede har til støtte for sine  

 påstande nærmere anført, at alt stål ruster.  

 Syrefast stål kunne i øvrigt ikke have været tilvirket  

 på stedet.
De nu konstaterede forhold skyldes alene manglende  

 overholdelse af den udleverede vedligeholdelsesinstruktion.
 Indklagede har til støtte for sin  

 selvstændige påstand anført, at der ikke af klageren er  

 ført nogen form for bevis for, at kravet ikke er berettiget.
 Voldgiftsretten skal udtale:
 Efter den afholdte besigtigelse finder voldgiftsretten i  

 overensstemmelse med skønsmandens besvarelse af  

 tillægsspørgsmål B, at de konstaterede misfarvninger kunne  

 være enten helt undgået eller i hvert tilfælde meget  

 stærkt begrænsede, såfremt klageren havde overholdt  

 vedligeholdelsesinstruksen.
 Det findes ikke godtgjort, at indklagede har tilsikret  

 klageren, at den anvendte ståltype - i strid med alle sædvanlige  

 erfaringer - er vedligeholdelsesfri.
 Indklagedes frifindelsespåstand vedrørende  

 hovedkravet taget på denne baggrund til følge.
 Voldgiftsretten har ikke ved besigtigelsen fundet mangler  

 ved opsætningen af "mastercladpladerne". Da det heller ikke i  

 øvrigt er godtgjort, at indklagedes krav er uberettiget, tages  

 indklagedes selvstændige påstand til følge.
 Thi bestemmes:
 Indklagede frifindes.
 Inden 14 dage skal klager til indklagede betale 98.806,25  

 kr. med procesrente fra den 5. november 1995 samt voldgiftssagens  

 omkostninger med 30.000 kr.
 Inden samme frist skal klager til Voldgiftsnævnet  

 for Bygge- og Anlægsvirksomhed betale nævnets omkostninger efter  

 særskilt opgørelse.
