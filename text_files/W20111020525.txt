Ankestyrelsens principafgørelse 168-11 om arbejdsskade - tab af erhvervsevne - midlertidig erstatning - sygedagpenge Resume:
Der kan træffes midlertidig afgørelse om erhvervsevnetab, selvom skadelidtes situation ikke er endeligt afklaret.
Dog skal der både være en afklaring af de helbredsmæssige forhold, og det skal være afklaret, at skadelidte ikke kan komme tilbage til sit hidtidige arbejde i samme omfang som tidligere på grundaf arbejdsskaden.
 Ankestyrelsen fandt, at disse betingelser var opfyldt for en kvinde, der havde fået tilkendt 8 procent i mén for lændesmerter, modtog sygedagpenge, var blevet arbejdsprøvet 19 timer ugentligt med skånehensyn ogikke kunne vende tilbage til sit arbejde.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 17 Afgørelse:
 Ankestyrelsen har i møde truffet afgørelse i din sag om tab af erhvervsevne som følge af arbejdsskaden den 17. august 2007.
 Vi har besluttet at behandle sagen principielt til belysning af, om du er berettiget til midlertidig erstatning for tab af erhvervsevne mens du er sygemeldt og er i arbejdsprøvning.
Resultatet er · Du har ret til midlertidig erstatning for tab af erhvervsevne på 15 procent.
Vi forhøjer derfor erstatningen fra mindre end 15 procent til 15 procent · Erstatningen skal løbe fra den 10. december 2009, hvor Arbejdsskadestyrelsen traf afgørelse i sagen · Erstatningen for tab af erhvervsevne skal beregnes på grundlag af en årsløn på 252.000 kroner Vi ændrer således Arbejdsskadestyrelsens afgørelse.
 Du vil høre fra Arbejdsskadestyrelsen, som vil beregne den nye erstatning for tab af erhvervsevne og sørge for, at beløbet bliver udbetalt.
 Der var enighed på mødet.
 Vi bemærker, at Arbejdsskadestyrelsen skal tage stilling til, om oplysningen om overgang til førtidspension pr 1. december 2010 kan begrunde genoptagelse af sagen.
Begrundelsen for afgørelsen om tab af erhvervsevne Du er berettiget til midlertidig erstatning for tab af erhvervsevne på skønsmæssigt 15 procent.
Der kan træffes midlertidig afgørelse om erhvervsevnetab, selvom en skadelidtes situation ikke er endeligt afklaret.
Dog skal der både være en afklaring af de helbredsmæssige forhold og det skal være afklaret, at skadelidte ikke kan komme tilbage til sit hidtidige arbejde i samme omfang som tidligere på grund af arbejdsskaden.
Midlertidig erstatning for tab af erhvervsevne efter arbejdsskadesikringsloven kan således tilkendes selvom skadelidte eksempelvis modtager sygedagpenge.
 Din helbredsmæssige situation er så afklaret, at vi vurderer, at arbejdsskadens følger har medført, at du ikke kan komme tilbage til dit monterings- og samlebåndsarbejde i AA Arbejdsgiver og derfor er begyndt i arbejdsprøvning hos BB Arbejdsgiver.
 Du har oplyst, at du tjente ca. 20.964,03 kr. pr mdr. hos AA Arbejdsgiver.
Vi har lagt til grund, at du blev ansat den 6. november 2006 i AA Arbejdsgiver på fuld tid.
Efter ulykken i august 2007 blev du sygemeldt og har derefter periodevist arbejdet - dog afbrudt af flere længevarende sygemeldinger.
Sidste sygemelding var den 26. juni 2008, og du blev opsagt fra dit arbejde pr 31. oktober 2008.
 På tidspunktet for Arbejdsskadestyrelsens afgørelse modtog du sygedagpenge.
 Vi har lagt vægt på, at du på tidspunktet for Arbejdsskadestyrelsens afgørelse af 10. december 2009 var sygemeldt og i perioden 25. maj 2009 til 28. februar 2010 har været arbejdsprøvet 19 timer ugentligt med skånehensyn.
 Du har fået 8 procent i godtgørelse for varigt mén for lændesmerter.
Yderligere har vi lagt vægt på, at du ikke kan klare rygbelastende eller stående arbejde i længere tid.
Du kan ikke løfte eller bære tunge byrder, og kan ikke arbejde foroverbøjet.
Du kan således ikke vende tilbage til dit arbejde hos AA Arbejdsgiver.
Vi vurderer imidlertid, at du med arbejdsskadens følger ville kunne varetage et arbejde, hvor der er taget højde for skånehensyn vedrørende ryggen.
Du vil således kunne arbejde i erhverv med ikke-rygbelastende arbejdsområder.
I relation til din erhvervsmæssige baggrund har vi lagt vægt på, at du ingen uddannelse har, og at du tidligere har været i ufaglært arbejde.
Din alder og din erhvervsmæssige baggrund betyder efter vores vurdering, at der kan stilles krav til din omskolingsparathed.
I ressourceprofilen er det oplyst, at du er fleksibel og har mod på at lære nye arbejdsfunktoner.
 Vi vurderer, at du på tidspunktet for Arbejdsskadestyrelsens afgørelse ville kunne varetage et arbejde med de beskrevne skånehensyn og oppebære en indtægt der ligger cirka 15 procent lavere end indtægten på skadestidspunktet.
 Vi finder på baggrund af ovenstående, at din helbredsmæssige og erhvervsmæssige situation er tilstrækkelig afklaret til at der kan træffes afgørelse om midlertidig erstatning for tab af erhvervsevne.
Vi bemærker, at du er tilkendt førtidspension pr 1. december 2010. Denne oplysning har vi ikke inddraget i vores afgørelse, som alene vedrører oplysninger indtil 10. december 2009 hvor Arbejdsskadestyrelsen traf afgørelse.
Arbejdsskadestyrelsen skal tage stilling til, om oplysningen om førtidspensioneret kan føre til genoptagelse og eventuel endelig afgørelse om tab af erhvervsevne.
 Oplysningerne fremgår af oplysninger fraCC jobcenter samt din besvarelse af spørgeskema.
Begrundelsen for tilkendelsestidspunktet Vi vurderer, at erstatningen skal løbe fra den 10. december 2009.
Efter loven kan der tilkendes erstatning for tab af erhvervsevne fra det tidspunkt, hvor der er påvist et tab af erhvervsevne.
Udgangspunktet er afgørelsestidspunktet, idet det ofte først er her, at vi kan vurdere et tab af erhvervsevne, som følge af arbejdsskaden.
 Vi finder, at et midlertidigt erhvevsevnetab kunne anses for påvist den 10. december 2009, hvor Arbejdsskadestyrelsen traf afgørelse.
Begrundelsen for afgørelsen om årsløn Din erstatning for tab af erhvervsevne skal beregnes på grundlag af en årsløn på 252.000 kroner.
Vi fastsætter årslønnen ud fra den samlede arbejdsfortjeneste i året før arbejdsskaden.
Vi fastsætter årslønnen efter et skøn, hvis der har været tale om særlige ansættelsesforhold.
Vi beregner erstatningen for tab af erhvervsevne på grundlag af årslønnen.
 Vi finder, at din årsløn skal fastsættes på baggrund af et skøn, idet du kun havde været ansat i ca 8 måneder hos AA Arbejdsgiver forud for arbejdsskaden den 17. august 2007.
 Vi har lagt vægt på, at du har fået 20.964 kroner pr måned under din ansættelse hos AA Arbejdsgiver.
Der skal ved skønnet tages udgangspunkt i den indtjeningsevne, som du havde på skadestidspunktet.
Da årslønnen skal afspejle din reelle indtjeningsevne, har vi derfor omregnet din gennemsnitlige løn på baggrund af dine oplysninger.
Vi har på denne baggrund fastsat din årsløn til skønsmæssigt 252.000 kr.
 Oplysningerne fremgår særligt af din besvarelse af spørgeskema af 8. juli 2009.
Bemærkninger til klagen Dit forbund har blandt andet oplyst, at du er sygemeldt og er i arbejdsprøvning på BB Arbejdsgiver 19 timer ugentligt.
Der tages skånehensyn til din ryglidelse.
Du kan ikke påtage dig rygbelastende arbejde, du har et betydeligt erhvervsevnetab men din erhvervsmæssige situation er endnu ikke afklaret.
Derfor finder forbundet, at du er berettiget til en midlertidig afgørelse for så vidt angår tab af erhvervsevnen.
Vi bemærker, at din situation ikke er endeligt afklaret.
Du har fået 8 procent i godtgørelse for varigt mén, du kan ikke vende tilbage til dit arbejde hos AA Arbejdsgiver, og du var på tidspunktet for Arbejdsskadestyrelsens afgørelse sygemeldt og i arbejdsprøvning.
Vi er derfor enige i, at du er berettiget til midlertidig erstatning for tab af erhvervsevne, og henviser til begrundelsen for afgørelsen ovenfor.
Sagsfremstilling Du var den 17. august 2007 udsat for en ulykke på dit arbejde, hvor du skulle løfte 2 skuffer samtidig og fik et pludseligt knæk i ryggen.
 Du blev efter skaden sygemeldt og blev derefter arbejdsprøvet hos BB Arbejdsgiver 19 timer ugentligt med skånehensyn.
 Arbejdsskadestyrelsen anerkendte ulykken, fandt dig berettiget til godtgørelse for varigt mén på 8 procent, men afviste erstatning for tab af erhvervsevne idet du kunne påtage dig et ikke rygbelastende arbejde, at du var på sygedagpenge og derfor erhvervsmæssigt uafklaret samt at du forud for ulykken havde tjent ca. 21.000 kroner mdr.
Oplysningerne i sagen Vi har afgjort sagen på grundlag af · de oplysninger, som forelå, da Arbejdsskadestyrelsen traf afgørelse i sagen · Arbejdsskadestyrelsens afgørelse af 10. december 2010. Ved denne afgørelse fik du anerkendt ulykken som en arbejdsskade, fik godtgørelse for varigt mén på 8 procent men fik ikke ret til erstatning for tab af erhvervsevne.
· klagen til Ankestyrelsen · Arbejdsskadestyrelsens brev om genvurdering Ankestyrelsens lægekonsulent har vejledt om de lægelige spørgsmål i sagen.
