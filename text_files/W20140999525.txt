Ligebehandlingsnævnets afgørelse om køn - forskellige priser - medhold Et internet datingsite tilbød kvinder at oprette en gratis VIP profil.
Mænd skulle betale for at oprette en tilsvarende profil.
Ligebehandlingsnævnet fandt, at det var i strid med ligestillingsloven, og klager blev tilkendt en godtgørelse på 2.500 kr.
 Klagen drejer sig om forskelsbehandling på grund af køn i forbindelse med, at det indklagede datingsite tilbød kvinder at oprette en VIP profil gratis, mens mænd skulle betale for samme ydelse.
Ligebehandlingsnævnets afgørelse Det var i strid med ligestillingsloven, at indklagede tilbød kvinder at oprette en gratis VIP profil.
 Indklagede skal inden 14 dage betale en godtgørelse til klageren på 2.500 kr. med procesrente fra den 21. juli 2011, hvor klagen er modtaget i Ligebehandlingsnævnet.
Sagsfremstilling Der er klaget over, at indklagede, der er et datingsite, tilbyder kvinder at oprette en gratis VIP profil, mens mænd skal betale for at oprette en tilsvarende profil.
Mænd kan gratis oprette en profil på datingsitet, men for at få adgang til en række væsentlige funktioner, herunder muligheden for at skrive beskeder, læse mails, byde på oprettede auktioner mv., skal man have en VIP profil.
Det fremgår af datingsitet, at "Som pige er det ganske gratis for dig at have en VIP profil på [datinghjemmesidens navn] og hvis du vælger at sælge en eller flere dates på auktion beholder du selv alle pengene du modtager, så du kommer aldrig til at betale penge til os uanset hvad." Parternes bemærkninger Klager gør gældende, at indklagede forskelsbehandler mænd, idet der gives særlige økonomiske fordele alene på baggrund af køn.
Klager har oplyst, at han af en veninde fik tilsendt et link til indklagedes datingsite.
Klager oprettede en profil og begyndte at klikke rundt på sitet.
Det gik dog op for klager, at man skulle have en VIP profil for at få adgang til en række funktioner på hjemmesiden.
Klager nævnte overfor sin veninde, at det var "træls", at man skulle betale for en VIP profil.
Veninden var uforstående overfor dette, idet hun havde fundet et reklamelink på en anden hjemmeside, som viste hende ind til en særlig "indgang" for piger.
Her stod, at piger automatisk får en gratis VIP profil, og at de selv får alle pengene for salget af en auktion.
Klager anfører, at han har været bruger af diverse datingsites, og overalt får man fornemmelsen af, at kvinder foretrækkes frem for mænd.
Klager finder det ydmygende at blive behandlet som andenrangsborger alene baseret på sit køn.
Klager ønsker, at denne form for forskelsbehandling bliver stoppet, og at virksomheder, der aktivt spekulerer i at lave penge baseret på forskelsbehandling, bliver straffet.
 Klager valgte ikke at købe en VIP profil.
 Indklagede har ikke udtalt sig vedrørende klagen.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har overtrådt lov om ligestilling af mænd og kvinder ved at tilbyde kvinder at oprette en VIP profil gratis, mens mænd skal betale for en tilsvarende profil.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder hændelsens karakter.
Der er endvidere taget hensyn til, at godtgørelsen effektivt skal sikre overholdelsen af forskelsbehandlingsreglerne.
Indklagede skal herefter betale 2.500 kr. til klager med procesrente fra den 21. juli 2011, hvor sagen blev indbragt for Ligebehandlingsnævnet.
Beløbet skal betales inden 14 dage.
