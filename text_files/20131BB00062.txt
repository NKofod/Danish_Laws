Fremsat den 11. marts 2014 af Hans Kristian Skibby (DF), Pia Adelsteen (DF), Kristian Thulesen Dahl (DF), Søren Espersen (DF) og Peter Skaarup (DF) Forslag til folketingsbeslutning om stop for dansk udviklingsbistand til Uganda Folketinget pålægger regeringen omgående at stoppe for al dansk udviklingsbistand til Uganda.
Bemærkninger til forslaget Forslagsstillerne mener, at Uganda med indførelsen af en stærkt kritiseret lov, der kriminaliserer homoseksualitet, og som indfører en straframme for homoseksuelle aktiviteter på fængsel op til livstid, har taget et afgørende skridt væk fra de demokratiskabende tiltag og demokratiske værdier, som dansk udviklingsbistand hviler på.
 Den danske regerings hidtidige reaktion har været, at handels- og udviklingsminister Mogens Jensen (S) den 24. februar 2014 har valgt at omdirigere knap 50 mio. kr. til aktiviteter med den private sektor og civilsamfundsorganisationer.
I en pressemeddelelse samme dag siger ministeren: »Jeg kan ikke kraftigt nok tage afstand fra loven og det signal, den ugandiske regering nu sender til ikke bare forfulgte minoritetsgrupper, men til hele verden.
Jeg har derfor besluttet at omdirigere knap 50 mio. kr. af den danske udviklingsbistand væk fra programmer med den ugandiske regering og over til aktiviteter med den private sektor og civilsamfundsorganisationer«.
Dansk Folkeparti støtter ministerens afstandtagen til loven i Uganda, men finder konsekvenserne alt for tynde.
Danmark støtter forskellige projekter i Uganda med omkring 310 mio. kr. årligt, og forslagsstillerne finder, at hele udviklingsstøtten til Uganda skal holdes tilbage, indtil der igen er skabt ordnede forhold for seksuelle minoriteter i landet.
Desuden er det tvivlsomt, om Uganda har behov for udviklingsbistand.
Ifølge dagbladet Politiken den 26. februar 2014 har Ugandas præsident, Yoweri Museveni, været meget klar i sine udtalelser over for alle de regeringer, som har truet med at trække deres støtte til landet: »I må leve med os.
Hvis ikke, kan I tage jeres penge og smutte.
Uganda er et vældig rigt land.
Vi trænger ikke til bistand.
Faktisk er bistanden en del af problemet«, jf. artiklen »Ugandas præsident: Smut hjem med jeres bistand«, Politiken den 26. februar 2014.
 Det er efter forslagsstillernes opfattelse klar tale, og udtalelsen understøtter blot opfattelsen af, at den danske udviklingsbistand til Uganda kan indstilles.
Skriftlig fremsættelse Hans Kristina Skibby (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for dansk udviklingsbistand til Uganda.
(Beslutningsforslag nr.
B 62) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
