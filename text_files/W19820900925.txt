Ankestyrelsens principafgørelse O-2-82 om antal dagplejebørn Resume:
 Der kunne ikke efter § 63 gives tilladelse til, at et hjem modtog flere end 5 børn (privat eller formidlet). I en forudsigelig længere periode af mindst 2 ugers varighed, hvor et dagplejebarn ikke benyttede dagplejepladsen, ville der dog efter omstændighederne kunne modtages et andet barn i dagplejehjemmet, dog således at der aldrig var et samlet antal på flere end 5 børn i det samme dagplejehjem.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 637 af 27. september 1989 - § 63 og § 64 Vejledninger:
Socialministeriets cirkulære af 5. november 1980 om dag- og døgnpleje m.v. efter bistandsloven - Sagsfremstilling:
 Efter bistandslovens § 64 sammenholdt med § 63 kan der hverken i den formidlede eller i privat dagpleje gives tilladelse til at have flere end 5 børn i et dagplejehjem.
 Disse bestemmelser er nærmere uddybet i Socialministeriets cirkulære af 5. november 1980 om dag- og døgnpleje m.v. efter bistandsloven, punkterne 2-13, samt Socialstyrelsens cirkulæreskrivelse nr. 13 af 31. marts 1981 om formidlet dagpleje.
 For at reglen ikke skal virke hæmmende for en hensigtsmæssig anvendelse af de til en kommunal dagpleje knyttede dagplejere, er Socialstyrelsen med tilslutning fra Socialministeriet af den opfattelse, at det vil være foreneligt med de foran nævnte bestemmelser, at der i det enkelte dagplejehjem kan modtages et andet barn i stedet for et barn, der er i en forudsigelig længere periode af mindst 2 ugers varighed ikke benytter pladsen, f.eks. ved langvarig sygdom eller i forældrenes ferie.
 Ordningen omfatter alene forudsigeligt længere fravær, dels for at sikre, at der ikke opstår en situation med pludselig tilbagevenden af et fraværende barn, idet det samlede antal børn ikke må overstige lovens maksimale antal på 5, dels for at sikre, at der ikke indenfor en kortere periode er et større antal af forskellige børn i det enkelte dagplejehjem, end dagplejeren kan formodes at kunne klare på forsvarlig vis.
 Det forudsættes i øvrigt, at en tilladelse til at modtage børn i dagpleje gives ud fra en nøje afvejning af hjemmets samlede ressourcer, herunder antallet af egne børn, børnenes aldersfordeling m.v.
