Skriftlig fremsættelse (26. april 2000) Sundhedsministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 apoteksvirksomhed. (Sygehusapoteker).
(Lovforslag nr.
L 284).
Formålet med lovforslaget er at åbne mulighed  

 for, at private og offentlige virksomheder og institutioner gennem samarbejde  

 med et sygehusapotek kan drage nytte af den særlige ekspertise, som  

 sygehusapotekerne har udviklet på en række områder.
Denne  

 ekspertise kan ikke med apotekerlovens nuværende regulering af  

 sygehusapotekernes virksomhedsområde komme private virksomheder og  

 offentlige institutioner, der ikke er omfattet af sygehusapotekernes  

 virksomhedsområde, til gode.
Forslagets målsætning om, at  

 sygehusapotekernes særlige ekspertise skal kunne komme private  

 virksomheder til gode, søges opnået gennem, at sygehusapotekerne  

 får øgede muligheder for samarbejde med private virksomheder.  

 Med forslaget gives sygehusapoteker således adgang til at udføre  

 opgaver for private og offentlige virksomheder og institutioner,  

 såfremt varetagelsen af den pågældende opgave knytter sig  

 naturligt til et sygehusapoteks virksomhed.
Efter forslaget vil et  

 sygehusapotek eksempelvis kunne foretage analyser af råvarer til  

 lægemiddelfremstilling, herunder emballage, og af færdigt  

 fremstillede lægemidler for private og offentlige virksomheder.
Et sygehusapotek vil kun kunne udføre en opgave for  

 private og offentlige virksomheder og institutioner, såfremt opgaven  

 naturligt knytter sig til et sygehusapoteks virksomhed.
Et sygehusapotek kan  

 derfor eksempelvis ikke påtage sig analyse af kosmetiske produkter  

 eller veterinære lægemidler eller produktion af veterinære  

 lægemidler eller andre produkter til dyr.
Efter forslaget skal et sygehusapotek opkræve  

 betaling for varetagelsen af opgaver, der udføres for private og  

 offentlige virksomheder og institutioner.
Betalingen for hver enkelt opgave  

 skal mindst dække de udgifter, der for sygehusapoteket er forbundet med  

 at løse opgaven.
Det foreslås samtidigt, at sundhedsministeren  

 bemyndiges til at fastsætte nærmere regler om sygehusapotekets  

 prisfastsættelse, herunder regler om opgørelsen af de  

 omkostninger, der er forbundet med udførelsen af den enkelte  

 opgave.
