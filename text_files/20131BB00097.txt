Fremsat den 4. april 2014 af Holger K.
Nielsen (SF) og Pernille Vigsø Bagge (SF) Forslag til folketingsbeslutning om tildeling af stemmeret til borgere under værgemål Folketinget pålægger regeringen inden udgangen af folketingsåret 2014-15 at fremsætte et lovforslag om ændring af den kommunale valglov, lov om regionalvalg og Europa-Parlamentsvalgloven, således at borgere under værgemål kan få ret til at stemme til de kommende valg til kommunalbestyrelser, regionsråd og Europa-Parlamentet.
Bemærkninger til forslaget SF mener, at det er uholdbart og udemokratisk, at man med afsæt i lov om værgemål og grundlovens § 29 fratager en lang række danske borgere muligheden for demokratisk indflydelse.
Dette er f.eks. ikke tilfældet i en lang række andre lande, vi sammenligner os med.
Allerede i 2012 påpegede Institut for Menneskerettigheder derfor også i sin rapport »Selvbestemmelse og værgemål i Danmark«, at Danmark er i fare for at komme i konflikt med handicapkonventionen, når vi fratager borgere under værgemål deres stemmeret (»Selvbestemmelse og værgemål i Danmark«, - København, Institut for Menneskerettigheder, 2012). Dette problem bliver ikke mindre nu, hvor Folketinget også tiltræder tillægsprotokollen.
For ratifikation af protokollen giver nu enkeltpersoner og grupper af personer mulighed for at klage til FNs komité for rettigheder for personer med handicap, hvis de finder, at deltagerstaten, i dette tilfælde Danmark, har krænket deres rettigheder i henhold til FNs handicapkonvention.
Men derudover har Justitsministeriet for nylig erkendt, at der for så vidt intet juridisk er til hinder for, at man giver borgere under værgemål stemmeret til kommunal-, regions- og EU-valg.
I et svar af 14. november 2013 fra Justitsministeriet til Økonomi- og Indenrigsministeriet skriver ministeriet: »Det er på den baggrund Justitsministeriets opfattelse, at grundloven ikke er til hinder for at give valgret til kommunale råd, regionsråd og Europa-Parlamentet til personer, der er under værgemål «.
Derfor mener SF, at tiden er kommet, til at Folketinget får revideret den kommunale valglov, lov om regionalvalg og Europa-Parlamentsvalgloven.
Samtidig bør man også sørge for, at borgere under værgemål som mindstemål får stemmeret til fremtidens folkeafstemninger.
Skriftlig fremsættelse Holger K.
Nielsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tildeling af stemmeret til borgere under værgemål.
(Beslutningsforslag nr.
B 97) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
