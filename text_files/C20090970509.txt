Cirkulære om beregning af kirkegårdstakster (Til menighedsråd, provstiudvalg og stiftsadministrationer m.v.) I medfør af § 12, stk. 5, i lov om folkekirkens kirkebygninger og kirkegårde, jf. lovbekendtgørelse nr. 77 af 2. februar 2009, fastsættes:
Begrænsninger ved fastsættelse af takster § 1. Kirkegårdstakster er underlagt den offentlige rets almindelige principper for beregning af gebyrer.
Beregning af kirkegårdstakster følger generelt de statslige regler for beregning af gebyrer, jf. www.oeav.dk.
Taksterne må således ikke overstige de faktiske omkostninger, der er forbundet med levering af den pågældende ydelse.
Beregning af omkostninger til brug for takstfastsættelse § 2. Provstiudvalget har ansvaret for, at der foretages en beregning af omkostningerne forbundet med erhvervelse, fornyelse og forlængelse af gravsteder, gravning samt renholdelse og vedligeholdelse af gravsteder på kirkegården.
Provstiudvalget kan vælge at bistå kirkegården eller menighedsrådet med selve beregningen.
 Stk. 2. Beregningen skal danne grundlag for fastsættelsen af taksterne, jf. § 4 om fastsættelse af takster.
 Stk. 3. Beregningen skal følge principperne i Kirkeministeriets vejledning om beregning af kirkegårdstakster.
 § 3. Beregningen skal dække de faktiske omkostninger forbundet med følgende produkter og ydelser:
 1) Erhvervelse og fornyelse af gravsteder.
 2) Gravning og tilkastning af grave.
 3) Renholdelse af gravsteder.
4) Vedligeholdelse af gravsteder Stk. 2. Beregningen foretages i årets priser.
Grundlaget for prisberegningen skal være retvisende og konsistent.
 Stk. 3. Beregningen skal endvidere indeholde en angivelse af, hvorledes taksterne fremskrives, således at taksterne kan beregnes for flerårige vedligeholdelsesaftaler (gravstedslegater).
Fastsættelse af takster § 4. Provstiudvalget fastsætter taksterne i provstiet for de i § 3 nævnte ydelser.
Provstiudvalget har ansvaret for at sikre ensartede takster i ligningsområdet, medmindre særlige forhold gør sig gældende.
Provstiudvalget kan efter forhandling med menighedsrådet tage initiativ til at ændre tidligere godkendte vedtægters takstbestemmelser.
 Stk. 2. Der må ydes tilskud til § 3. stk. 1 punkt 1 og 2 ved at sætte taksterne lavere end de beregnede omkostninger for medlemmer af folkekirken.
 Stk. 3. Taksten skal svare til omkostningerne for § 3. stk.1. pkt. 3 og 4.
Stk. 4. Der kan til medlemmer ydes tilskud til erhvervelse af gravsted samt til kistenedgravning eller urnenedsættelse.
Ikke-medlemmer skal betale en takst svarende til omkostningerne.
For valgmenighedsmedlemmer gælder det, at disse i relation til takster, er at betragte som ikke-medlemmer af folkekirken, idet valgmenighedsmedlemmer ikke betaler kirkeskat.
 Stk. 5. Provstiudvalgets afgørelse om fastsættelse af kirkegårdstakster efter stk. 1 kan indbringes for stiftsøvrigheden.
Ajourføring af takster § 5. Menighedsrådet har ansvaret for, at de gældende takster fremgår af kirkegårdens vedtægt.
Provstiudvalget påser, at taksterne er ajourførte.
 § 6. Provstiudvalget skal som udgangspunkt påse, at takstberegningen, jf. §§ 2-3 om beregning af takster, er lagt til grund ved ajourføringen af kirkegårdstaksterne i provstiet.
 Stk. 2. Forholdet mellem indtægter og omkostninger skal løbende overvåges af menighedsrådet.
 Stk. 3. Taksterne skal årligt pristalsreguleres ved brug af Finansministeriets generelle pris- og lønindeks.
 Stk. 4. Taksterne skal ajourføres, når der sker markante ændringer i beregningernes forudsætninger og genberegnes mindst hvert fjerde år.
Betaling af takster § 7. Betaling for erhvervelse af gravsted, gravkastning samt betaling for etårige aftaler om ren- og vedligeholdelse af gravsteder sker til kirkekassen.
 Stk. 2. Betaling af engangsbeløb for ren- og vedligeholdelse for et gravsted for en brugsperiode sker til stiftsadministrationen.
 Stk. 3. Fuld betaling for ren- og vedligeholdelse sker ved ikrafttrædelsestidspunktet for aftalen uanset aftalens løbetid.
 Stk. 4. En aftale om erhvervelse af gravsted kan indgås for flere brugsperioder, dog aldrig længere end 60 år.
 Stk.5. Indgås aftale om erhvervelse af gravsted for flere brugsperioder, jf. stk. 4, betales et engangsbeløb for samtlige brugsperioder ligesom der betales engangsbeløb for ren- og vedligeholdelse i samtlige brugsperioder ved ikrafttrædelsestidspunktet for aftalen.
Ikrafttræden § 8. Cirkulæret træder i kraft med virkning fra 1. september 2009. Provstiudvalget skal sikre gennemførelsen af beregningerne i cirkulæret inden 1. september 2012. Herved er det muligt at gennemføre en gradvis tilpasning af taksterne.
