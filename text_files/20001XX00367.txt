Skriftlig fremsættelse (29. marts  

 2001) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om lige  

 løn til mænd og kvinder (lønoplysninger).
(Lovforslag nr.
L 215).
 Med det foreliggende lovforslag ønsker regeringen  

 at øge ligelønslovens effektivitet ved at skabe større  

 åbenhed omkring lønfastsættelse, herunder ved at udvide  

 adgangen til lønoplysninger.
Adgang til lønoplysninger på et tidligere  

 tidspunkt i et ligelønsforløb er afgørende for en  

 effektiv anvendelse af ligelønsloven.
Lovforslaget giver  

 tillidsrepræsentanter og fagforbund, der ønsker at arbejde  

 aktivt med nedbringelse af lønforskelle mellem kvinder og mænd,  

 bedre redskaber hertil.
 Lovforslaget indeholder to elementer.
For det første fastslås det, at de  

 såkaldte fortrolighedsklausuler, hvormed arbejdsgiveren  

 pålægger lønmodtageren ikke at videregive eller i  

 øvrigt at gøre nogen bekendt med lønoplysninger, ikke er  

 lovlige.
Det betyder, at enhver lønmodtager har ret til at udlevere  

 egne lønoplysninger til enhver.
 For det andet videreføres princippet om  

 udlevering af lønstatistikker til medarbejderne til brug for  

 ligelønssager i de tilfælde, hvor der ikke findes en  

 overenskomst herom.
Der skal kun udarbejdes lønstatistik, hvis en  

 virksomhed har mere end 10 ansatte, og virksomheden skal kun udarbejde  

 lønstatistik, hvis der anmodes herom.
Anmodningen kan komme fra en  

 medarbejder, en lønmodtagerrepræsentant eller et fagforbund, der  

 har et eller flere medlemmer ansat på den pågældende  

 virksomhed.
Anmodning om udarbejdelse af lønstatistik kan også  

 komme fra Ligestillingsnævnet.
 Af hensyn til anonymisering må  

 lønstatistikken ikke vise lønoplysninger for grupper på  

 mindre end 5 personer.
 Lovforslaget træder i kraft den 1. juli 2001. Dog  

 træder statistikdelen først i kraft den 1. juni 2002, idet det  

 foreslås, at LetLøn-systemet, som er i kraft til den tid, skal  

 kunne udarbejde de pågældende statistikker for de virksomheder,  

 som er tilmeldt LetLøn.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
