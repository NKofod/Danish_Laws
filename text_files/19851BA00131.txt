Nr BSF 131 Forslag til folketingsbeslutning om beskyttelse af tjenestemænd mod  

 uansøgt afskedigelse Fremsat af Carsten Andersen (SF) Leif Hermann (SF) Ruth Olsen (SF)  

 Stillinger (SF) Ebba Strange (SF) den 3. april 1986 Folketinget opfordrer regeringen til at fremsætte lovforslag om beskyttelse af tjenestemænd i den offentlige forvaltning mod uansøgt afskedigelse uden forudgående tjenestemandsretlig undersøgelse.
 Lovforslaget udarbejdes efter følgende retningslinier:
1. Enhver tjenestemand eller tjenestemandslignende ansat er ved uansøgt afskedigelse, der ikke er resultat af en tjenstlig undersøgelse, berettiget til at forlange en sådan gennemført.
2. Såfremt der ved den af den afskedigede begærede tjenstlige undersøgelse ikke findes noget, der kan begrunde afskedigelse, er ansættelsesmyndigheden forpligtet til at udbetale mindst et års løn som erstatning, medmindre højere erstatning kræves på et andet grundlag.
BEMÆRKNINGER TIL FORSLAGET Der er i den offentlige sektor sket en stigning i antallet af uansøgte afskedigelser såvel i den statslige som i den kommunale sektor.
Anvendelsen af afskedigelser på grund af samarbejdsvanskeligheder anvendes hyppigere, bl.a. fordi arbejdsgiveren derved undgår at få fastslået, hvem der egentlig er samarbejdsvanskelig.
Der skal jo som bekendt flere end en til at samarbejde.
De områder, som er særlig udsatte, er forvaltninger, hvor der kræves omstilling og modernisering, og hvor der indføres moderne teknologi - oftest er der tale om forvaltninger, som af forskellige årsager ledes efter forældede ledelsesprincipper, eller som helt mangler ledelsesprincipper.
Det er forslagsstillernes opfattelse, at tjenestemænd bør have mulighed for at få arbejdsgivernes påstand om samarbejdsvanskeligheder bedømt.
Offentligt overenskomstansatte har gennem afskedigelsesnævn sådanne muligheder, og det forekommer åbenlyst urimeligt, at offentligt ansatte tjenestemænd står uden samme mulighed for at få undersøgt afskedigelsesgrundlaget.
