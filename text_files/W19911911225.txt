 Afslag på barseldagpenge fra 19. november 1990 til en ikke forsikret,  

 selvstændig erhvervsdrivende kvinde, da der ikke forelå dokumentation for en  

 arbejdsfortjeneste ved et revisor-attesteret regnskab for virksomheden, hvor  

 hun påbegyndte 1.januar l990.
 SAGSFREMSTILLING:
 Kommunen traf afgørelse om, at den medarbejdende ægtefælle ikke havde ret  

 til barseldagpenge fra 4 ugers dagen før forventet fødsel den 19. november  

 1990, da den pågældende ifølge ligningskontoret ikke har været registreret  

 som medarbejdende ægtefælle for 1990 og heller ikke har haft nogen  

 lønindtægt.
 Ægtefællen som driver en køreskole, har på kommunens foranledning indsendt  

 et af ham selv udfærdiget regnskab vedrørende virksomheden fra 1. januar til  

 31. oktober 1990, hvoraf fremgår, at der efter afskrivning m.v. har været et  

 overskud på 77.266,- kr., på årsbasis 92.720,- kr. 50% af dette beløb (ca.  

 46.500,-kr.) ønskes overført til hustruen og benyttet som grundlag ved  

 beregning af barseldagpenge.
 Kommunen har imidlertid ikke villet anerkende dette regnskab, da det ikke  

 er attesteret af revisor.
 Den medarbejdende ægtefælle har oplyst, at hun begyndte sit arbejde i  

 virksomheden 1. januar 1990, således at indtægten derved først kræves  

 dokumenteret ved indsendelse af selvangivelse i 1991.
 Hun har endvidere oplyst, at hun for 1991 er blevet forskudsregistreret  

 med en indtægt på 50.000 kr., og at kravet om registrering i skattevæsenet  

 derved skulle være opfyldt.
 Pågældende er ikke tilmeldt forsikringsordningen for selvstændige  

 erhvervsdrivende efter dagpengelovens § 20.
 AFGØRELSE:
 Dagpengeudvalget har på sit møde den 11. januar 1991 truffet den  

 afgørelse, at den pågældende ikke har haft ret til barseldagpenge fra 19.  

 november 1990, da vedkommende ikke har dokumenteret en arbejdsfortjeneste,  

 jf. dagpengelovens § 10, stk. 5, sammenholdt med § 36 i Socialministeriets  

 bekendtgørelse nr. 153 af 5. marts 1990.
 Som dokumentation for arbejdsfortjenesten skal anvendes et revisor-  

 attesteret regnskab for virksomheden, opgjort efter samme principper som  

 årsopgørelsen, hvis en selvstændig erhvervsdrivende, herunder en  

 medarbejdende ægtefælle, kun har drevet virksomheden eller deltaget i driften  

 af denne i en kortere periode og således endnu ikke har indgivet  

 selvangivelse, jf. § 36, stk. 4 i ovennævnte bekendtgørelse.
 Udvalget tiltræder således kommunens afgørelse.
 (* 1) Offentliggjort af Socialministeriet i SM D-013-91 15/03/1991.
 (* 2) Overført til historisk base ved saneringsrunden oktober 1995.
