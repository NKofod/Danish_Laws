Fremsat den 25. februar 2022 af Karina Adsbøl (UFG), Lise Bech (UFG), Liselott Blixt (UFG), Bent Bøgsted (UFG) og Hans Kristian Skibby (UFG) Forslag til folketingsbeslutning om at give ældre borgere en reel ret til omsorg efter serviceloven Folketinget pålægger regeringen at lovfæste retten til omsorg i servicelovens § 83, så det bliver en reel rettighed for de ældre borgere, der modtager hjælp efter servicelovens § 83.
Bemærkninger til forslaget Retten til omsorg fremgår i dag ikke specifikt af servicelovens § 83, men vi ser desværre løbende eksempler på, at ældre mennesker udsættes for omsorgssvigt.
Det stod lysende klart i TV2-dokumentaren »Plejehjemmene bag facaden« fra 2020, hvor personalet f.eks. undlod at skifte en beboers ble og talte nedladende om beboeren hen over hovedet på vedkommende.
Et andet eksempel var, da vi så en anden optagelse på TV2 med en plejers hånende optagelser af en ældre dement borger, som han var ansat til at passe på, men i stedet talte nedladende og hånende til.
Plejeren sendte tilmed de krænkende optagelser videre til sin omgangskreds (bl.a. omtalt i Berlingske den 13. september 2020). Begge tilfælde er eksempler på, at der er behov for, at omsorg efter serviceloven bliver en rettighed for den enkelte borger.
Derfor mener forslagsstillerne   i lighed med, hvad der fremgår på Ældre Sagens hjemmeside  at omsorg bør skrives ind i serviceloven som en rettighed for ældre borgere.
Omsorgssvigt kan være lige så farligt som forkert medicinhåndtering eller utilstrækkelig pleje, hygiejne m.v. og kan være skadeligt for borgeren både psykisk og fysisk.
Formålet med omsorg som en integreret rettighed for de ældre i lovgivningen er at forebygge omsorgssvigt.
Forebyggelse af omsorgssvigt er afgørende for den borger, der i dag får ble på og risikerer at få urinvejsinfektioner, selv om vedkommende selv er i stand til at komme på toilettet med lidt hjælp og omsorg fra plejepersonalet.
Derudover er omsorg vigtigt for den mentale sundhed, og det er afgørende at forebygge, at ældre på plejehjem og hjemmehjælpsmodtagere m.fl. udvikler depressioner eller føler sig ensomme.
Indførelsen af en reel omsorgsret vil øge Ældretilsynets pligt til at reagere og handle, hvis der er mistanke om, at borgeren ikke får den nødvendige omsorg, som borgeren har krav på.
Det vil tillige give de pårørende en platform at stå på, hvis de kan se, at deres ældre pårørende ikke får den omsorg, der er nødvendig for, at de kan trives.
De fleste danskere vil formentlig være enige i, at ældre mennesker, der har brug for hjælp i hjemmet eller på plejehjemmet, skal behandles med empati og omsorg.
Heldigvis har vi mange dygtige fagpersoner, som sætter en ære i netop empati og omsorg, og som gør en uvurderlig forskel for de ældre borgere, de hjælper og tager sig af.
Men vi har desværre også set eksempler på, at der er mennesker i faget, som ikke udviser den nødvendige empati og omsorg, og som ikke har de rigtige faglige og menneskelige kompetencer.
De  heldigvis få  medarbejdere skal vi blive bedre til at få øje på, og det kan ske, ved at omsorg bliver en ret, så den ældre borger eller de pårørende kan råbe vagt i gevær, hvis de oplever, at der ikke bliver draget tilstrækkelig omsorg for den ældre borger.
Økonomiske konsekvenser Omsorg koster ikke ekstra, men er samtidig noget af det mest værdifulde, vi kan give vores ældre medborgere.
Forslaget forventes ikke at medføre økonomiske konsekvenser.
Skriftlig fremsættelse Karina Adsbøl (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at give ældre borgere en reel ret til omsorg efter serviceloven.
(Beslutningsforslag nr.
B 130) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
