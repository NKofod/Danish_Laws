Skriftlig fremsættelse (24. februar 2017) Forsvarsministeren (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om ændring af lov om Forsvarets Efterretningstjeneste (FE) og toldloven (FEs adgang til oplysninger om flypassagerer og ændring af FEs forpligtelse til sletning af oplysninger) (Lovforslag nr.
L 146) Truslerne mod Danmark og danske interesser er alvorlige og komplekse og ændrer løbende karakter.
Trusselsbilledet er markant anderledes i forhold til for få år siden og omfatter bl.a. terrorisme, skrøbelige stater samt et Rusland, der skaber ny usikkerhed i Europa.
Samtidig står Danmark over for markante udfordringer på cyberområdet og i Arktis.
Forsvarets Efterretningstjeneste (FE) har som Danmarks udenrigsefterretningstjeneste og militære efterretningstjeneste bl.a. til opgave at tilvejebringe det efterretningsmæssige grundlag for Danmarks udenrigs-, sikkerheds- og forsvarspolitik samt forebygge og modvirke trusler mod Danmark og danske interesser.
Til brug for løsningen af disse opgaver er det væsentligt for FE, at tjenesten har adgang til oplysninger om rejser til og fra Danmark foretaget af bestemte personer samt oplysninger om rejser til bestemte destinationer og om særlige rejsemønstre.
Regeringen vil til enhver tid forsvare Danmark og sikre borgernes tryghed.
Regeringen er derfor vedblivende optaget af at sikre de nødvendige arbejdsvilkår, redskaber og ressourcer til de myndigheder, som står vagt om danskernes sikkerhed.
På den baggrund ønsker regeringen at sikre, at FE i forbindelse med sin virksomhed rettet mod forhold i udlandet får adgang til relevante oplysninger, som luftfartsselskaberne har om passagerer og besætning, der er udenlandske statsborgere.
Det foreslås på den baggrund, at der skabes en særskilt lovhjemmel til, at FE kan få adgang til passageroplysninger om udenlandske statsborgere, som luftfartsselskaberne i medfør af toldloven skal overføre til SKAT.
Lovforslaget tager afsæt i en nylig ændring af PET-loven og toldloven, som etablerede en ordning, hvorved PET via SKAT kan modtage oplysninger om flypassagerer m.v. til brug for indsatsen mod bl.a. terrorisme.
 Med lovforslaget foreslås det endvidere, at FE-loven ændres med henblik på at klarlægge rækkevidden af FEs forpligtelser til at slette lovligt tilvejebragte oplysninger.
 Det er af afgørende betydning for regeringen at sikre, at de operative kræfter hos FE anvendes så effektivt som muligt til FEs kerneopgaver, ligesom det er af afgørende betydning at finde den rette balance mellem hensynet til FEs operationelle kapacitet og hensynet til at undgå unødvendig ophobning af oplysninger om enkeltpersoner hos FE.
På den baggrund foreslås det, at FE-loven ændres, så det udtrykkeligt fremgår af loven, at når FE i forbindelse med sine aktiviteter bliver opmærksom på, at sager eller dokumenter m.v. ikke længere opfylder FE-lovens behandlingskriterier, skal disse slettes, uanset om de relevante slettefrister er udløbet.
FE vil ikke herudover være forpligtet til løbende af egen drift at gennemgå tjenestens sager og dokumenter m.v. med henblik på at overveje sletning.
Det foreslås endvidere, at FE som udgangspunkt ikke skal være forpligtet til at slette enkeltoplysninger i dokumenter m.v., der i øvrigt skal bevares.
FE vil dog fortsat være forpligtet til at slette enkeltoplysninger, der ikke længere opfylder FE-lovens behandlingskriterier, som led i den indirekte indsigtsordning via Tilsynet med Efterretningstjenesterne.
Ordningen giver borgerne mulighed for  gennem Tilsynet med Efterretningstjenesterne  at kontrollere de oplysninger, som FE er i besiddelse af.
Tilsvarende regler gælder i øvrigt for PET i medfør af en nylig ændring af PET-loven vedrørende bl.a.
PETs forpligtelse til sletning af oplysninger.
Der vil således fortsat gælde ensartede regler for FE og PET bl.a. for så vidt angår intern behandling af oplysninger, herunder sletning, samt muligheden for indsigt m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
