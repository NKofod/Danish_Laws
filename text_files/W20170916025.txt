Ligebehandlingsnævnets afgørelse om alder - ansættelse - stillingsopslag - medhold J. nr. 2016-6810-30112 Det var i strid med forskelsbehandlingsloven, at en bar søgte efter bartendere på minimum 30 år.
En kvinde på 21 år fik afslag med henvisning til alderskravet i annoncen.
Klager havde derfor påvist faktiske omstændigheder, som gav anledning til at formode, at der var udøvet forskelsbehandling på grund af alder.
Det påhvilede derfor baren at bevise, at ligebehandlingsprincippet ikke var blevet krænket.
Baren havde imidlertid ikke besvaret Ligebehandlingsnævnets henvendelser.
Klager fik derfor medhold i klagen.
Henset til klagers bopæl, stillingens karakter og arbejdsstedets beliggenhed, var der ikke tilstrækkeligt grundlag for at fastslå, at klager havde været udsat for en krænkelse af en sådan karakter, at der var grundlag for at tilkende en godtgørelse.
Klager fik medhold og godtgørelse Klagen drejer sig om påstået forskelsbehandling på grund af alder i forbindelse med, at en 21-årig kvinde ikke kom i betragtning til en stilling hos indklagede, der søgte efter bartendere på minimum 30 år.
Ligebehandlingsnævnets afgørelse Det var i strid med annonceringsbestemmelsen i forskelsbehandlingsloven, at indklagede bar i et stillingsopslag søgte efter bartendere på minimum 30 år.
 Det var i strid med forskelsbehandlingsloven, at klager ikke kom i betragtning til en stilling.
Sagsfremstilling Indklagede bar søgte bartendere via et opslag på Facebook, hvoraf det blandt andet fremgår:
 Bartender til ny beværtning i [by] søges.
 [Barnavn] er et event firma beliggende i [by] og vi udvider nu med bar service til et nyt bar koncept 30+ med fokus på høj kvalitet og lækre omgivelser med plads til både hygge og dans.
 Vi søger 4 m/k bartender i alderen 30 + til faste timelønnede vagter, med opstart d. 10/6-2016. Vagterne ligger i tidsrummet fredag fra 19.30 til 05.30 og lørdag 21.30 til 05.30.
 ()Klager søgte stillingen via en e-mail, hvori hun blandt andet oplyste, at hun var 21 år.
Indklagede skrev den 15. maj 2016 til klager: Hej [navn] Tak for din ansøgning vi er glade for din interesse for vores firma og jobbet men i denne omgang søger vi folk på plus 30 år men hold øje med vores Facebook side for der kommer muligvis andre opgaver.
Med venlig hilsen [to navne] [barnavn] Klagen blev indbragt for Ligebehandlingsnævnet den 30. maj 2016.
Parternes bemærkninger Klager gør gældende, at hun har været udsat for forskelsbehandling.
Hun ønsker en godtgørelse.
 Indklagede søgte efter personer, der er over 30 år.
 Kort tid efter ansøgningen var sendt, fik klager afslag alene begrundet med, at indklagede søgte personer over 30 år.
 Indklagede har, trods opfordret hertil, ikke besvaret henvendelser fra nævnet.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at det ikke ved annoncering må angives, at der til ansættelse søges eller foretrækkes personer af en bestemt alder.
 Det fremgår af indklagedes opslag på Facebook, at indklagede søgte bartendere på minimum 30 år til stillingerne.
 Det er nævnets vurdering, at indklagedes opslag på Facebook må opfattes som en annoncering efter medarbejdere med en bestemt alder.
 Indklagede har derfor handlet i strid med annonceringsbestemmelsen i forskelsbehandlingsloven.
 Klager får derfor medhold i denne del af klagen.
 Forskelsbehandlingsloven giver ikke mulighed for at tilkende godtgørelse  i anledning af overtrædelse af forbuddet mod annoncering efter personer af bestemt alder.
 En arbejdsgiver må ikke forskelsbehandle lønmodtagere eller ansøgere til ledige stillinger ved ansættelse.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Indklagede søgte efter bartendere på minimum 30 år, og gav klager på 21 år afslag med henvisning til, at de søgte medarbejdere på minimum 30 år.
 På den baggrund har klager påvist faktiske omstændigheder, som giver anledning til at formode, at der er udøvet forskelsbehandling på grund af alder.
 Indklagede har ikke besvaret nævnets henvendelser og har således ikke løftet, endsige forsøgt at løfte, bevisbyrden for, at ligebehandlingsprincippet ikke er blevet krænket.
 Klager får derfor også medhold i denne del af klagen.
 Når henses til det oplyste om klagers bopæl, stillingens karakter og arbejdsstedets beliggenhed finder nævnet ikke, at der er et tilstrækkeligt sikkert grundlag for at fastslå, at klager har været udsat for en krænkelse af en sådan karakter, at der er grundlag for at tilkende en godtgørelse.
Retsregler Afgørelsen er truffet efter følgende bestemmelser:
