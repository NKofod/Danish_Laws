Pressenævnet fandt, at oplysningerne var stærkt  

 krænkende og skadelige for plejefamilien.
Derfor burde oplysningerne  

 have været forelagt plejefamilien inden offentliggørelsen af  

 artiklen.
God presseskik var herved tilsidesat, og nævnet udtalte under  

 hensyn til oplysningernes karakter sin alvorlige kritik.
Kendelse fra Pressenævnet i sag nr.  

 37/2002 [En mand   B] har på vegne af familien [K] klaget  

 til Pressenævnet over to artikler bragt i Lolland-Falsters Folketidende  

 den 16. marts 2002, idet man mener, at god presseskik er tilsidesat.
 Af artiklen med overskriften "Plejebørn  

 uden identitet" fremgik, at en plejefamilie ikke vil udlevere kopier  

 af billeder fra perioden 1977-86 af et nu 30-årigt tidligere plejebarn,  

 som i denne periode opholdt sig hos plejefamilien.
I artiklen med overskriften "Min mor kom  

 aldrig" fortalte den samme kvinde om hendes opvækst hos den  

 pågældende plejefamilie på Lolland-Falster.
I en mindre  

 overskrift hed det:
"En ung kvinde fortæller om sit liv som  

 plejebarn.
En tid med lussinger, tvangsfordring og hårdt  

 arbejde." I artiklen hed det blandt andet:
"I begyndelsen gik det meget godt, men en dag da  

 plejemor talte i telefon, hoppede jeg i sofaen.
Det udløste den  

 første af de utallige lussinger, jeg måtte lægge kind til  

 i de kommende otte-ni år.
De gjorde ekstremt meget forskel på mig  

 og deres sønner, der også gerne måtte slå mig.
En  

 ret de ofte benyttede sig af.
- Efter skole skulle jeg lave lektier og så hed det  

 ellers arbejde.
Jeg skulle strikke eller sy, mens de andre så tv.
I dag  

 gør håndarbejde mig hidsig og utålmodig, så det  

 rører jeg ikke.
Fra jeg var syv år hakkede jeg roer, lavede  

 havearbejde, fræsede og gravede.
Det var også mit arbejde at  

 fjerne de visne blade fra indkørslen.
Hvis der var et eneste blad  

 tilbage, når jeg var færdig, var det forfra.
Også  

 husarbejde og madlavning var der meget af.
 I [ ]´s plejefamilie skulle man gøre, hvad der blev  

 sagt.
- Der var ikke noget der hed, at man ikke kunne lide  

 maden.
Hvis jeg ikke spiste op, måtte jeg blive siddende ved bordet  

 eller også lagde de mig ned på gulvet og proppede maden ind i  

 munden på mig, ledsaget af lussinger.
 [ ]´s to "brødre" gjorde deres for at  

 gøre livet uudholdeligt for hende.
- Brødrene drillede mig altid og gav mig  

 "trælår". En dag sagde jeg hold kæft til dem.  

 Så tog plejefar mig op og svingede mig rundt ude i køkkenet og  

 ind i alting og endte med at nikke mig en skalle, hvorefter jeg blev  

 låst inde på mit værelse.
Jeg måtte heller ikke tale  

 med fremmede, men var alligevel faldet i snak med en mand og hans datter en  

 dag ude i skoven.
En af mine brødre opdagede det og sladrede.
Jeg fik  

 tæsk i den bare med en sutsko med gummisål.
Det glemmer jeg  

 aldrig.
Det gjorde så ondt, at jeg ikke kunne skrige.
Det slog klik for  

 min plejemor, hun kunne slet ikke holde op med at slå.
- Drengene bandt mig for eksempel til et træ ude i  

 skoven   og så gik de.
Så stod jeg der, indtil det passede dem at  

 befri mig.
En gang havde jeg ikke lagt vasketøjet pænt nok  

 sammen, og min plejemor truede med at slå mig ihjel.
Det hørte  

 drengene og morede sig med at åbne døren til mit værelse  

 på klem og stikke en kniv ind og sige uhyggelige lyde.
----- Igennem barndommen måtte [ ] også lægge  

 krop til drengenes spirende seksualitet.
- Den ældste af drengene forlangte, at jeg skulle  

 gøre ting ved mig selv, mens han så på.
Da jeg blev  

 omkring 13 år, var jeg blevet mere bevidst om mig selv.
En dag kom han  

 ind på mit værelse og forlangte, at jeg skulle tage bukserne af.  

 Jeg sagde det til plejemor.
Fik en lussing og blev kaldt en lille luder, der  

 ikke skulle beskylde hendes søn for den slags.
----- Jeg begyndte at tænke på min egen barndom, og  

 det gik op for mig, at jeg ikke ejede nogle fotos af mig selv som barn.
Jeg  

 vil gerne vise min søn, hvordan jeg ser ud som barn.
Men min tidligere  

 plejefamilie vil ikke give mig nogen.
Jeg opsøgte dem endda, men de  

 sagde, at de ikke kan forstå, at jeg ønskede fotos   jeg har jo  

 billederne inde i hovedet." Artiklen var ledsaget af et stort billede af plejebarnet,  

 hvortil var knyttet følgende tekst:
"[ ] fortæller i dag sin rystende beretning om  

 opvæksten som plejebarn i en familie på  

 Lolland-Falster." Klageren har anført, at et plejebarn i artiklerne  

 anklager sin tidligere plejefamilie for bl.a. overgreb og seksuelt misbrug.  

 Familien finder anklagerne stærkt injurierende og en krænkelse af  

 privatlivet.
 Klageren har i den forbindelse anført, at hverken  

 det tidligere plejebarn eller bladet har forlods præsenteret familien  

 for indholdet i artiklerne eller gjort familien bekendt med, at artiklerne  

 ville blive bragt i det omtalte medie.
 Klageren har anført, at der er tale om brud  

 på god presseskik, og det indstilles til Pressenævnet, at der i  

 forbindelse med publiceringen af artiklerne udtales skarp kritik af den  

 journalistiske fremgangsmåde, hvorpå artiklernes indhold er  

 udarbejdet og bragt.
Klageren har yderligere anført, at selvom familien  

 ikke er nævnt med navn i artiklerne, vil det for  

 pårørende, venner, omgangskreds og i lokalsamfundet være  

 kendt, hvem familien i artiklerne er.
Det vil også være kendt, at  

 plejebarnet boede hos familien fra sit femte til sit fjortende år.  

 Derfor burde familien være blevet underrettet og informeret om  

 artiklernes indhold.
 Klageren har endelig oplyst, at familien ikke under den  

 efterfølgende telefonsamtale med journalisten har udtalt sig som  

 anført af bladet.
Bladet har anført, at de pågældende  

 artikler gengiver plejebarnets beretning om en hård opvækst   en  

 udlægning, som plejebarnet fastholder over for bladet.
Hensigten med  

 artiklerne har været at fortælle om en barsk  

 "menneskeskæbne". Det har på ingen måde  

 været bladets hensigt, at plejebarnets tidligere plejefamilie skulle  

 hænges ud.
Bladet har derfor heller ikke nævnt identiteten  

 på plejefamilien i artiklerne.
Familien er omtalt som "en  

 plejefamilie på Lolland-Falster" og er dermed så  

 anonymiseret, som det overhovedet har været muligt.
Bladet har videre anført, at plejefamilien  

 efterfølgende har fået mulighed for at kommentere artiklerne og  

 fremkomme med sin version, men familien ønskede ikke at benytte sig af  

 denne mulighed.
I samtalen med bladets journalist benægtede familien i  

 øvrigt ikke plejebarnets udsagn, men henholdt sig udelukkende til, at  

 plejebarnet "skader sig selv ved at fremkomme med  

 oplysningerne".
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Kaare R.  

 Skou og Kirsten Dyregaard.
 Pressenævnet udtaler:
 Pressenævnet bemærker indledningsvis, at det  

 ikke kan udelukkes, at det er muligt for personer med et vist kendskab til  

 klager at identificere klager som den i artiklerne omtalte familie.  

 Nævnet har herved lagt vægt på, at plejebarnet  

 identificeres med navn og billede, og at det oplyses dels, at barnet opholdt  

 sig hos familien på Lolland-Falster i ni år, dels at familien  

 bestod af far, mor og to sønner på en nærmere angivet  

 alder.
Nævnet finder, at de i artiklerne indeholdte  

 oplysninger om korporlig afstraffelse og seksuelt misbrug af plejebarnet samt  

 om plejefamiliens vægring ved at udlevere fotos af plejebarnet som barn  

 er stærkt krænkende og skadelige for den omtalte plejefamilie.  

 Oplysningerne burde derfor have været forelagt plejefamilien forud for  

 offentliggørelsen af artiklerne.
Ved ikke at have forelagt  

 oplysningerne for plejefamilien har bladet handlet i strid med god  

 presseskik.
Under hensyn til oplysningernes karakter udtaler nævnet sin  

 alvorlige kritik af bladets handlemåde.
 I medfør af medieansvarslovens § 49  

 pålægges det herefter den ansvarshavende redaktør af  

 Lolland-Falsters Folketidende at offentliggøre følgende:
 "Kendelse fra Pressenævnet:
 Lolland-Falsters Folketidende omtalte den 16. marts 2002 i  

 to artikler et nu voksent plejebarns opvækst hos en plejefamilie.  

 Artiklerne indeholdt oplysninger om korporlig afstraffelse og seksuelt  

 misbrug af plejebarnet samt om plejefamiliens vægring ved at udlevere  

 fotos af plejebarnet som barn.
 Den omtalte plejefamilie har klaget til  

 Pressenævnet, idet man finder, at bladet har tilsidesat god  

 presseskik.
Pressenævnet finder, at de i artiklerne indeholdte  

 oplysninger om korporlig afstraffelse og seksuelt misbrug af plejebarnet samt  

 om plejefamiliens vægring ved at udlevere fotos af plejebarnet som barn  

 er stærkt krænkende og skadelige for den omtalte plejefamilie.  

 Oplysningerne burde derfor have været forelagt plejefamilien forud for  

 offentliggørelsen af artiklerne.
Ved ikke at have forelagt  

 oplysningerne for plejefamilien har bladet handlet i strid med god  

 presseskik.
Under hensyn til oplysningernes karakter udtaler nævnet sin  

 alvorlige kritik af bladets handlemåde.
 København, den 19. juni 2002.
Axel Kierkegaard, Aage Lundgaard, Kaare R.
Skou og Kirsten  

 Dyregaard." Afsagt den 19. juni 2002.
