En tv-reklame for anvendelse af kondomer i homoseksuelle forhold,  

 hvori der indgik billeder af to mænd, der kyssede hinanden, blev anset for at  

 være i strid med § 1, stk. 1, i bekendtgørelse om indholdet af  

 reklameindslag, der bringes i TV 2, som bl.a. kræver, at reklamer i TV 2 skal  

 være sømmelige.
Der henvises i afgørelsen til, at reklamen på baggrund af den  

 fremherskende moralopfattelse i det danske samfund eller væsentlige dele  

 heraf, må opleves som unødigt krænkende.
I skrivelse af 3. januar 1990 har Ole Ortkær, Bagsværd, klaget til Radio-  

 og TV-Reklamenævnet over en reklame udsendt i TV 2. I Klageskrivelsen er  

 blandt andet omtalt, at man »I juledagene kunne...opleve et 40 sek.  

 reklameindslag...hvor to mænd kom gående i en skov, mens de klamrede sig til  

 hinanden...Kameraet zoomede ind på et nærbillede af disse mænds ansigter og  

 viste, hvorledes disse »snavede« hinanden med åbne munde.
Derefter  

 vistes en bagdel i cowboybukser, hvor der i baglommen var stukket en pakke  

 kondomer.
Tværs over billedet stod: NÅR DER ER KNALD PÅ...'. Klageren finder  

 det i høj grad betænkeligt, at TV medvirker til at udbrede en reklame for  

 sådanne unaturlige forhold til den danske ungdom.
 TVR er i skrivelse af 5. januar 1990 blevet bedt om en udtalelse  

 vedrørende klagen.
I svarskrivelse af 9. januar 1990 giver TVR en beskrivelse af  

 hændelsesforløbet i forbindelse med godkendelsen af reklamen, der har været  

 vist i to versioner.
Det fremgår heraf, at TVR har været i tvivl om, hvorvidt  

 man burde have afvist den.
Landsforeningen for Bøsser og Lesbiske, der er annoncør for reklamen, har  

 ved skrivelse af 18. januar 1990 og 2. februar 1990 supplerende udtalt, at  

 klagerens beskrivelse af reklameindslaget ikke er korrekt, og at man finder  

 klagerens udsagn diskriminerende overfor den homoseksuelle del af  

 befolkningen.
Landsforeningen bemærker desuden, at Landsforeningens  

 AIDS-kampagne, som reklamen er en del af, foregår i samarbejde med  

 Sundhedsstyrelsen, der har anbefalet at reklamen vises.
 Radio- og TV-Reklamenævnet har behandlet klagen og skal udtale følgende:
 De påklagede reklameindslag - »Husk kondom når der er knald på«  

 - tilsigter ikke at fremme afsætningen af en bestemt mærkevare, men søger at  

 påvirke seerne til en bestemt adfærd: at bruge kondom ved homoseksuelle  

 forhold.
De gældende regler, d.v.s. bekendtgørelse om indholdet af reklameindslag,  

 der bringes i TV 2, indeholder ikke noget generelt forbud mod  

 holdningsreklamer.
I henhold til bekendtgørelsens § 7 er det ikke tilladt at  

 reklamere for religiøse eller politiske anskuelser, og i henhold til § 6 er  

 det ikke tilladt at reklamere for økonomiske interessegrupper.
Annoncøren i  

 nærværende tilfælde, Landsforeningen for Bøsser og Lesbiske, falder ikke ind  

 under kriteriet i § 6, og det, der reklameres for, kan heller ikke siges at  

 være nogen religiøs eller politisk anskuelse.
Reklameindslaget er nok baseret  

 på en bestemt seksualpolitisk holdning, men forbudet i § 7 retter sig  

 udelukkende mod politiske anskuelser i dette ords sædvanlige mening.
 Uanset reklameindslaget således ikke er i strid med de angivne specifikke  

 bestemmelser, bemærker nævnet, at det følger af de angivne bestemmelsers  

 formål, at der skal udvises særlig agtpågivenhed ved bedømmelsen af  

 holdningsreklamer.
Det afgørende for bedømmelsen af reklameindslaget er herefter  

 sømmelighedskravet i bekendtgørelsens § 1. Denne bedømmelse skal baseres på  

 den til enhver tid fremherskende moralopfattelse i det danske samfund eller i  

 væsentlige dele heraf, ikke på opfattelsen i snævrere kredse, endmindre på  

 enkeltpersoners, f.eks. nævnsmedlemmernes personlige opfattelse.
I  

 grænsetilfælde kan det måske være vanskeligt at fastslå, hvorledes  

 opfattelsen er i væsentlige dele af det danske samfund, men i sådanne  

 tilfælde er reklamereglerne skrevet ud fra den grundholdning, der klart kom  

 til udtryk under Folketingets forhandlinger, at tv-reklamen ikke i nogen  

 henseende bør være unødigt krænkende, jfr. herved også bekendtgørelsens § 1  

 stk. 3. Dette indebærer, at reklameindslag, om hvis sømmelighed der kan  

 rejses begrundet tvivl, skal afvises.
Nævnet finder, at de påklagede reklameindslag utvivlsomt har overskredet  

 den således beskrevne grænse.
At reklameindslagenes formål kan siges at være  

 et ønske om at fremme sikkerheden og dermed modvirke udbredelsen af en  

 livstruende sygdom (AIDS) berettiger ikke den anvendte form.
 Som følge heraf finder nævnet, at den påklagede reklame ikke opfylder de  

 krav til reklamer i TV 2, der stilles i § 1, i bekendtgørelse om indholdet af  

 reklameindslag, der bringes i TV 2.
 Nævnet skal i forlængelse heraf henstille til TVR, at reklamen ikke  

 bringes på ny.
 Nævnets afgørelse er enstemmig.
Folketingets Ombudsmand fremkom den 25. september 1991 med en udtalelse om  

 afgørelsen: Ikke grunlag for kritik, men dog fundet anledning til at påpege,  

 at formålet med reklameindslaget efter ombudsmandens opfattelse ikke kunne  

 være ganske uden betydning for vurderingen af, om reklameindslaget af seerne  

 opleves som krænkende.
Anmodning fra Landsforeningen om genoptagelse af sagen  

 med henvisning hertil.
Nævnet var villig hertil på vilkår, at indslaget blev  

 ændret, så det tydeligt fremgik, at der var tale om en advarsel mod den  

 fatale sygdom AIDS, og at reklameindslaget hidrørte fra Landsforeningen.  

 Vilkår accepteret af Landsforeningen.
Nævnets afgørelse ændret ved skrivelse  

 af 21. februar 1992.
