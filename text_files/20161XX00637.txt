Skriftlig fremsættelse (22. marts 2017) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Ophævelse af 26-årsreglen i ægtefællesammenførings-sager) (Lovforslag nr.
L 162) Med lovforslaget foreslås det, at den såkaldte 26-årsregel ophæves.
26-årsreglen er en undtagelse til det tilknytningskrav, der normalt stilles i sager om familiesammenføring med ægtefæller og samlevere i Danmark.
Efter 26-årsreglen stilles tilknytningskravet således ikke, hvis den herboende ægtefælle eller samlever har været dansk statsborger i 26 år, eller hvis den pågældende er født og opvokset i Danmark  eller er kommet hertil som mindre barn og har haft sin opvækst i Danmark  samt har opholdt sig lovligt i Danmark i 26 år.
 Formålet med lovforslaget er at foretage den nødvendige opfølgning på Den Europæiske Menneskerettighedsdom-stols dom af 24. maj 2016 i sagen Biao mod Danmark (38590/10), hvor flertallet af Storkammeret fandt, at 28-årsreglen (nu 26-årsreglen) er udtryk for indirekte forskelsbehandling på baggrund af etnicitet i strid med Den Europæiske Menneskerettighedskonventions artikel 14 sammenholdt med artikel 8.
 Med lovforslaget fjernes således det diskriminerende element, dvs. 26-årsreglen, i udlændingelovens § 9, stk. 7, om tilknytningskravet.
Forslaget om at ophæve 26-årsreglen indebærer, at tilknytningskravet i udlændingelovens § 9, stk. 7, normalt skal opfyldes i alle sager om familiesammenføring med ægtefæller og samlevere.
Det gælder også i sager, hvor den herboende ægtefælle/samlever har haft dansk indfødsret i mindst 26 år.
Det betyder, at det normalt er en betingelse for ægtefællesammenføring i Danmark, at ægtefællernes samlede tilknytning til Danmark er større end deres samlede tilknytning til et andet land.
Ganske særlige grunde, herunder hensynet til familiens enhed, kan dog som hidtil bevirke, at tilknytningskravet ikke stilles.
Folketingets Udlændinge-, Integrations- og Boligudvalg blev ved brev af 27. juni 2016 (UUI Alm. del  bilag 215) orienteret om behandlingen af konkrete sager om ægtefællesammenføring efter Biao-dommen.
Det fremgår heraf bl.a., at det efter dommen må betegnes som usikkert, hvad der  indtil der indføres ny lovgivning  er den gældende retstilstand, men at Udlændinge-, Integrations- og Boligministeriet og Justitsministeriet finder, at meget taler for, at det er rigtigst at anlægge den fortolkning af udlændingelovens § 9, stk. 7, at der ses bort fra 26-årsreglen.
 Den foreslåede lovændring er i overensstemmelse med denne fortolkning af udlændingelovens § 9, stk. 7.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
