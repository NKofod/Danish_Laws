Udtalt, at et edb-register anvendt i forbindelse med gennemførelse af  

 en undersøgelse blandt skoleungdom om brug af rusmidler ved brug af  

 spørgeskemaer, indeholdende detaljerede spørgsmål vedrørende forældrene, ikke  

 kunne antages at være omfattet af lov om offentlige myndigheders registre,  

 idet oplysningerne om forældrene omkodes til en statuskode  

 efter Socialforskningsinstituttets retningslinier.
For at sikre en høj grad  

 af anonymitet henstilles, at spørgeskemaet destrueres umiddelbart efter  

 inddatering og kontrol heraf.
 Registertilsynet har behandlet en sag, hvor Alkohol- og Narkotikarådet  

 anmodede Registertilsynet om en udtalelse om, hvorvidt der skulle fastsættes  

 forskrifter, når en kommune eller en amtskommune gennemførte en undersøgelse  

 blandt skoleungdom som brug af rusmidler ved hjælp af spørgeskemaer.
Spørgeskemaet indeholdt - udover de konkrete spørgsmål om misbrug af  

 rusmidler - oplysninger om den enkelte elevs klassetrin (7. klasse 3. g),  

 fritidsinteresser, hvem den unge boede sammen med, alder samt  

 bopælskommune/bopælsområde (by/land). Herudover indeholdt spørgeskemaet en  

 række oplysninger vedrørende den pågældende elevs forældre.
Således skulle  

 den enkelte elev besvare spørgsmål om hver enkelt forældres (værges)  

 skoleuddannelse, erhvervsuddannelse, arbejdssituation (arbejdsløs,  

 hjemmegående, pensionist m.v.), selvstændig virksomhed, stillingsbetegnelse  

 (hvor det blev understreget, at der skulle svares så nøjagtigt som muligt,  

 f.eks. ikke kun »lærer« men »lærer i folkeskolen«),  

 arbejdsområde (f.eks. montering af kredsløb) samt om den pågældendes forældre  

 havde underordnede.
Efter udfyldelsen af spørgeskemaerne blev disse af eleverne forseglet i en  

 kuvert, og hver skole sendte plomberede kasser med skemaerne til  

 undersøgelsens leder, som frasorterede skemaer, udfyldt af personer over 19  

 år.
Hvert enkelt skema påførtes et identifikationsnummer, uden at skolen  

 herved kunne genkendes.
Herefter overførtes materialet til edb, hvorfra en  

 række statistikker m.v. blev udarbejdet.
 De detaljerede oplysninger om elevernes forældre blev udskrevet ved hjælp  

 af en kodenøgle, omsat til en statuskode efter Socialforskningsinstituttets  

 retningslinier, hvorfor de detaljerede oplysninger om elevernes forældre ikke  

 fandtes på edb.
 Registertilsynet udtalte i sagen:
»På baggrund af de nævnte oplysninger i spørgsmålet er  

 Registertilsynet af den opfattelse, at disse er så detaljerede, at det ikke i  

 tilstrækkelig grad sikrer den enkelte elev imod identifikation.
Idet  

 oplysningerne om forældre omkodes til en socialstatus, er det dog tilsynets  

 opfattelse, at selve edbregisteret ikke vil indeholde personoplysninger i  

 lovens forstand, hvorfor undersøgelsen ikke er omfattet af lov om offentlige  

 myndigheders registre.
For at sikre en tilfredsstillende høj grad af anonymitet omkring  

 undersøgelsen, anser Registertilsynet det imidlertid for helt afgørende, at  

 spørgeskemaerne destrueres umiddelbart efter inddatering og kontrol heraf i  

 stedet for - som foreslået - efter analysens gennemførelse.
Det tilføjes, at  

 Registertilsynet ville stille enslydende krav om umiddelbar destruktion,  

 såfremt undersøgelsen var omfattet af lov om offentlige myndigheders  

 registre.« Registertilsynets årsberetning 1985 s. 21 p.
