Ligebehandlingsnævnets afgørelse om køn - øvrige - retlig interesse - ej medhold J. nr. 2017-6811-22038 En kvinde mente, at Kongehuset diskriminerer på grund af køn ved tildeling af titler til medlemmer af Kongehuset.
Efter de foreliggende oplysninger havde kvinden ikke været direkte berørt af den påståede forskelsbehandling på en sådan måde, at hun havde en individuel og aktuel interesse i sagen.
Klagen blev derfor afvist på grund af manglende retlig interesse.
Afgørelsen blev truffet af nævnets formand.
Ligebehandlingsnævnet tog i sagen ikke stilling til, om nævnet i øvrigt havde kompetence til at behandle klagen.
 Klagen drejer sig om påstået forskelsbehandling på grund af køn i Kongehuset.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelse er truffet af Ligebehandlingsnævnets formand.
Sagsfremstilling Klager indgav den 12. april 2017 en klage over Kongehuset til Ligebehandlingsnævnet.
Parternes bemærkninger Klager gør gældende, at Kongehuset diskriminerer på grund af køn ved tildelingen af titler.
Det medlem af Kongehuset, som klagen vedrører, har gennem årene udført mange officielle pligter for Kongehuset.
Det pågældende medlem skal derfor tituleres med en passende titel, der stemmer overens med det udførte arbejde.
 Klager ønsker som borger i Danmark at protestere over denne forskelsbehandling, så Kongehusets medlemmer kan få en retfærdig behandling.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 En klage kan indbringes for Ligebehandlingsnævnet af den, der har retlig interesse i sagen.
 Kravet om, at en klager skal have retlig interesse, blev indsat i lov om Ligebehandlingsnævnet med virkning fra den 1. januar 2016.
 Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
 Klageren skal således være direkte berørt af den påståede forskelsbehandling ved selv at have været udsat for en handling eller undladelse, som efter den pågældendes opfattelse udgør ulovlig forskelsbehandling.
 Efter de foreliggende oplysninger har klager ikke været direkte berørt af den påståede forskelsbehandling på en sådan måde, at hun har en individuel og aktuel interesse i sagen.
 Ligebehandlingsnævnet afviser derfor klagen.
 Ligebehandlingsnævnet har ikke taget stilling til, om nævnet i øvrigt har kompetence til at behandle klagen.
Retsregler Afgørelsen er truffet efter følgende bestemmelser:
