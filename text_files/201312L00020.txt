Fremsat den 2. oktober 2013 af kulturministeren (Marianne Jelved) Forslag til Lov om mediestøtte Kapitel 1 Tilskudsordninger § 1. Tilskud til trykte nyhedsmedier og til skrevne internetbaserede nyhedsmedier kan ydes som redaktionel produktionsstøtte, jf. §§ 3-5, som projektstøtte, jf. §§ 6-9 eller som saneringsstøtte, jf. § 10.
Undtagelse § 2. Tilskud efter denne lov kan ikke ydes til nyhedsmedier, der ejes helt eller delvist af offentlige institutioner eller af offentligt finansierede selskaber eller lignende.
Redaktionel produktionsstøtte § 3. Tilskud ydes til trykte nyhedsmedier og til skrevne internetbaserede nyhedsmedier, der formidler selvstændigt journalistisk bearbejdet stof.
Stk. 2. Det er en betingelse for opnåelse af tilskud, jf. stk. 1, at nyhedsmediet 1) er et selvstændigt medie, 2) har en ansvarshavende redaktør, og at de redaktionelle medarbejdere på redaktionen udgør minimum tre årsværk, 3) henvender sig til en bred kreds af brugere og ikke alene er rettet mod bestemte erhvervs- og faggrupper, medlemmer af arbejdsgiver-, arbejdstager- eller brancheorganisationer, politiske partier eller ansatte i offentlige institutioner m.v., 4) ikke er ejet med to tredjedele eller mere af arbejdsgiver-, arbejdstager- eller brancheorganisationer, 5) leveres eller stilles til rådighed i hele landet på ens vilkår for brugerne og er tilgængelig for alle, eventuelt mod betaling.
Rabat kan ydes til udvalgte grupper i forbindelse med kampagner, 6) har et indhold, hvor mindst halvdelen er redaktionelt stof i form af artikler m.v. inden for et bredt emneområde og med behandling af aktuelt nyhedsstof, 7) i det redaktionelle stof primært behandler politiske, samfundsrelaterede og kulturelle temaer, 8) af det samlede indhold har mindst en sjettedel selvstændigt journalistisk bearbejdet indhold med henblik på offentliggørelse i det pågældende nyhedsmedie, og 9) udkommer minimum ti gange om året.
Stk. 3. Der ydes tilskud i forhold til et nyhedsmedies redaktionelle omkostninger.
Tilskuddet til et nyhedsmedie kan maksimalt udgøre 35 pct. af nyhedsmediets redaktionelle omkostninger i året forud for ansøgningen.
 Stk. 4. Et nyhedsmedie kan maksimalt opnå redaktionel produktionsstøtte på 17,5 mio. kr. årligt.
 Stk. 5. Ministeren kan fastsætte nærmere regler om de redaktionelle årsværk, jf. stk. 2, nr. 2.
§ 4. Der ydes supplerende tilskud til 1) Trykte landsdækkende nyhedsmedier, der udkommer minimum fire dage om ugen og har et samlet oplag på under 40.000 eksemplarer pr. udgivelse.
 2) Skrevne internetbaserede nyhedsmedier, som ikke har samme ejer eller udgiver som et andet nyhedsmedie, der direkte eller indirekte er støttet i henhold til lov om radio- og fjernsynsvirksomhed, eller som er omfattet af bestemmelser om fritagelse for afgift i henhold til momsloven.
Stk. 2. Det er en betingelse for at opnå tilskud, at nyhedsmediet opfylder betingelserne i § 3, stk. 2, nr. 1  5, 7 og 9, og at mindst 75 pct. af mediets indhold udgøres af redaktionelt stof i form af artikler m.v. inden for et bredt emneområde og skal behandle aktuelt nyhedsstof.
Endvidere skal minimum en tredjedel af mediets samlede indhold være selvstændigt journalistisk bearbejdet med henblik på offentliggørelse i det pågældende nyhedsmedie.
Stk. 3. Til trykte nyhedsmedier, der er omfattet af stk. 1, nr. 1, ydes supplerende tilskud, såfremt det årlige tilskud, der ydes i henhold til § 3, er mindre end det beløb, som mediet samlet modtog i tilskud i det senest afsluttede tilskudsår under distributionsstøtteordningen i henhold til lov om tilskud til distribution af dagblade.
Tilskuddet udgør differencen.
 Stk. 4. Til trykte nyhedsmedier, der er omfattet af stk. 1, nr. 1, kan det samlede årlige tilskud efter § 3 og § 4 ikke udgøre mere end mediets samlede redaktionelle omkostninger i året forud for ansøgningen.
Stk. 5. Til skrevne internetbaserede nyhedsmedier, der er omfattet af stk. 1, nr. 2, ydes supplerende tilskud i forhold til nyhedsmediets redaktionelle omkostninger.
Det samlede årlige tilskud til et nyhedsmedie kan ikke overstige 17,5 mio. kr., jf. § 3, stk. 4, og det kan maksimalt udgøre 50 pct. af nyhedsmediets redaktionelle omkostninger i året forud for ansøgningen.
 § 5. Kulturministeren fastsætter nærmere regler om, hvornår et nyhedsmedie kan anses som selvstændigt, beregningsgrundlaget for de redaktionelle omkostninger og udformning af de tilskudsordninger, der er nævnt i §§ 3 og 4, ansøgningers indhold, ansøgningsfrister, udbetaling af tilskud, regnskabsaflæggelse og revision.
Projektstøtte § 6. Projektstøtte til trykte nyhedsmedier og til skrevne internetbaserede nyhedsmedier ydes i form af tilskud til etablering og udvikling af nyhedsmedier.
§ 7. Tilskud kan ydes til forundersøgelser og til projekter, hvor der etableres et nyt selvstændigt nyhedsmedie, der 1) formidler selvstændigt journalistisk bearbejdet stof, 2) senest seks måneder efter tilsagn om tilskud har en ansvarshavende redaktør, hvis ansættelse sammen med redaktionelle medarbejdere udgør mindst ét lønnet årsværk, og 3) senest seks måneder efter tilsagn om tilskud opfylder kravene i § 3, stk. 2, nr. 1 og nr. 3-9.
 Stk. 3. Tilskud til etablering kan maksimalt ydes i 3 år.
 Stk. 4. Det er en betingelse for opnåelse af tilskud til etablering, at der er rimelig grund til at antage, at det nyhedsmedie, der etableres, efter udløbet af støtteperioden vil kunne blive økonomisk selvbærende.
 Stk. 5. I projektperioden kan der ikke samtidig opnås redaktionel produktionsstøtte, udviklingsstøtte eller saneringsstøtte til det nyhedsmedie, der etableres.
 Stk. 6. Kulturministeren fastsætter nærmere regler om tilskud til etablering, ansøgningers indhold, ansøgningsfrister, udbetaling af tilskud, regnskabsaflæggelse og revision.
§ 8. Tilskud til udvikling ydes til forundersøgelser og projekter om gennemførelse af omstilling eller udvikling af et eksisterende, selvstændigt nyhedsmedie, der 1) i hele projektperioden har en redaktion bestående af en ansvarshavende redaktør, hvis ansættelse sammen med de redaktionelle medarbejdere udgør mindst ét lønnet årsværk, og 2) opfylder betingelserne i § 3, stk. 1, og stk. 2, nr. 1 og 3-9.
 Stk. 2. Kulturministeren fastsætter nærmere regler om tilskud til udvikling, ansøgningens indhold, ansøgningsfrister, udbetaling af tilskud, regnskabsaflæggelse og revision.
 § 9. Det er en betingelse for opnåelse af tilskud til etablering, jf. § 7, og tilskud til udvikling, jf. § 8, at der sker en egenfinansiering.
 Stk. 2. Kulturministeren fastsætter nærmere regler om kravene til egenfinansiering.
Saneringsstøtte § 10. Tilskud til sanering ydes til nyhedsmedier, som er kommet i likviditetsvanskeligheder med henblik på at forhindre en umiddelbart forestående lukning og medvirke til at sikre mediets videreførelse.
 Stk. 2. Tilskuddet ydes til nyhedsmedier, der opfylder betingelserne i § 3.
 Stk. 3. Kulturministeren fastsætter nærmere regler om saneringsstøtte, ansøgningens indhold, udbetaling af tilskud, regnskabsaflæggelse og revision.
Kapitel 2 Medienævnet § 11. Kulturministeren nedsætter et medienævn, som behandler ansøgninger om tilskud i henhold til denne lov.
 Stk. 2. Nævnet fører tilsyn med tilskudsmodtagernes overholdelse af loven, bestemmelser fastsat i henhold til loven samt vilkår for tilskud.
 § 12. Medienævnet består af syv medlemmer, som beskikkes af kulturministeren for fire år ad gangen.
 Stk. 2. Nævnets medlemmer skal samlet repræsentere ekspertise inden for nyhedsformidling, driftsøkonomi, mediemarkedet, journalistisk innovation, medieforbrug samt mediernes demokratiske funktion og teknologiske udvikling vedrørende de medietyper, der er omfattet af loven.
 Stk. 3. Kulturministeren udpeger nævnets medlemmer, herunder nævnets formand, der skal være jurist.
 Stk. 4. Et medlem udpeges efter indstilling fra Foreningen Danske Medier, og et medlem udpeges efter indstilling fra Dansk Journalistforbund.
 § 13. Kulturministeren fastsætter en forretningsorden for Medienævnet.
 § 14. Medienævnets afgørelser kan ikke indbringes for anden administrativ myndighed.
 § 15. Kulturstyrelsen stiller sekretariatsbetjening til rådighed for nævnet.
 § 16. Medienævnet offentliggør årligt en rapport om dets aktiviteter.
Kapitel 3 Sanktioner § 17. Medienævnet vil kræve udbetalte tilskud helt eller delvist tilbagebetalt og vil tilbagekalde tilsagn om tilskud i tilfælde af, at tilskudsmodtageren har afgivet urigtige eller vildledende oplysninger, eller har fortiet væsentlige oplysninger i forbindelse med ansøgninger eller dokumentation, samt i tilfælde hvor tilskudsmodtageren ikke længere opfylder de betingelser, der er knyttet til tilskuddet, eller ikke gennemfører de forudsatte aktiviteter.
 Stk. 2. Medienævnet kan i umiddelbar forlængelse af en afgørelse efter stk. 1, bestemmelser fastsat i medfør af loven eller af vilkår for tilskud fastsætte skærpede vilkår for tilskud til det pågældende nyhedsmedie, herunder om aflevering af redegørelser, dokumentation m.v., hvis dette er nødvendigt for at forebygge yderligere overtrædelser.
Kapitel 4 Ikrafttræden m.v.
 § 18. Loven træder i kraft den 1. januar 2014.
 Stk. 2. Der etableres en treårig overgangsordning for så vidt angår den redaktionelle produktionsstøtte, jf. §§ 2  5. Nyhedsmedier, der er omfattet af overgangsordningen, er nyhedsmedier, der efter denne lov opnår mindre støtte end den støtte, som nyhedsmediet fik i distributionsstøtte det senest afsluttede tilskudsår i de ordninger, der eksisterede før lovens ikrafttrædelse.
 Stk. 3. Lov nr. 576 af 24. juni 2005 om Dagbladsnævnet, lov nr. 271 af 31. marts 2006 om ændring af lov om distributionstilskud til visse periodiske blade og tidsskrifter og lov nr. 570 af 9. juni 2006 om tilskud til distribution af dagblade ophæves.
 Stk. 4. Tilsagn om tilskud og tilskud, der er givet efter de i stk. 3 nævnte love eller bestemmelser fastsat i medfør heraf, behandles af Medienævnet efter de hidtil gældende regler.
 Stk. 5. Ministeren fastsætter nærmere regler om den i stk. 2 nævnte overgangsordning.
 § 19. Kulturministeren fremsætter forslag om revision af loven senest i folketingsåret 2016  2017.
 § 20. Loven gælder ikke for Færøerne og Grønland.
Bemærkninger til lovforslaget 2. Indledning Mediernes rolle er gennem uafhængig produktion og formidling af nyheder og anden information at bidrage til det danske demokrati og samfund ved at understøtte borgernes mulighed for at søge oplysning og deltage aktivt i samfundet samt at være et forum for offentlig debat.
 I en globaliseret verden med hastig forandring af mediebilledet, hvor internationale mediekoncerner i stigende grad konkurrerer om danske mediebrugeres tid, er det afgørende for demokratiet og samfundet, at der er stærke medier, hvis redaktionelle indhold understøtter det danske demokrati ved at være redigeret til et dansk publikum og ved at bestå af beskrivelser af danske samfundsforhold eller ved at have et dansk perspektiv på udenlandske begivenheder.
 Det er således af almindelig samfundsmæssig interesse, at der i Danmark opretholdes et alsidigt og mangfoldigt mediemarked, der kan understøtte mediernes demokratiske, kritiske og uafhængige funktion under hensyntagen til ytrings- og informationsfriheden.
 Lovforslaget bygger til dels på Mediestøtteudvalgets rapport Demokratistøtte  Fremtidens offentlige mediestøtte, som blev offentliggjort den 30. september 2011.
Med lovforslaget er det hensigten at skabe grundlag for en ny støtteordning til trykte nyhedsmedier og skrevne internetbaserede nyhedsmedier, herunder indhold via apps og tablets, som skal afløse de nuværende distributions- og projektstøtteordninger til dagblade og dagbladslignende publikationer.
Den nuværende distributionsstøtte til foreningsblade, der udgives på et ideelt grundlag, fortsætter med visse ændringer, se punkt 6.
 Lovforslaget omfatter således ikke programvirksomhed i henhold til radio- og fjernsynsloven.
 Ændringen af den nuværende støtte til dagblade og dagbladslignende publikationer sker for at tilpasse støtten til udviklingen på mediemarkedet, herunder til forbrugeradfærden og teknologien, for på den måde at understøtte den nødvendige fornyelse og rationalisering i branchen og tage højde for den øgede konvergens mellem forskellige medieplatforme.
 Formålet med loven er at fremme et alsidigt og mangfoldigt udbud af nyheder af samfundsmæssig og kulturel karakter med henblik på styrkelse af det danske demokrati og den demokratiske debat i Danmark.
Mediestøtte skal således sikre, at der fortsat produceres og udbredes publicistisk indhold af høj kvalitet i Danmark, og at indholdet spredes på flest mulige relevante platforme til flest mulige borgere.
Mediestøtten bør således primært betragtes som en støtte, der dels skal understøtte væsentlige funktioner i et demokratisk samfund ved at sikre informationsspredning og debatskabelse, dels støtte det frie ord.
Endvidere skal mediestøtten øge borgernes mulighed for at holde sig informeret lokalt, nationalt og internationalt, hvilket skal ske ved at støtte produktionen af redaktionelt indhold, mens ansvaret for, på hvilken platform indholdet bedst når ud til borgerne, overlades til medierne selv.
På den måde bliver mediestøtten i videst muligt omfang uafhængig af den teknologiske udvikling.
Mediestøtten skal således medvirke til at sikre, at der er et bredt udbud af medier og nyhedsformidling såvel nationalt som lokalt, samt at mangfoldigheden sikres inden for de enkelte medieplatforme og på tværs af platformene.
Den offentlige mediestøtte skal understøtte og fremme mangfoldigheden af publikationer og alsidigheden i deres indhold.
 For at opfylde formålet med loven foreslås det med lovforslaget at etablere en støtteordning, hvorfra der gives tilskud til produktion af redaktionelt indhold i nyhedsmedier (produktionsstøtte) samt tilskud til projekter vedr. etablering af nye nyhedsmedier eller udvikling af eksisterende nyhedsmedier.
3. Baggrunden for lovforslaget 3.1. Den historiske udvikling De nuværende ordninger om mediestøtte er distributionsstøtte til dagblade, jf. lov nr. 570 af 9. juni 2006 om tilskud til distribution af dagblade, distributionsstøtte til dagbladslignende publikationer (ugeaviser) og tidsskrifter samt distributionsstøtte til ideelle blade, jf. lov nr. 1214 af 27. december 2003 med senere ændring om distribution til visse periodiske blade og tidsskrifter.
Desuden kan det ved lov nedsatte Dagbladsnævn, jf. lov nr. 576 af 24. juni 2005 om Dagbladsnævnet, yde projektstøtte til etablering af nye dagblade, omstilling af dagblade, der er i økonomiske vanskeligheder, og sanering af dagblade i akutte likviditetsvanskeligheder.
Hertil kommer 0-moms til dagblade og visse dagbladslignende publikationer.
Ordninger med distribution af dagblade på økonomisk fordelagtige vilkår går flere hundrede år tilbage.
Ordningerne har overordnet haft til formål at fremme flerheden og udbredelsen af dagblade og tidsskrifter og udspringer af et politisk ønske om at understøtte medier, der spiller en afgørende rolle for at opretholde og udvikle den demokratiske debat og folkeoplysningen.
Den nuværende Bladpulje, hvorfra der kan ydes distributionsstøtte til ideelle blade (primært foreningsblade), blev etableret i 2004, dels som følge af klager til EU-Kommissionen over den såkaldte portostøtteordnings (bladtilskudsordning under Transport- og Energiministeriet) konkurrenceforvridende effekter, dels som følge af liberaliseringen og moderniseringen af postbefordringen, som Folketinget vedtog i 2004. I stedet for tilskud til Post Danmark A/S til nedsættelse af posttaksterne for forsendelse af 0-momsede blade ydes distributionsstilskud direkte til udgivere af visse periodiske blade og tidsskrifter, som på et ideelt grundlag bidrager til demokratisk debat, kulturel og samfundsmæssig oplysning og fremme af foreningslivet.
Den nye tilskudsordning blev dog begrænset til publikationer af almennyttig eller humanitær karakter eller til publikationer inden for områderne kultur, undervisning, idræt, miljø og religion.
I 2006 blev portostøtten til dagbladslignende publikationer af samme årsager som for de ideelle blade erstattet af distributionstilskud fra Ugeavispuljen.
Parallelt hermed blev Dagbladspuljen, hvorfra der ydes distributionstilskud til dagblade, etableret.
Den trådte i kraft i 2007.
Dagbladsnævnet blev ved lov etableret i 2006 til erstatning for Dagspressens Finansieringsinstitut, primært som følge af Dagbladet Dagens konkurs og det deraf følgende tab for statskassen, som medførte kritik af administrationen af og tilskudspraksis i Dagspressens Finansieringsinstitut.
Dagspressens Finansieringsinstitut, der blev etableret i 1970, var en privat selvejende institution, som dels finansieredes af danske dagblade, dels af tilskud fra staten.
 Med etableringen af Dagbladsnævnet blev der gjort op med sammenblandingen af offentlige og private støttemidler, og der blev indført et nævn, som i det hele var underlagt almindelige forvaltningsretlige regler.
Dagbladsnævnet yder projekttilskud til etablering, omstilling og sanering af dagblade og dagbladslignende publikationer.
Nævnet har i sine treårige evalueringer fremhævet, at det ikke har mulighed for at støtte onlineaktiviteter, medmindre disse udgør en mindre del af et samlet projekt for en trykt avis, og at denne begrænsning i praksis fører til, at nævnet må afvise at støtte en række etablerings- og omstillingsprojekter, uanset at de måtte kunne bidrage til et mere alsidigt og mangfoldigt dagbladsmarked.
Desuden er det vanskeligt for nævnet at vurdere, om en publikation, der indgår i en koncern, reelt er i økonomiske vanskeligheder, hvilket er et krav for at få støtte.
Dagbladene og visse dagbladslignende publikationer har siden indførelsen af merværdiafgiften (1967) været undtaget for momsbetaling og således været indirekte støttet.
Der henvises til lov om merværdiafgift (momsloven), jf. lovbekendtgørelse nr. 287 af 28. marts 2011.
3.2. Mediestøtteudvalget På baggrund af »Udredningen af den offentlige mediestøtte«, der blev offentliggjort i oktober 2009, nedsatte den daværende kulturminister i december 2010 et udvalg, som skulle udarbejde et grundlag for regeringens stillingtagen til den nye offentlige mediestøtte.
Udvalgets rapport blev offentliggjort i september 2011.
 I rapporten vurderede Mediestøtteudvalget konsekvenserne af at bevare den nuværende mediestøtte og fremlagde tre modeller for en fremtidig mediestøtteordning.
Mediestøtteudvalgets vurdering var, at de nuværende distributionsstøtteordninger sikrer, at trykte nyheder geografisk kan distribueres til alle til samme pris, men at både distributionsstøtten og Dagbladsnævnets ordninger er konkurrenceforvridende i forhold til bl.a. de skrevne internetmedier, som ikke kan modtage støtte i dag.
Desuden tager ordningerne ikke højde for den accelererende mediekonvergens, teknologiudviklingen og ændringerne i brugeradfærden, hvilket kan begrænse mediernes udvikling.
Mediestøtteudvalgets modeller opererer alle med en hovedordning, hvorfra der kan søges driftsstøtte i form af produktionsstøtte og innovationspuljer, hvorfra der kan søges projektstøtte til etablering, omstilling og udvikling samt saneringsstøtte.
I hovedordningen fordeles produktionsstøtte i forhold til omkostningerne til produktion af det redaktionelle indhold.
Der foreslås desuden supplementsordninger tilknyttet hovedordningen til henholdsvis mindre, landsdækkende dagblade, små lokale dagblade og internetbaserede medier.
 De tre modeller, Mediestøtteudvalget fremlagde, var:
1. en platformspecifik model med adskilte puljer til forskellige medieplatforme, 2. en delvis platformneutral model med fælles puljer for trykte og skrevne internetbaserede medier, men med separat støtte til ideelle foreningsblade og til radio og tv, og 3. en platformneutral model, hvor alle medietyper støttes fra samlede puljer.
 Udvalgets drøftelser pegede på, at den delvist platformneutrale støttemodel bedst sikrer både de eksisterende medier og udviklingen af nye medier.
4. De gældende tilskudsordninger til dagblade, dagbladslignende publikationer og visse periodiske blade og tidsskrifter 4.1. Dagbladspuljen Dagblade kan få distributionsstøtte fra Dagbladspuljens hoved- og supplementsordning.
Fra 2007 til og med 2011 kunne blade, der i særlig grad var negativt berørt af omlægningen fra portostøtte til distributionstilskud, desuden få støtte fra en overgangsordning.
Formålet med distributionstilskuddet er fremme af flerheden, mangfoldigheden og udbredelsen af dagblade.
For at få tilskud fra hovedpuljen skal dagbladet udkomme mindst fem hverdage om ugen og være rettet mod en bred læserkreds.
Abonnementsprisen må ikke være geografisk differentieret.
Mindst halvdelen af bladets indhold skal være redaktionelt stof i form af artikler m.v. inden for et bredt emneområde og med behandling af aktuelt nyhedsstof.
Mindst halvdelen af det redaktionelle stof skal behandle politiske, samfundsrelaterede og kulturelle temaer, og mindst en tredjedel af det redaktionelle stof skal være selvstændigt journalistisk bearbejdet med henblik på offentliggørelse i den pågældende publikation.
Tilskuddet udregnes i forhold til antallet af distribuerede eksemplarer af dagbladet, der udsendes i abonnement til en slutbruger, og maksimalt til 7,2 mio. eksemplarer pr. dagbladstitel om året.
Husstandsomdelte eksemplarer af gratisaviser, som ikke er i abonnement, kan således ikke støttes.
Tilskuddet kan højst udgøre 85 pct. af de samlede distributionsudgifter.
Tilskuddet gradueres i forhold til, om bladet er landsdækkende eller ej, og i forhold til, om det er et morgen- eller eftermiddagsblad.
Som følge af at visse dagblade ved omlægningen fra portostøtten til distributionstilskud vedvarende ville have omkostningsmæssige problemer, tildeles ud over hovedordningen supplementsstøtte til dagblade med særlig redaktionel udformning, der bidrager til at sikre mangfoldigheden i udbuddet af dagblade.
For at få supplementsstøtte skal bladet enten være et mindre, landsdækkende dagblad med mindst 75 pct. redaktionelt indhold eller henvende sig til et nationalt mindretal i Danmark.
 I 2012 fik 59 dagblade tilskud fra hovedordningen, og fire af disse dagblade fik i tillæg hertil tilskud fra supplementsordningen.
4.2. Ugeavispuljen Fra puljen ydes distributionstilskud til kommercielt udgivne blade, der indholdsmæssigt svarer til dagblade, men som har en lavere udgivelsesfrekvens.
Puljens formål er at fremme demokratisk debat og kulturel samfundsmæssig oplysning.
For at få støtte skal de dagbladslignende publikationer som udgangspunkt udkomme mindst to gange om måneden og opfylde de samme indholdsbetingelser som i Dagbladspuljen.
Derudover skal publikationen være landsdækkende.
Medlemsblade fra faglige organisationer og brancheorganisationer kan i princippet ikke støttes, idet et abonnement ikke må være betinget af en anden tilknytning mellem udgiver og abonnent, eksempelvis i form af medlemskab af en organisation eller lignende.
Tilskuddet udregnes i forhold til antallet af distribuerede eksemplarer af bladet, der udsendes i abonnement til en slutbruger.
Der kan højst opnås tilskud svarende til 50 pct. af de samlede distributionsomkostninger.
 I 2012 fik otte ugeaviser distributionsstøtte.
4.3. Bladpuljen Fra puljen ydes distributionsstilskud til blade og tidsskrifter, der udkommer i trykt form mindst to gange årligt.
Puljens formål er at bidrage til demokratisk debat og kulturel og samfundsmæssig oplysning samt fremme af foreningslivet.
Bladet skal være udgivet på et ideelt grundlag.
I praksis er der tale om foreningsblade.
 For at kunne få tilskud skal hovedindholdet af bladet være af almennyttig eller humanitær karakter eller inden for områderne kultur, undervisning, idræt, miljø eller religion.
 Selvom bladets hovedindhold falder inden for et af ovennævnte emner, kan der ikke ydes tilskud, hvis bladet udgives af offentlige myndigheder, professionelle forlag, erhvervsorganisationer, fagforeninger, interessegrupper med fælles interesser af økonomisk karakter, hobbyforeninger, der ikke er idræt, forskningsinstitutioner eller politiske partier.
 Tilskuddet udregnes i forhold til antallet af eksemplarer af bladet, der distribueres via forsendelser i abonnement eller til betalende medlemmer af foreninger, organisationer m.v.
 I 2012 fik 808 ideelle foreningsblade distributionstilskud.
4.4. Dagbladsnævnet Dagbladsnævnet kan yde projektstøtte til dagblade og dagbladslignende publikationer, som udgives i Danmark.
Bladet skal være egnet til at fremme et alsidigt udbud af nyheder og analyser af betydning for den offentlige debat.
 Nævnet kan støtte etablering af nye blade, omstilling af eksisterende blade, der er i økonomiske vanskeligheder, samt sanering af blade, der er i akutte økonomiske vanskeligheder.
For at få etableringsstøtte skal der være en rimelig grund til at antage, at det planlagte dagblad vil kunne blive økonomisk selvbærende.
Etableringsstøtten kan højst udgøre to tredjedele af udgifterne i forbindelse med planlægning og forundersøgelser og højst en tredjedel af de materielle udgifter til den fysiske etablering.
Betingelsen for at få omstillingsstøtte er, at dagbladet er i økonomiske vanskeligheder, og at omstillingsprojektet må antages at kunne gøre bladet økonomisk bæredygtigt.
Der er ikke krav om egenfinansiering, men nævnet lægger vægt på et vist bidrag, der tilkendegiver, at ansøger også bærer en risiko.
 Saneringsstøtte gives udelukkende, hvis et blad er umiddelbart lukningstruet, og kun hvis støtten kan forhindre en lukning længe nok til, at bladet kan iværksætte en holdbar plan for, hvordan det kan overleve på længere sigt.
 Dagbladsnævnet kan ikke yde støtte til internetbaserede aktiviteter, medmindre de er en mindre del af et projekt vedrørende printudgaven.
Fra 2006 til og med 2012 er der behandlet 58 ansøgninger, hvoraf 18 har været om etableringsstøtte, 38 om omstillingsstøtte samt 2 om saneringsstøtte.
Nævnet har støttet etablering af 4 dagbladslignende publikationer og omstilling af 11 dagblade og 2 dagbladslignende publikationer.
Der er ikke ydet saneringsstøtte.
5. Hovedelementer i den nye mediestøtte Mediestøtteudvalgets rapport blev sendt i høring i slutningen af 2011. Parallelt med høringen blev der afholdt møder mellem den daværende kulturminister og en række udvalgte repræsentanter fra mediebranchen.
Høringen og møderne, som havde til formål at få branchens input til en fremtidig mediestøtteordning, har bekræftet, at Mediestøtteudvalgets foretrukne model  en delvis platformneutral mediestøtte  er det bedste udgangspunkt for en ny mediestøtteordning, hvor de trykte nyhedsmedier og skrevne internetbaserede nyhedsmedier kan søge støtte fra fælles ordninger, mens blade, der udgives på et ideelt grundlag, samt radio og tv støttes fra andre ordninger.
Kulturministeriet har på baggrund af høringen og dialogen med branchen udarbejdet et lovforslag til en delvis platformneutral mediestøtteordning.
Lovforslaget lægger i hovedtræk op til følgende:
  Den nuværende distributionsstøtte til trykte medier erstattes af en produktionsstøtteordning til dagblade, dagbladslignende publikationer og skrevne internetbaserede nyhedsmedier.
 For at et nyhedsmedie kan få støtte, skal mediet have minimum tre redaktionelle årsværk ansat.
Ved opgørelsen af redaktionelle årsværk kan der  hvis særlige hensyn taler for det  gives dispensation til at medregne ulønnede medarbejdere, som jævnligt er i kontakt med redaktionen, og som jævnligt producerer indhold til mediet, i årsværksopgørelsen.
 Der opereres med kriterier om, at halvdelen af indholdet skal bestå af redaktionelt stof, og at mindst halvdelen af det redaktionelle stof skal behandle politiske, samfundsrelaterede og kulturelle temaer.
Desuden skal mindst en sjettedel af nyhedsmediets samlede indhold være selvstændigt journalistisk bearbejdet med henblik på offentliggørelse i det pågældende nyhedsmedie.
  Støtte kan ikke ydes til nyhedsmedier, som helt eller delvist ejes af offentlige institutioner, eller til nyhedsmedier, som udgives af arbejdsgiver-, arbejdstager- og brancheorganisationer, hvis disse ejer to tredjedele eller mere heraf.
 Produktionsstøtte udmåles på baggrund af de samlede redaktionelle omkostninger.
Der indlægges støttelofter, der skal sikre en omfordeling af støtte fra store til mindre nyhedsmedier og sikre, at nyhedsmedier har en vis andel egenfinansiering.
Der er et loft på 17,5 mio. kr. om året og et loft på maksimalt 35 pct. af de redaktionelle omkostninger per nyhedsmedie.
Der indføres ikke et udgiverloft.
 I sammenhæng med produktionsstøtteordningen oprettes en supplementsordning, hvorfra der kan ydes støtte til landsdækkende dagblade, der i særlig grad har indhold af betydning for samfundet og den demokratiske debat, og som udkommer minimum fire gange om ugen samt har et samlet oplag på under 40.000 eksemplarer pr. udgivelse.
Der afsættes årligt midler fra produktionsstøtteordningen til supplementspuljen med henblik på at dække differencen mellem disse landsdækkende dagblades nuværende støtteniveau og deres fremtidige produktionsstøtte.
 Med henblik på at sikre et bedre grundlag for skrevne internetbaserede nyhedsmedier, der ikke ejes af virksomheder, der modtager direkte eller indirekte støtte til andre medier (såkaldte fritstående internetmedier), oprettes en særskilt supplementspulje til disse nyhedsmedier.
Af midlerne til produktionsstøtteordningen anvendes årligt 6 mio. kr. til supplementspuljen til skrevne internetbaserede nyhedsmedier.
Ubrugte midler tilbageføres til produktionsstøtteordningen.
  Der oprettes en innovationspulje, hvoraf der tildeles projektstøtte til etablering af nye nyhedsmedier og udvikling af eksisterende nyhedsmedier.
 Innovationspuljen skal være risikovillig.
For at kunne få støtte til etablering af nye nyhedsmedier samt udvikling af eksisterende nyhedsmedier kræves således kun, at nyhedsmediet har mindst ét redaktionelt årsværk.
  Der kan gives saneringsstøtte til nyhedsmedier, der er kommet i akutte økonomiske problemer.
  Der indføres en revisionsbestemmelse i den nye mediestøttelovgivning, således at der senest efter tre år tages stilling til, om der er behov for at revidere ordningen.
  Der indføres en overgangsordning for nyhedsmedier omfattet af produktionsstøtteordningen, der løber i tre år.
  Der nedsættes et medienævn, som skal administrere ordningen.
I tillæg til ovenstående kan det oplyses, at lov om distributionsstøtten til visse periodiske blade og tidsskrifter videreføres.
Det er hensigten, at puljen nedsættes til 20 mio. kr. over en treårig periode fra 2014. Samtidig indføres konverteringshjælp til overgang til digital distribution på 1 mio. kr. årligt i overgangsperioden.
Der vil desuden af hensyn til en mere ligelig fordeling af midlerne blandt de støttede publikationer i bekendtgørelsesform blive indført et maksimumloft på 750.000 kr. samt en minimumsgrænse på 5.000 kr. pr. blad.
Midlerne, der frigives, omfordeles til de øvrige blade i puljen.
Såvel maksimumloftet som minimumsgrænsen indføres gradsvist med henblik på fuld indfasning i 2017.
5.1. Redaktionel produktionsstøtte Det foreslås at erstatte distributionsstøtten med en produktionsstøtte, hvorfra der kan bevilges tilskud fra en fælles pulje til trykte nyhedsmedier samt til skrevne internetbaserede nyhedsmedier.
Det vurderes dermed, at støtten vil være mere fremtidssikret qua sit fokus på produktion og udbredelse af redaktionelt indhold fremfor på teknologi og distributionsform.
5.1.2. Betingelser for at modtage produktionsstøtte For at understøtte det danske demokrati foreslås det, at støtten skal reserveres til nyhedsmedier, der producerer redaktionelt indhold, der er redigeret til et dansk publikum og består af beskrivelser af danske samfundsforhold og/eller et dansk perspektiv på udenlandske nyheder.
Nyhedsmedier på andre sprog end dansk, der opfylder disse betingelser, vil også kunne støttes.
Der henvises til lovforslagets indledende bemærkninger.
For at skærpe kravene til nyhedsmediernes uafhængighed og øge sikkerheden for, at støtten ikke gives til fremme af særinteresser, foreslås det endvidere, at offentlige institutioner ikke må være ejere af et støttet nyhedsmedie, samt at arbejdsgiver-, arbejdstager- eller brancheorganisationer ikke må eje mere end to tredjedele af nyhedsmediet, hvis mediet skal kunne støttes.
Disse typer af nyhedsmedier kan også publicere meriteret indhold om faglige emner, der er af relevans for den brede offentlighed, men hensynet til at mediet har en vis uafhængighed af bl.a. enkelte gruppers særinteresser, har vejet tungest.
Til gengæld er det ikke vurderingen, at der er grund til at udelukke nyhedsmedier ejet af politiske partier fra støtte.
Der har i Danmark været tradition for, at dagblade var ejet af politiske partier.
Det ses som en fordel for pluralismen og mangfoldigheden, at det politisk ejede medie kan eksistere side om side med andre typer af nyhedsmedier.
Der henvises til bemærkningerne til lovforslagets § 3, stk. 2, nr. 4.
 Der stilles ikke krav om, at udgiver skal have uafhængig journalistisk nyhedsformidling af indhold som sit primære formål, idet det vurderes, at indførelse af et krav omhandlende en udgivers primære formål kan medføre en begrænsning i udbuddet af forskelligartede medier og vinkler på de enkelte nyheder, da der er en risiko for, at visse medier, som bidrager til den demokratiske oplysning på lige fod med støttede medier, udelukkes fra støtte.
I praksis er det Medienævnet, jf. kap. 2, der skal træffe afgørelse om, hvorvidt et medie opfylder adgangskriterierne  herunder medvirker til at fremme formålet med støtten som formuleret i lovforslagets indledende bemærkninger.
Det vil således indgå i Medienævnets vurdering, om mediet er et nyhedsmedie, eller om det f.eks. har markedsføring eller branding af virksomheder, produkter eller ydelser, som formål.
For at sikre at støttede nyhedsmedier grundlæggende har et redaktionelt miljø, der kan understøtte en samfundsmæssig ønskelig nyhedsproduktion af tilstrækkelig kvalitet, foreslås det, at mediet har mindst tre lønnede redaktionelle årsværk inklusive den ansvarshavende redaktør for at komme i betragtning til produktionsstøtte.
Grænsen på tre redaktionelle årsværk er valgt ud fra ønsket om et mangfoldigt mediemarked med mange små udbydere, herunder internetbaserede nyhedsmedier og nichemedier.
Der henvises til bemærkningerne til lovforslagets § 3, stk. 2, nr. 2. Det foreslås desuden, at ministeren, jf. § 3, stk. 5, fastsætter nærmere regler om  opgørelsen af de redaktionelle årsværk herunder muligheden for, at hvis særlige hensyn taler for det, at kunne give dispensation til at medregne ulønnede medarbejdere, som jævnligt er i kontakt med redaktionen, og som jævnligt producerer indhold til mediet, i årsværksopgørelsen.
I lovforslaget lægges stort set op til de samme indholdsmæssige adgangskrav i produktionsstøtten som for den nuværende distributionsstøtte til dagblade og dagbladslignende publikationer.
Der henvises til bemærkningerne i lovforslaget § 3, stk. 2, nr. 8.
Det er hensigten, at der, i forbindelse med vurderingen af hvorvidt skrevne internetbaserede nyhedsmedier overholder de indholdsmæssige adgangskrav, er parallelitet med de fortolkninger, der anvendes i forbindelse med trykte nyhedsmedier, dog under hensyntagen til det skrevne internetbaserede nyhedsmedies karakteristika.
Det foreslås derfor, at vurderingen af indholdet sker på baggrund af en opmåling af nyhedsmediets ramme for en internetside, dvs. en wireframe.
Der henvises til bemærkningerne til lovforslagets § 3, stk. 2, nr. 6.
5.1.3. Udmåling af produktionsstøtten Lovforslaget lægger op til, at den fremtidige mediestøtte fordeles forholdsmæssigt mellem de nyhedsmedier, der opfylder adgangsbetingelserne i forhold til redaktionelle omkostninger forbundet med produktion af redaktionelt indhold i de enkelte medier.
Ifølge Mediestøtteudvalgets analyse er det indholdet, der er afgørende for mediernes demokratiske funktion, hvorfor støtte i forhold til indholdsproduktionen synes at være den bedste udmålingsmetode.
Den er samtidig platformneutral.
En støtte, der tager udgangspunkt i produktion af indhold frem for teknologi eller distributionsplatform, antages at ville tilskynde til øget redaktionel kvalitet og give mulighed for at støtte såvel kendte medieplatforme som nye og ukendte medieplatforme med henblik på størst mulig udbredelse.
Det vurderes, at medievirksomheders redaktionelle omkostninger er et håndterbart mål for den redaktionelle indsats.
De redaktionelle omkostninger er en indikator for mængden af selvstændigt journalistisk bearbejdet indhold med henblik på offentliggørelse i det pågældende nyhedsmedie.
Anvendelsen af de redaktionelle omkostninger som udmålingsgrundlag vil kunne give risiko for en forøgelse af udgifterne, men det er vurderingen, at incitamentet til at lade omkostninger og lønninger stige i forventning om højere mediestøtte vil være begrænset, bl.a. fordi medierne fortsat selv vil skulle oppebære størstedelen af de redaktionelle udgifter.
 Det er hensigten, at der vil blive fastsat nærmere regler om opgørelsen af de redaktionelle omkostninger, herunder også, at omkostninger til køb af indhold fra fællesredaktioner og eksterne leverandører, såsom freelancere samt nyhedsbureauer, vil kunne medregnes i den samlede opgørelse.
Det foreslås, at der indsættes et loft over, hvor meget et enkelt nyhedsmedie kan modtage i støtte  et beløbsloft  samt et loft på, hvor stor en procentvis andel af de redaktionelle omkostninger støtten maksimalt kan udgøre.
Beløbsloftet begrænser støtten til de store nyhedsmedier, mens loftet over den maksimale støtteandel indføres ud fra ønsket om, at medierne skal have en vis egenfinansiering og et incitament til at agere forretningsmæssigt forsvarligt og dermed en reel interesse i at være af samfundsmæssig værdi og levere et efterspurgt og relevant produkt.
Formålet med lofterne er desuden, at flere nyhedsmedier kan få en rimelig andel i støttemidlerne for dermed at understøtte mangfoldigheden.
Det er hensigten med især beløbsloftet i forhold til det enkelte nyhedsmedie at omfordele den nuværende støtte med henblik på, at mindre og nye nyhedsmedier, der ikke tidligere har fået mediestøtte, kan få støtte.
Ud over beløbsloftet og den maksimale støtteprocent har Mediestøtteudvalget også foreslået et udgiverloft, der sætter en grænse for, hvor stor en andel af den samlede mediestøtte en enkelt koncern kan oppebære.
Loftet er primært foreslået for at hindre, at de største koncerner kan støttemaksimere ved at flytte redaktionelle omkostninger mellem medierne og dermed omgå beløbsloftet.
Et udgiverloft kan imidlertid få betydning for, om der er aktører, der ønsker at købe eller fusionere med f.eks. lukningstruede medier.
Mediestøtteudvalget foreslog derfor en undtagelse for udgiverloftet ved sammenlægninger, således at mediestøtten på det givne tidspunkt skulle følge med ved køb af et andet medie og permanent lægges oveni.
Dette vurderes dog at være en administrativt uhensigtsmæssig løsning, og der foreslås med lovforslaget ikke indført et udgiverloft.
5.1.4. Supplementsordning I sammenhæng med produktionsstøtteordningen vurderes det, at der  for at sikre mangfoldigheden i udbuddet af dagblade i Danmark  er behov for at der supplerende kan ydes tilskud til særligt meriterede nyhedsmedier i en permanent supplementsordning, i lighed med den nuværende supplementsordning.
Baggrunden herfor er, at disse særligt meriterede nyhedsmedier ikke i tilstrækkelig grad tilgodeses økonomisk ud fra det nye udmålingsgrundlag.
Det foreslås derfor, at støtten fra hovedordningen, jf. ovenstående, suppleres med en pulje, hvorfra der ydes tilskud til trykte nyhedsmedier, der ikke har samme mængde reklamer som flerheden af medier, og som har en høj produktion af selvstændigt journalistisk bearbejdet stof.
Puljen skal sikre, at visse nyhedsmedier, der i særlig grad har indhold af betydning for samfundet og den demokratiske debat, fortsat modtager støtte på niveau med i dag.
 I lovforslaget etableres desuden under supplementsordningen en særskilt pulje til skrevne internetbaserede nyhedsmedier, som ikke ejes eller udgives af en virksomhed, der også udgiver et nyhedsmedie, der direkte eller indirekte er støttet i henhold til lov om radio- og fjernsynsvirksomhed, eller som er omfattet af bestemmelser om moms for dagblade m.v. i henhold til lov om merværdiafgift.
 Der henvises i øvrigt til bemærkninger til lovforslagets § 4.
5.2. Projektstøtte Det foreslås, at der som erstatning for Dagbladsnævnets nuværende støtteordninger om etablering og omstilling oprettes en innovationspulje, hvorfra der kan ydes projektstøtte i form af tilskud til etablering og udvikling af nyhedsmedier.
Som noget nyt kan støtte ikke alene gives til omstilling men også til udvikling af et nyhedsmedie.
Det er opfattelsen, at det er mest hensigtsmæssigt, at støtte kan ydes, før et medie er i betalingsvanskeligheder, og at udviklingsstøtte vil kunne sikre et fortsat incitament til innovation i branchen med såvel nye medievirksomheder som udvikling af eksisterende medievirksomheder i tråd med markedet og nye teknologier.
Fra puljen vil der også kunne gives støtte til anvendelse af og forsøg med ny teknologi samt til samspillet mellem medieplatforme.
Udvikling af nye eksperimenterende tiltag, f.eks. i samarbejde mellem grupper af medier, skal ligeledes kunne støttes.
Der lægges vægt på, at puljen bliver risikovillig, f.eks. ved at være en opstartspulje for nyetablerede virksomheder, der i en begrænset periode kan modtage støtte, så virksomheden på sigt kan kvalificere sig til at modtage produktionsstøtte.
Derfor foreslås det også, at der kun stilles krav om minimum ét redaktionelt årsværk inklusive den ansvarshavende redaktør.
Det foreslås desuden, at kravet om, at bladet for at få støtte skal være i økonomiske vanskeligheder, erstattes af et egenfinansieringskrav.
 Der henvises i øvrigt til bemærkningerne til lovforslagets §§ 6-9.
5.3. Saneringsstøtte I den gældende lov om Dagbladsnævnet er der mulighed for, at nævnet kan yde saneringsstøtte til dagblade i akutte likviditetsvanskeligheder.
Lovforslaget indeholder en mulighed for, at der fortsat kan ydes støtte til sanering, såfremt et nyhedsmedie er kommet i akutte økonomiske vanskeligheder.
Der henvises til bemærkningerne til lovforslagets § 10.
6. Medienævnet Det foreslås, at der nedsættes et uafhængigt sagkyndigt nævn, der træffer afgørelser om, hvorvidt trykte eller skrevne internetbaserede nyhedsmedier er berettiget til støtte fra de nævnte tilskudsordninger.
Nævnet skal samlet set besidde en række faglige forudsætninger for at kunne vurdere, om det enkelte nyhedsmedie opfylder de i loven opstillede kriterier for dels produktionsstøtteordningen, inklusive supplementspuljen, dels innovationspuljen.
 Nævnet erstatter således Dagbladsnævnet og fordelingsudvalgene for henholdsvis Dagbladspuljen samt Ugeavispuljen.
Medienævnet fører tillige tilsyn med tilskudsmodtagernes overholdelse af loven og regler udstedt i medfør af loven m.v.
Dokumentationsansvaret for overholdelse af reglerne påhviler den enkelte ansøger.
Der henvises til bemærkningerne til lovforslagets § 11.
7. Det økonomiske grundlag for støtteordningen På finanslovsforslaget for 2014 er der afsat 403,6 mio. kr. til den samlede mediestøtte (produktions-, innovations- og distributionsstøtte) svarende til bevillingen i 2012. Herudover er der  ligesom i 2012  afsat 1,6 mio. kr. til afholdelse af udgifter til administration.
 Bevillingen til dagblade, blade, tidsskrifter mv. blev i 2012 fordelt som følger:
 Støtte til distribution af dagblade og dagbladslignende publikationer (359,5 mio. kr.)  Dagbladsnævnets projektstøtte (6,0 mio. kr.)  Distribution af ideelle foreningsblade (38,1 mio. kr.).
 Det er hensigten, at den samlede ramme for den fremtidige mediestøtte fordeles som følger:
  Produktionsstøtte: 363,6 mio. kr., hvoraf der årligt afsættes midler til en supplementsordning med en pulje på 6,0 mio. kr. til skrevne internetbaserede nyhedsmedier samt en pulje til dagblade, der svarer til forskellen mellem disse blades samlede tilskud i 2012 og den årlige produktionsstøtte til bladene i den fremtidige ordning.
  Innovationsstøtte: 20 mio. kr.
 Pulje til ideelle blade: Efter en treårig overgangsperiode er det hensigten, at der vil blive afsat 20 mio. kr. til distributionsstøtte til foreningsblade, der udgives på et ideelt grundlag.
I overgangsperioden fra 2014 til 2017 nedsættes bevillingerne lineært fra 33,5 mio. kr. i 2014 til 20 mio. kr. i 2017. De frigjorte midler anvendes årligt til at forhøje bevillingen til trykte og skrevne internetbaserede nyhedsmedier.
Af de samlede bevillinger til ideelle blade afsættes årligt 1 mio. kr. til konverteringshjælp i årene 2014-2016.
Der er primo 2013 et akkumuleret overskud til videreførsel på 71,3 mio. kr. på § 21.11.65.10. Dagbladsnævnet, hvoraf 34,5 mio. kr. forventes anvendt til finansiering af en overgangsordning til bl.a. dagblades overgang til ny mediestøtte i 2014. I årene 2015-2016 forventes overgangsordningen for mediestøtte ligeledes finansieret af det akkumulerede overskud på § 21.11.62.10. Dagbladsnævnet.
I alt 69 mio. kr. forventes anvendt til overgangsordningen over tre år.
8. Overgangsbestemmelse Den nye mediestøtteordning forventes fuldt implementeret efter en treårig overgangsperiode.
En omlægning af fordelingsprincippet fra distribution af trykte aviser til produktion af redaktionelt indhold vil i forhold til i dag reducere støtten til medier, der distribuerer mange eksemplarer men har få redaktionelle ressourcer i forhold til andre medier.
De store dagblade vil desuden få mindre støtte, fordi der indlægges et beløbsloft, som skal sikre omfordeling af støtte fra store til mindre og nye nyhedsmedier.
I overgangsperioden vil det derfor være nødvendigt at tage hensyn til de nyhedsmedier, der vil få væsentligt mindre i støtte i den nye ordning i forhold til i dag.
Det foreslås, at der etableres en treårig overgangsordning inden for produktionsstøtteordningen i form af en supplementspulje til medier, der er særligt berørt af omlægningen.
Det er hensigten, at der ved udregningen af, hvorvidt et medie er særligt berørt af omlægningen, alene tages hensyn til reduktionen i den direkte støtte.
Ordningen »lukkes« for adgang efter første ansøgningsrunde.
Det betyder, at det alene er medier, der er berørt af omlægningen, der kan få overgangsstøtte.
Fordelingen vil ske forholdsmæssigt i forhold til den reducerede støtte i 2014, så kompensationsgraden bliver ens for de berørte medier.
Overgangsstøtten nedskrives derefter med en tredjedel pr. år i overgangsperioden.
I 2017 er ordningen fuldt implementeret.
Lofterne i produktionsstøtteordningen vil ikke gælde for tilskud fra overgangsordningen.
9. Evaluering og revision Med henblik på at klarlægge, om formålet med ordningerne fremmes, er det hensigten, at der skal gennemføres en undersøgelse af ordningernes betydning for alsidigheden og mangfoldigheden samt de markedsøkonomiske forhold på det danske mediemarked.
Desuden er det hensigten, at det skal vurderes, om der er behov for en justering af ordningerne, særligt i relation til, om ordningernes indretning har medført adfærdsændringer blandt markedsaktørerne med henblik på støttemaksimering.
Blandt andet skal det undersøges, om der er behov for at fastsætte et loft for, hvor meget mediestøtte en enkelt koncern kan oppebære, således som Mediestøtteudvalget foreslog.
Dette foretages med henblik på at indgå som grundlag for beslutningen om, at der senest efter tre år tages stilling til, hvorvidt der skal ske en revision af loven.
10. Økonomiske og administrative konsekvenser for det offentlige Lovforslaget vil ikke medføre yderligere økonomiske konsekvenser for det offentlige i forhold til de økonomiske konsekvenser for det offentlige, som de gældende støtteordninger på området har, jf. punkt 8.
 Lovforslaget vil have de administrative konsekvenser for staten, at Dagbladsnævnet og de to fordelingsudvalg nedlægges, idet der med ordningen oprettes et nyt kollegialt forvaltningsorgan med tilknyttet sekretariatsfunktion.
Det forudsættes, at sekretariatsfunktionen henlægges til Kulturstyrelsen.
Forslaget nødvendiggør ikke lokalemæssige udvidelser eller lignende.
Det vurderes generelt, at opgaven med sekretariatsbetjeningen på sigt vil være på tilsvarende niveau som sekretariatsbetjeningen af Dagbladsnævnet og fordelingsudvalgene for distributionsstøtten.
 11. Økonomiske og administrative konsekvenser for erhvervslivet m.v.
 Det forventes ikke, at lovforslaget samlet set har økonomiske konsekvenser for erhvervslivet, men for en række udgivere vil de nye kriterier for støtte medføre ændringer i indberetningsgrundlaget.
 Lovforslaget forventes ikke at have administrative konsekvenser for erhvervslivet.
12. Administrative konsekvenser for borgerne Lovforslaget har ikke administrative konsekvenser for borgerne.
13. Miljømæssige konsekvenser Lovforslaget har ingen miljømæssige konsekvenser.
14. Forholdet til EU-retten Lovforslaget kræver notifikation ved EU-Kommissionen, jf. reglerne om støtte efter EU-Traktaten, før loven kan træde i kraft.
 15. Hørte myndigheder m.v.
Udkast til lovforslag har været sendt i høring hos følgende myndigheder og: adjunkt Hanne Kirk Deichmann, advokat Bjørn Høberg-Petersen, advokat Hanne Bender, advokatfirmaet Gorrissen Federspiel, Advokatrådet, Agenda, Akademiet for de Skønne Kunster, Akademiet for de Tekniske Videnskaber, Akademikernes Centralorganisation, Aller Media A/S, Altinget.dk, Amnesty International, Arkitektforbundet, ATLAS Magasin, Avisen.dk, Avisen Kommunen, Basepoint Media, Berlingske Media, Bibliotekarforbundet, Bibliotekschefforeningen, Billedkunstnernes Forbund, Bladpuljens Fordelingsudvalg, Bonnier Publications A/S, Bornholms Tidende, Boxer TV Aps. , Brancheforeningen for Undervisningsmidler, Brancheforum digitale medier (BDM), Branchen Forbruger Elektronik (BFE), Business Software Alliance, Børsen, Canal Digital Danmark A/S, chefjurist Christina Bergholt Knudsen, Computerworld, Copydan, Dagbladet Arbejderen, Dagbladet Licitationen, Dagbladsnævnet, Dagbladspuljens Fordelingsudvalg, Dagens Medicin, Danmarks Biblioteksforening, Danmarks Biblioteksskole, Danmarks Blindebibliotek, Danmarks Forskningsbiblioteksforening, Danmarks Idrætsforbund, Danmarks Lokal-tv Forening, Danmarks Vækstråd, Dansk Annoncørforening (DAF), Dansk Artist Forbund, Dansk Bibliotekscenter, Dansk Blindesamfund, Dansk Erhverv, Dansk Fagpresse, Dansk Filmfotograf Forbund, Dansk Folkemindesamling, Dansk Folkeoplysnings Samråd, Dansk Forening til Bekæmpelse af Produktpirateri, Dansk Forfatterforening, Dansk Fotografisk Forening, Dansk Galleri Sammenslutning, Dansk Handelsblad, Dansk Industri, Dansk IT, Dansk Journalistforbund, Dansk Kapelmesterforening, Dansk Kommunikationsforening, Dansk Komponistforening, Dansk Kunstnerråd, Dansk Magasinpresses Udgiverforening (DMU), Dansk Metalarbejderforbund, Dansk Musikbiblioteksforening, Dansk Musiker Forbund, Dansk Musikerforlæggerforening, Dansk Skuespillerforbund, Dansk Solist Forbund, Dansk Standard, Dansk Student TV Forening, Danske Advokater, Danske Arkitektvirksomheder, Danske Billedautorer, Danske Billedkunstneres Fagforening, Danske Dagblades Forening, Danske Dramatikeres Forbund, Danske Døves Landsforbund, Danske Fagmedier A/S, Danske Filminstruktører, Danske Handicaporganisationer, Danske Idébaserede Lokale Elektroniske Medier (DILEM), Danske Jazz-, Beat- og Folkemusikautorer, Danske Kunsthåndværkere, Danske Medier, Danske Mediers Forum, Danske Populærautorer, Danske Regioner, Danske Reklamebureauers Brancheforening, Danske Skønlitterære Forfattere, Danske Specialmedier, Danske Teatres Fællesorganisation, Danske Uafhængige Pladeselskaber, Danske Universiteter, DanWatch, Datatilsynet, DDJO (Danish DJ-Organization), De Regionale TV 2 Virksomheder, De Samvirkende Købmænd, Den Danske Boghandlerforening, Den Danske Forlæggerforening, Den Kristne Producent Komité/Kristen Producentkomité (KPK/DKPK), Den2radio, Der Nordschleswiger, Det Centrale Handicap Råd, Det danske Akademi, Det Danske Filminstitut (DFI), Det Kgl.
Bibliotek, Det Kgl.
Teater, DGI, DI Business, DIFO (Dansk Internet Forum), Digitale Publicister, DIITEK, Dknyt.dk, DK 4, docent Thomas Riis, DOKS (Dansk Organist og Kantor Samfund), Domstolsstyrelsen, DR, Døvefilm Video, Erhvervs- og Selskabsstyrelsens Center for kvalitets i Erhvervs regulering, faglig konsulent Lone Amtrup, Fagbladet 3F, Fagbladet Folkeskolen, Fagbladet FOA, Film- og TV-arbejderforeningen, FILRET, Finansrådet, Flensborg Avis, Folketidende, Fonden for Aktive Blinde  Blindefonden, Forbrugerombudsmanden, Forbrugerrådet, Forbundet Kommunikation og Sprog, Forenede Danske Antenneanlæg (FDA), Foreningen af professionelle forfattere og tegnere af tegneserier, Foreningen af Arbejderbevægelsens medievirksomheder, Foreningen af Auktionsledere i Danmark, Foreningen af Billedmedieoversættere, Foreningen af Danske Interaktive Medier (FDIM), Foreningen af Danske Kulturtidsskrifter, Foreningen af Danske Lokale Ugeaviser, Foreningen af Danske Sceneinstruktører, Foreningen af Danske Videnskabs redaktører (DVR), Foreningen af Filmudlejere i Danmark, Foreningen af Kommercielle Lokalradio og Tv-stationer, Foreningen af Videogramdistributører i Danmark, Foreningen af Danske Designere, Foreningen for Dansk Internet Handel, forsker Ida Willig, Forskningsbibliotekernes Chefkollegium, Fynske Medier, Fællesrådet for Autorer, Fællesrådet for udøvende Kunstnere, Fællesrådet for tv-sendesamvirker i Danmark, Grafisk Arbejdsgiverforening, Gramex, Helsingør Dagblad, Henrik I.
Ahlers, Herning Folkeblad, HK, HORESTA, HTS Handel, Transport og Service, Høreforeningen, Håndværksrådet, IDG Danmark, IFPI Danmark, Information, Interpress Danmark A/S, ISOBRO, IT-Brancheforeningen, ITEK, Jern- og Maskinindustrien, JP/Politikens Hus, juridisk konsulent Anne Sophie Gersdorff Schrøder, juridisk konsulent Morten Madsen, Jyske Medier, KL, KODA, Kommunernes Skolebiblioteksforening, Konkurrence- og Forbrugerstyrelsen, konsulent Erik Nordahl Svendsen, Kristeligt Dagblad, Kulturministeriets Rektorer  KUR, Kunsthandlerforeningen, Landbrugsavisen, Landsforeningen til bevaring af fotografier og film, Landsorganisationen i Danmark (LO), professor Morten Rosenmeier, Mediehuset Ingeniøren, Mediehuset Midtjyllands Avis, Mediehuset Odsgaard A/S, Mester Tidende, MetroXpress A/S, Modkraft.dk, Morsø Folkeblad, Motormagasinet, Multimedieforeningen, Nordisk Copyright Bureau, Nordjyske Medier, Nordvestnyt, Nyhedsmagasinet Danske Kommuner, Ophavsretligt Forum, Ophavsretslicensnævnet, Opinionen, Ordblinde/Dysleksiforeningen i DK, Organisationen Danske Museer, Patent- og Varmærkestyrelsen, Piratgruppen, Producentforeningen, professor Anker Brink Lund, professor Frands Mortensen, professor Henrik Udsen, professor Jens Schovsbo, professor Palle Bo Madsen, PROSA, Radio- og tv-nævnet, Radioerne  publicistiske radio- og tv-stationer, Rektorkollegiet for de Kunstneriske og Kulturelle Uddannelser (RKU), RettighedsAlliancen, Rigsarkivet, Rigsrevisionen, Roskilde Festival, Rådet for Større IT-sikkerhed, Samarbejdsforum for Danske Lytter- og Seerorganisationer (SLS Forum),SAML, Sammenslutning af Danske Scenografer, Sammenslutning af Lokalarkiver, Sammenslutningen af lokale radio- og tv-stationer i Danmark (SLRTV), Sammenslutningen af Medieforskere i Danmark, Samrådet for ophavsret, Samsø Posten, SBS Radio A/S, SBS TV A/S, sekretariatschef Sandra Piras, Sjællandske Medier, Skive Folkeblad, Solistforeningen af 1921, Syndikat, Telenor, Speaker- og Indlæserforeningen, Statens Museum for Kunst, Statsbiblioteket, Stofa A/S, STOP I/S, Sygeplejersken, Søndagsavisen A/S, TDC, Teaterteknikerforundet, Tegnere/Tegnerforbudnet af 1919, Teknologirådet, Telekommunikationsindustrien (TI), Telenor, Telia, Teracom A/S, The Copenhagen Post, ThirdEar.dk, TV 2/DANMARK A/S, TV 2/Bornholm, TV 2/FYN, TV 2/Lorry, TV 2/Nord, TV 2/Syd, TV 2/Øst, TV 2/Østjylland, TvDanmark, UBOD, UBVA, UBVA-sekretariatet, Udfordringen, Ugeavispuljens Fordelingsudvalg, Ugebrevet A4, Ugebrevet Mandag Morgen, Viasat A/S, YouSee A/S, Økonomisk Ugebrev, Zaman, 180Grader. dk og 3 (Hi3G Denmark ApS) Bemærkninger til lovforslagets enkelte bestemmelser Til § 1 I paragraffen opregnes lovens tilskudsordninger.
 Det foreslås således, at der kan ydes tilskud til redaktionel produktionsstøtte, projektstøtte eller saneringsstøtte.
Den redaktionelle produktionsstøtte ydes til trykte nyhedsmedier eksempelvis dagblade, dagbladslignende publikationer og fagblade samt til skrevne internetbaserede nyhedsmedier, herunder indhold via apps og tablets.
Herudover er det muligt at støtte nye og ukendte medieplatforme med henblik på det størst mulige udbud og udbredelse af nyheder.
Det er således i denne forbindelse uden betydning, hvilken kategori et nyhedsmedie tilhører, og hvilken platform der benyttes til udbredelse af mediet.
Derudover foreslås det, at der kan ydes projektstøtte til etablering af nye nyhedsmedier og til udvikling af eksisterende nyhedsmedier.
Der henvises til bemærkningerne til lovforslagets §§ 6-9.
Endelig foreslås det, at der kan ydes saneringsstøtte.
Der henvises til bemærkningerne til lovforslaget § 10.
Til § 2 Der kan ikke ydes tilskud til nyhedsmedier, der ejes helt eller delvist af offentlige institutioner eller af offentligt finansierede selskaber eller lignende.
Et selskab betragtes som offentligt finansieret, såfremt den offentlige støtte  herunder licensmidler - udgør 50 pct. eller mere af den samlede drift.
Bestemmelsen er ikke udtømmende med henblik på at der kan tages hensyn til særlige finansieringsforhold, hvor det er åbenbart at der er tale om en offentlig institution eller et offentligt finansieret foretagende.
Til § 3 Bestemmelsen indeholder adgangskriterierne for, at et trykt eller et skrevet internetbaseret nyhedsmedie kan modtage tilskud til redaktionel produktion af nyheder kaldet hovedordningen.
Det foreslås i stk. 1, at der kan ydes tilskud fra hovedordningen til trykte nyhedsmedier og internetbaserede nyhedsmedier, der formidler selvstændigt journalistisk bearbejdet stof.
Ren gengivelse eller let redigering af listestof, debatindlæg m.m. betragtes ikke som selvstændigt journalistisk bearbejdet stof.
Der henvises til bemærkningerne til lovforslagets § 3, stk. 2, nr. 8.
 Ud over kravet om, at der ikke ydes støtte til medier, som helt eller delvist ejes af offentlige institutioner, jf. lovforslagets § 2, eller til medier, som udgives af arbejdsgiver-, arbejdstager- og brancheorganisationer, hvis disse ejer 2/3 eller mere heraf, jf. lovforslagets § 3, stk. 2, nr. 4, lægges der ikke op til at stille yderligere krav til udgiver i mediestøtteordningen.
 I stk. 2 oplistes en række kriterier for opnåelse af tilskud.
Det foreslås i nr. 1, at nyhedsmediet for at kunne modtage støtte skal være et selvstændigt medie.
Den skønsmæssige vurdering af, om de enkelte ansøgende nyhedsmedier kan betragtes som selvstændige nyhedsmedier, der kan opnå støtte hver især foretages ud fra en række relevante parametre, som tilsammen danner grundlag for en afgørelse.
Parametrene fungerer ikke som ekskluderende regler.
Der lægges op til, at følgende parametre, der indgår i en samlet afvejning, taler for nyhedsmediets selvstændighed:
1) nyhedsmediet har en selvstændig chefredaktion; 2) nyhedsmediets indhold er specifikt for mediet med selvstændig værdi; 3) nyhedsmediet har et selvstændigt brand; 4) man kan abonnere særskilt på nyhedsmediet; 5) der foretages selvstændig oplagsregistrering; og 6) et internetmedie har ekstra elementer, der giver mediet en anden funktion for brugeren i forhold til en eventuel tilsvarende medieudgivelse på en anden platform.
 Medier, der vurderes at være selvstændige medier, skal hver især opfylde de opstillede adgangskriterier i tilskudsordningen.
Forslaget i nr. 2, om at en redaktion skal have redaktionelle medarbejdere svarende til minimum tre årsværk, er begrundet i en antagelse om, at der hermed skabes mulighed for et redaktionelt og fagligt fællesskab, der kan medvirke til at sikre opfyldelse af formålet med mediestøtten.
Med redaktionelle medarbejdere menes ansatte med kreativ redaktionel slutproduktion som hovedopgave.
Det kan f.eks. være skrivende eller redigerende journalister, lokalredaktører, billedjournalister, pressefotografer, bladtegnere, researchere m.v. som arbejder med et medies redaktionelle stof.
Der er lagt vægt på, at redaktionen skal have en ansvarshavende redaktør, idet der i det redaktionelle fællesskab bør være én, som har ansvaret for nyhedsmediets indhold.
Herudover skal redaktionen bestå af et vist antal redaktionelle medarbejdere, hvis samlede timetal inklusive den ansvarshavende redaktørs timeantal skal udgøre mindst tre årsværk.
I opgørelsen af antal årsværk indgår lønnede og indholdsproducerende medarbejdere, herunder lønnede praktikanter, samt redaktionelle ledere med kreativ redaktionel slutproduktion til det pågældende nyhedsmedie som hovedopgave.
Der er intet til hinder for, at årsværkene deles mellem flere medarbejdere, hvis blot medarbejdernes samlede timetal svarer til tre fuldtidsstillinger.
Heller ikke den ansvarshavende redaktør skal nødvendigvis være ansat på fuld tid, idet såvel redaktør som medarbejdere således kan være deltidsansatte.
Freelance-medarbejdere tæller derimod ikke med i de tre årsværk.
Dog kan der i særlige tilfælde dispenseres fra kravet om, at det alene er antallet af lønnede redaktionelle medarbejdere, der medregnes til opfyldelsen af kravet, jf. bemærkningerne til lovforslagets § 3, stk. 5.
Det er hensigten med nr. 3 i forslaget at sikre, at nyhedsmediet er af almen interesse og ikke alene er af interesse for en nærmere bestemt gruppe i samfundet.
I bestemmelsen oplistes erhvervs- og faggrupper, medlemmer af arbejdsgiver-, arbejdstager- eller brancheorganisationer, politiske partier eller ansatte i offentlige institutioner.
Opremsningen af de forskellige grupper, der vil kunne falde ind under bestemmelsen, er ikke udtømmende.
Et medie kan være rettet mod en bred kreds af brugere, hvis det primært omhandler f.eks. landbrugets forhold som en del af samfundet, mens medier med mere teknisk betonet indhold om udøvelsen af landbrugsarbejdet ikke betragtes som rettet mod en bred kreds af brugere.
Det vil bero på en konkret vurdering, hvorvidt mediet henvender sig til en bred kreds af brugere.
 Med henblik på at sikre uafhængighed af særinteresser foreslås det i nr. 4, at nyhedsmediet ikke må ejes af faglige organisationer, brancheorganisationer eller lignende.
 Begrænsningen gælder for alle former for ejerskabskonstruktioner, herunder indirekte ejerskab, hvor et nyhedsmedie reelt ejes med to tredjedele eller mere af faglige organisationer, brancheorganisationer eller lignende.
Det foreslås i nr. 5, at trykte nyhedsmedier skal kunne leveres til samme pris for samme publikation, uanset hvor brugeren måtte bo i landet.
Forslaget lægger ikke op til, at der stilles krav om, at nyhedsmediet skal være efterspurgt i hele landet.
Skrevne internetbaserede nyhedsmedier skal ligeledes stilles til rådighed på ens vilkår, uanset hvor brugeren måtte bo i landet.
Det forudsættes i den forbindelse, at brugeren selv sørger og betaler for, at de tekniske faciliteter og installationer er i orden, så der er adgang til den platform, nyhedsmediet udbydes på.
Kriteriet er ikke til hinder for, at nyhedsmedier yder rabat til udvalgte grupper af brugere, f.eks. studerende, nye abonnenter eller lignende.
Rabatten må dog ikke være geografisk bestemt, medmindre der er tale om tidsbegrænsede kampagner.
Det skal således være muligt f.eks. at gennemføre en kampagne i en kort afgrænset periode f.eks. på en festival eller i 3 uger i en by, men ikke generelt beregne sig forskellige abonnementspriser alt efter om abonnenten f.eks. bor i et yderområde i Danmark eller i en stor by.
I den forbindelse betragtes forsendelsesomkostninger som del af abonnementsprisen.
Forslaget i nr. 6 om indholdskrav til halvdelen af det redaktionelle stof skal sikre, at annonceandelen ikke udgør en uforholdsmæssig stor andel af nyhedsmediets indhold sammenholdt med andelen af redaktionelt stof.
Kravet svarer til den gældende praksis.
Alle udgaver af det pågældende nyhedsmedie skal i princippet opfylde indholdsbetingelserne.
Dog vil det ikke diskvalificere et nyhedsmedie, der ellers er støtteberettiget, at enkelte udgaver på årsbasis ikke opfylder betingelserne.
Der skelnes ikke mellem hverdagsudgaver og øvrige udgaver i den foreslåede støtteordning i modsætning til i dag, hvor der kun ydes støtte til hverdagseksemplarer.
 Et nyhedsmedies emneområde betragtes som bredt, hvis der behandles flere emner, f.eks. indenrigs-, udenrigs-, kultur- og lokalstof, eller hvis ét emne behandles generelt og belyses fra flere og brede synsvinkler (landbrugsstof, der f.eks. behandles ud fra politiske, samfundsrelaterede, miljømæssige, sundhedsmæssige og kulturelle synsvinkler). Med aktuelt nyhedsstof forstås ikke nødvendigvis dagsaktuelle nyheder, men også nyheder, der er resultatet af længerevarende analyser m.v., og som passer med en periodisk offentliggørelse på minimum ti gange årligt.
Redaktionelt stof defineres som indhold, der ikke er annoncer.
Dvs. at indholdsfortegnelse, avishoved, navigationsfunktioner m.v. tæller med som redaktionelt indhold, hvilket også er praksis i den gældende ordning.
Bestemmelsen er ikke udtømmende med henblik på at der kan tages hensyn til den journalistiske innovation.
I lighed med nuværende praksis vil rene annoncetillæg, der er adskilt fra det redaktionelle indhold ikke indgå i vurderingen.
Det er hensigten at foretage vurderingen af skrevne internetbaserede nyhedsmediers indhold på baggrund af opmåling af nyhedsmediets wireframe, dvs. en internetsides ramme.
Såfremt et skrevet internetbaseret nyhedsmedie tillige har en mindre del, som omfatter levende billeder og lyd, vil pladsen i den pågældende ramme for en internetside kunne tælles med som redaktionelt indhold uanset længden af indslaget i minutter.
På tilsvarende vis vil reklamer i f.eks. pop-up-vinduer tælle som reklame på den basisplads, der er afsat i den pågældende ramme for en internetside.
Det foreslås i nr. 7, at politiske og samfundsrelaterede temaer skal fortolkes i overensstemmelse med den gældende praksis.
Politiske temaer skal forstås bredt.
Ved samfundsrelaterede temaer forstås temaer, der tilsigter at give indblik i samfundets struktur og funktioner.
Som eksempler kan nævnes artikler om sundhedsforhold, samfundsøkonomi samt børn og unge.
I lokalaviser vil omtale af f.eks. kommunale budgetter tillige kunne tælle med som samfundsrelateret stof, ligesom omtale af kriminalrapporter, anlægsarbejder m.v. vil kunne tælles med.
Indhold med kulturelle temaer betragtes som eksempelvis artikler om sport, musik, litteratur, teater, biblioteker og arkitektur.
Disse temaer fortolkes bredt, således at også anmeldelser af faglitteratur, omtale af lokale kulturelle begivenheder m.v. vurderes som kulturelt stof.
Artikler om kulturelle temaer beskrevet ud fra det pågældende medies særlige profil, f.eks. en økonomisk eller teknisk vinkel, vurderes også at opfylde kravet.
Listestof, som f.eks. sportsresultater, tv-programoversigter, tegneserier og satiretegninger, vil derimod ikke kunne opfylde kravet alene.
Hvorvidt mængden af indhold, der behandler kulturelle temaer, er tilstrækkeligt i det pågældende nyhedsmedie, vil bero på en konkret vurdering foretaget af Medienævnet, jf. lovforslagets § 11. Kulturelle temaer skal dog optræde jævnligt.
Det betyder, at det som udgangspunkt ikke er tilstrækkeligt, at et medie bringer et par artikler eller anmeldelser om måneden, hvis nyhedsmediet udkommer dagligt, og at der som minimum skal være kulturelle temaer i hver udgave, hvis mediet kun udkommer ti gange om året m.v.
Der foreslås i nr. 8 et krav svarende til kravet i dag, hvor en tredjedel af det redaktionelle stof skal være selvstændigt journalistisk bearbejdet med henblik på offentliggørelse i den pågældende publikation.
Til forskel fra i dag foreslås det dog, at der med bestemmelsen fastsættes et absolut minimumskrav til andelen af det journalistisk bearbejdede indhold, samtidig med at kravet i stedet skal ses i forhold til mediets samlede indhold og ikke som hidtil i forhold til andelen af det redaktionelle indhold.
Det vurderes, at der  for at et nyhedsmedie skal kunne modtage støtte  bør være en vis andel af mediets samlede indhold, der er selvstændigt journalistisk bearbejdet netop til det pågældende nyhedsmedie.
Det er i overensstemmelse med formålet med loven om at understøtte demokratiet ved at sikre et alsidigt medieindhold, så det sikres, at der produceres indhold, der ikke i det hele er identisk med indholdet i andre støttede medier.
Selvstændigt journalistisk bearbejdet indhold med henblik på offentliggørelse i det pågældende medie defineres som produktion, der er aftalt med nyhedsmediet, og som er initieret, igangsat, udført af eller for, publiceret i og betalt af nyhedsmediet.
Eksempelvis vil redaktioners researchede artikler, artikler skrevet med afsæt i redigeret bureaustof samt artikler skrevet af freelancere eller produceret på fællesredaktioner, hvis de er bestilt m.v. af det enkelte medie alene til offentliggørelse i det pågældende medie blive betragtet som selvstændigt journalistisk bearbejdet indhold med henblik på offentliggørelse i det pågældende medie.
Materiale fra faste tegnere, der producerer unikt indhold til et nyhedsmedie, vil ligeledes kunne regnes med som indhold, der er selvstændigt journalistisk bearbejdet med henblik på offentliggørelse i det pågældende medie.
Derimod vil ren gengivelse eller let redigering af bureaustof, som f.eks. afskæring af afsnit eller ændring af billedstørrelse, listestof, indkøbte tegneserier, debatindlæg m.m., ikke blive betragtet som selvstændigt journalistisk bearbejdet redaktionelt indhold.
Særligt internetbaserede nyhedsmedier benytter sig af brugergenereret indhold, herunder blogindlæg, som også kan være skrevet af læsere, der kommenterer nyhedsmediets indhold eller debatterer mere frit.
Dette betragtes alene som indhold, der er selvstændigt journalistisk bearbejdet med henblik på offentliggørelse i det pågældende medie, hvis den pågældende blogger er fast tilknyttet og aflønnet af nyhedsmediet og dermed kan sidestilles med en freelancer.
 Der henvises i øvrigt til bemærkningerne til lovforslagets § 3, stk. 2, nr. 6.
Andelen af det selvstændigt journalistik bearbejdede indhold med henblik på offentliggørelse i det pågældende nyhedsmedie i skrevne internetbaserede nyhedsmedier bestemmes i forhold til produktionen fra en bestemt dag eller fra seneste publicering for nyhedsmedier, der ikke opdateres dagligt.
I relation til opfyldelse af kravet om selvstændigt journalistik bearbejdet indhold med henblik på offentliggørelse i det pågældende medie skal internetbaserede nyhedsmediers indhold, i lighed med kravene til de trykte nyhedsmedier, undergå en væsentlig ændring fra udgave til udgave, således at der i realiteten er tale om en ny version af nyhedsmediet.
 Det forudsættes i den forbindelse, at Medienævnet inden for rammerne af loven løbende vil kunne udvikle praksis i henhold til den teknologiske og markedsmæssige udvikling ved bedømmelsen af, om et skrevet internetbaseret nyhedsmedie lever op til kravene om selvstændigt journalistik bearbejdet indhold med henblik på offentliggørelse i det pågældende medie.
Det foreslås i nr. 9, at mediet skal være periodisk svarende til mindst ti årlige udgivelser.
For skrevne internetbaserede nyhedsmedier vil det sige, at mediet mindst ti gange årligt skal stille en ny version af nyhedsmediet til rådighed for brugerne, som i al væsentlighed er forskellig fra tidligere versioner.
Der er dog intet i vejen for, at nyhedsmediet i sine artikler linker til sit arkiv.
Det foreslås i stk. 3, at tilskuddene fastsættes i relation til det enkelte nyhedsmedies redaktionelle omkostninger og de midler, der er afsat til hovedordningen det pågældende år.
Tilskuddet kan maksimalt dække 35 pct. af et nyhedsmedies redaktionelle omkostninger.
Der henvises til punkt 5 i lovforslagets almindelige bemærkninger.
Det foreslåede loft på 17,5 mio. kr. i stk. 4 hindrer ikke en udgiver, der har flere støtteberettigede nyhedsmedier, i at opnå støtte til hvert enkelt medie, idet flere nyhedsmedier med samme udgiver kan opnå støtte uafhængigt af hinanden.
Der henvises til punkt 6 i lovforslagets almindelige bemærkninger.
Det er hensigten at udnytte bemyndigelsen i stk. 5 til, at ministeren kan dispensere fra adgangskriteriet i produktionsstøtteordningen om, at nyhedsmediet skal have mindst tre redaktionelle årsværk ansat.
Det er således tanken, at et nyhedsmedie, der får dispensation, under visse betingelser kan, og når særlige hensyn taler for det, medregne ulønnet arbejdskraft i opgørelsen af antallet af redaktionelle årsværk.
Der er således ikke tale om en generel mulighed for at medregne ulønnet arbejdskraft, men om en dispensationsmulighed.
Det vil bl.a. betyde, at medier som primært drives af frivillige på nonprofit basis, vil kunne få del i hovedordningen.
For at få dispensation skal ansøgeren redegøre for, at nyhedsmediet medvirker til at opfylde formålet med loven, samt at den ulønnede arbejdskraft indgår som en fast del af de redaktionelle ressourcer tilknyttet nyhedsmediet.
Det betyder, at en ulønnet medarbejder skal påtage sig redaktionelt arbejde svarende til mindst en tredjedel årsværk for at tælle med.
Der vil i den forbindelse blive lagt vægt på, om den ulønnede medarbejder har jævnlig kontakt med redaktionen og producerer en vis mængde redaktionelt materiale årligt samt i det hele indgår i det redaktionelle faglige fællesskab.
Der er ikke andre dispensationsmuligheder i bestemmelsen, og et nyhedsmedie, der opnår dispensation til at medregne ulønnede medarbejdere for at opfylde kravet om mindst tre redaktionelle årsværk, vil således fortsat skulle opfylde de øvrige krav i lovforslagets § 3.
Til § 4 Bestemmelsen indeholder en beskrivelse af den såkaldte supplementsordning, hvorfra der kan ydes et ekstra tilskud til to typer af medier, henholdsvis små, landsdækkende dagblade og fritstående internetbaserede medier.
Der foreslås således i stk. 1 etableret en supplementsordning med to puljer.
Den ene pulje har til formål at understøtte små landsdækkende trykte nyhedsmedier, der udkommer minimum fire dage om ugen og har et samlet oplag på under 40.000 eksemplarer pr. udgivelse, for herigennem at bidrage til opretholdelsen af mangfoldigheden på det danske dagbladsmarked.
Den anden pulje har til formål at skabe lige konkurrenceforhold for fritstående skrevne internetbaserede nyhedsmedier, der ikke udgives af en virksomhed, som direkte eller indirekte modtager anden mediestøtte.
Dermed bidrager ordningen til at skabe grobund også for udvikling af skrevne internetbaserede nyhedsmedier og dermed mere mangfoldighed.
 Det er hensigten, at der af den årlige finanslovsbevilling afsættes midler til de to puljer under supplementsordningen, og at uforbrugte midler fra supplementspuljerne tilbageføres inden for det samme finansår til hovedordningen.
Ved landsdækkende i nr. 1 forstås, at nyhedsmediet i mindst 6 af 11 bladkredse, jf.
Dansk Oplagskontrols inddeling af landet i geografiske områder, har en dækningsgrad  dvs. oplag i forhold til antal husstande  på mindst 0,1 pct.
Hensigten med nr. 2 er, at internetbaserede nyhedsmedier skal være uafhængige af medier, der modtager støtte i henhold til radio- og fjernsynsloven, eller som er omfattet af bestemmelserne om 0-moms i henhold til momsloven, hvor dagblade og dagbladslignende publikationer er sat til nul.
Det vil sige, at mediet er et såkaldt fritstående internetbaseret medie.
Kravet vil være opfyldt, hvis der ikke er sammenfaldende ejerskab.
En mindre og ubetydelig ejerskabsandel er ikke til hinder for opfyldelsen af kravet.
Det vil være Medienævnet, der træffer endelig afgørelse om, hvorvidt kravet er opfyldt.
Det foreslås i stk. 2, at der i lighed med den gældende supplementsordning kan gives supplerende støtte til nyhedsmedier, der opfylder kriterierne for opnåelse af tilskud efter hovedordningen, jf. lovforslagets § 3, stk. 2, men hvor mindst 75 pct. af nyhedsmediets indhold udgøres af redaktionelt stof inden for et bredt emneområde med behandling af aktuelt nyhedsstof.
Herudover skal minimum en tredjedel af mediets samlede indhold være selvstændigt journalistisk bearbejdet med henblik på offentliggørelse i det pågældende nyhedsmedie.
Nyhedsmedier, der opfylder disse skærpede krav til indholdet, betragtes som særligt meriterede og samfundsønskelige nyhedsmedier.
På grund af deres redaktionelle udformning understøttes disse nyhedsmedier ikke i tilstrækkelig grad økonomisk ud fra de kriterier, der gælder for tildelingen efter hovedordningen.
Det foreslås i stk. 3, at små landsdækkende nyhedsmedier kan modtage tilskud fra supplementsordningen, hvis det samlede tilskud efter den nye ordning er mindre end det tilskud, som mediet samlet set fik i det senest afsluttede tilskudsår, dvs. i 2012, under den gældende distributionsstøtteordning i henhold til lov nr. 570 af 9. juni 2006 om tilskud til distribution af dagblade.
Det endelige tilskud er opgjort på baggrund af den samlede dokumenterede aktivitet.
Tilskuddet udgør differencen.
Midlerne til puljen for små landsdækkende nyhedsmedier afsættes årligt inden for den samlede bevilling til produktionsstøtteordningen.
Der henvises til punkt 8 i lovforslagets almindelige bemærkninger.
De supplerende midler til trykte landsdækkende nyhedsmedier udregnes i forbindelse med den årlige fordeling af midlerne i hovedordningen, således at de omfattede nyhedsmedier opnår et tilskud, der udgør forskellen mellem det tilskud, som nyhedsmediet fik fra distributionsordningen i det senest afsluttede tilskudsår, og det udregnede tilskud fra hovedordningen det pågældende år.
 Det er hensigten med stk. 4 at sikre, at et nyhedsmedie ikke opnår tilskud, der reelt overstiger nyhedsmediets redaktionelle udgifter.
Det foreslås i stk. 5, at der for det samlede årlige tilskud fra hovedordningen og supplementsordningen til skrevne internetbaserede nyhedsmedier fastsættes et loft på 17,5 mio. kr., der er det samme som for hovedordningen alene.
Imidlertid kan nyhedsmediets samlede tilskud udgøre op til 50 pct. af de redaktionelle omkostninger mod 35 pct. i hovedordningen.
Bestemmelsen tilgodeser derved de internetbaserede nyhedsmedier, der ikke har så høje redaktionelle omkostninger.
Midlerne til puljen til skrevne internetbaserede nyhedsmedier afsættes årligt inden for den samlede bevilling til produktionsstøtteordningen, jf. punkt 8 i lovforslagets almindelige bemærkninger.
De supplerende midler til skrevne internetbaserede nyhedsmedier udregnes i forbindelse med den årlige fordeling af midlerne i hovedordningen, således at de omfattede nyhedsmedier opnår et tilskud, der ikke udgør mere end 50 pct. af deres redaktionelle omkostninger.
Til § 5 Det foreslås, at der gives hjemmel til, at kulturministeren kan fastsætte nærmere regler om, hvornår et nyhedsmedie er selvstændigt, jf. bemærkningerne til lovforslagets § 3, stk. 2, nr. 1, beregningsgrundlaget for de redaktionelle omkostninger og nærmere udformning af den redaktionelle produktionsstøtte i hovedordningen og supplementsordningen, ansøgningers indhold, ansøgningsfrister, udbetaling af tilskud, regnskabsaflæggelse og revision.
 Det er hensigten, at det eksempelvis vil blive fastsat, at Medienævnet kan udbede sig de oplysninger, som nævnet finder nødvendige for at kunne vurdere, om en ansøger lever op til tilskudskriterierne.
Grundlaget for opgørelsen af de redaktionelle omkostninger vil være nyhedsmediets redaktionelle omkostninger fra det seneste regnskabsår, hvor der foreligger årsregnskab.
Det er ikke hensigten, at der skal stilles krav om, at der aflægges selvstændigt regnskab med CVR-nummer for hver tilskudsmodtager.
Mediekoncerner vil eksempelvis kunne aflægge et samlet regnskab, når blot de redaktionelle omkostninger for hvert enkelt nyhedsmedie er klart adskilt.
Til de redaktionelle omkostninger vil bl.a. kunne medregnes løn til medarbejdere med kreativ redaktionel slutproduktion som hovedopgave, gage til redaktionelle ledere, freelancehonorarer og køb af redaktionelle produkter fra eksterne leverandører, herunder køb af bureaustof.
Derimod vil der ikke kunne medregnes omkostninger som for eksempel udgifter til el, varme, husleje og rejser.
Videresalg og køb inden for koncernen vil skulle opgøres til markedspris, ligesom salg af rettigheder og andet videresalg vil skulle fratrækkes i opgørelsen af et nyhedsmedies redaktionelle omkostninger.
Produktionsomkostninger på fællesredaktioner for flere nyhedsmedier skal fordeles forholdsmæssigt mellem medierne, således at de redaktionelle omkostninger alene tælles med én gang.
 Endvidere er det hensigten, at det i bekendtgørelsesform fastsættes, at Medienævnet har mulighed for at udbetale tilskud ratevist.
Til § 6 Det foreslås, at der alene kan ydes projektstøtte til den type aktiviteter, der er nævnt i bestemmelsen.
Risikovilligheden i forhold til etableringsstøtten forventes at skulle være forholdsvis høj, idet hensigten med denne støtte er, at pluralisme og innovation i mediebilledet skal understøttes.
Den forventede effekt og bæredygtigheden i projektet skal dog inddrages i vurderingen af, om der skal ydes etableringsstøtte.
Det forudsættes, at udviklingsprojekter, der ydes støtte til, har en vis overordnet betydning for det pågældende nyhedsmedie, idet der skal gælde en formodning om, at gennemførelsen af projektet vil have en mere langsigtet effekt på nyhedsmediet ved støtteperiodens udløb.
Udviklingsstøtten forventes at være underlagt en mindre risikovillighed end etableringsstøtten, da støtten ydes til allerede eksisterende nyhedsmedier, hvilket afspejles i ordningens konkrete indretning herunder kravet om egenfinansiering.
 Udviklingsprojekter, hvori der indgår audiovisuelle elementer, kan tillige støttes  dog således, at hovedindholdet af projektet vedrører et skrevet internetbaseret nyhedsmedie.
Til § 7 Bestemmelsen indeholder en beskrivelse af etableringsstøtten.
 Hensigten med stk. 1 er, at der kan ydes støtte til etableringen af nye, selvstændige nyhedsmedier, der på sigt kan understøtte yderligere produktion og formidling af nyhedsindhold, jf. bemærkningerne til lovforslagets § 3, stk. 2, nr. 8. Overordnet sigtes der mod at støtte etablering af nye nyhedsmedier med et publicistisk formål, der ikke vil kunne startes på almindelige markedsvilkår, jf. bemærkningerne til lovforslagets § 7, stk. 4.
 Der stilles ikke krav til organisationsformen for det nye nyhedsmedie, der etableres, dvs. at nyhedsmediet eksempelvis kan være enkeltmandsejet, et selskab, en forening eller lignende.
Med støtten søges sikret, at der er fokus på at styrke innovation og udvikling af nye nyhedsmedier.
Etableringsstøtten kan medvirke til at reducere adgangsbarriererne på markedet, således at nye aktører får mulighed for at afprøve nye, innovative ideer og muligheder.
Der anses at være behov for en ordning med statslig støtte til etablering af nye nyhedsmedier, da sådanne projekter erfaringsmæssigt vil have vanskeligt ved at finde private investorer.
Herudover vil støtte til sådanne projekter medvirke til styrkelsen af mangfoldigheden og alsidigheden af udbuddet af nyheder i det danske demokrati.
Etableringsprojektet skal således etablere et nyt medie, der har til formål at udgive nyheder af samfundsmæssig og kulturel karakter til offentligheden og dermed medvirke til opfyldelse af lovens formål.
 Etableringsprojekter vil ikke nødvendigvis i starten være etableret med en udgiver, hvorfor tilskuddet kan udbetales til den projektansvarlige.
Som etableringen af nyhedsmediet regnes den fysiske etablering og den indledende produktion.
Som forundersøgelser regnes de aktiviteter, som normalt gennemføres, inden der foretages investeringer i fysiske installationer.
Det kan f.eks. være markedsundersøgelser.
I etableringsfasen og i forbindelse med den indledende produktion vil der eksempelvis kunne ydes tilskud til materialer, lokaler, fremstillingsanlæg/platforme, samt til lønudgifter.
Tilskud vil eventuelt blive uddelt i rater, hvor de senere raters udbetaling vil være betinget af gunstige udfald af forundersøgelser og øvrige indledende aktiviteter.
Eftersom det typisk må antages, at det vil være vanskeligt for ansøgere at sikre sig den øvrige finansiering til den fysiske etablering, før forundersøgelser og lignende er gennemført, vil etableringsstøtte kunne ydes isoleret til forundersøgelser og efterfølgende til den fysiske etablering samt indledende produktion.
Det foreslås i nr. 1, at det er en forudsætning for opnåelse af projektstøtte, at nyhedsmediet formidler selvstændigt journalistisk bearbejdet stof.
Der henvises til bemærkningerne til lovforslagets § 3, stk. 1.
 Det foreslås i nr. 2, at der gives nyhedsmediet seks måneder fra tilsagn om tilskud til at etablere en redaktion, idet der bør gives mulighed for, at nyhedsmediet kan etablere sig professionelt.
Grundtanken om den kritiske redaktionelle masse som adgangskriterium for opnåelse af støtte er som udgangspunkt den samme, som der er anført i bemærkningerne til lovforslagets § 3, stk. 2, nr. 2. Imidlertid anses det for hindrende for projekter om etablering af nye nyhedsmedier at stille krav om tre redaktionelle årsværk, idet ét redaktionelt årsværk anses for tilstrækkeligt til, at et nyetableret nyhedsmedie vil kunne skabe værdi og bidrage til et alsidigt og mangfoldigt medielandskab.
Endvidere er kravet om kun ét redaktionelt årsværk i overensstemmelse med ønsket om større risikovillighed, som er grundlaget for projektstøtten, jf. ovenfor.
 Kravet om mindst ét årsværk er et minimumskrav, hvorfor der intet er til hinder for, at redaktionen kan udvides med flere redaktionelle medarbejdere i projektperioden.
Det foreslås i nr. 3, at der  bortset fra muligheden for et reduceret antal redaktionelle medarbejdere  stilles de samme krav til nyhedsmedier, der får projektstøtte, som til nyhedsmedier, der får redaktionel produktionsstøtte fra hovedordningen.
Kravene skal være opfyldt senest 6 måneder efter tilsagn om tilskud.
Der henvises til bemærkningerne til lovforslagets § 3, stk. 2, nr. 1 og nr. 3-9.
Det foreslås i stk. 3, at tilskudsperioden fastsættes til maksimalt tre år ud fra den betragtning, at etableringen af et nyt, selvstændigt nyhedsmedie skal have en vis indkøringsfase for at kunne finde fodfæste på mediemarkedet.
Imidlertid skønnes det, at en etableringsfase ikke bør have en længere varighed end tre år.
Dette stemmer overens med praksis for det nuværende Dagbladsnævns etableringsstøtte.
Stk. 4 indebærer, at der ikke vil kunne ydes støtte, hvis det vil være klart usandsynligt, at der kommer et levedygtigt medie ud af projektet.
På den anden side er bestemmelsen ikke ensbetydende med at ansøgeren nødvendigvis skal kunne godtgøre, at det eksempelvis vil være meget sandsynligt, at mediet vil blive økonomisk levedygtigt.
Der skal således være en vis sandsynlighed for, at projektet vil kunne medføre etablering af et nyhedsmedie med en økonomisk sund og positiv forretningsplan, således at der ikke gives støtte til projekter, der helt åbenbart ikke forventes at ville kunne lykkes.
Medienævnet vil foretage en konkret vurdering i hver enkelt sag.
I sin vurdering skal Medienævnet medregne nyhedsmediets mulighed for at opnå redaktionel produktionsstøtte.
 Medienævnet vil kunne kræve redegørelser om projektets udvikling.
Medienævnet sikrer bl.a. den forudsatte anvendelse af tilskud til etablering gennem ratevise udbetalinger og kan foretage løbende evalueringer af projekterne.
Der vil i den forbindelse kunne lægges vægt på markedssonderinger og lignende.
Det foreslås i stk. 5, at der ikke kan ydes andre tilskud i henhold til denne lov, før nyhedsmediet er endeligt etableret.
Et nyetableret nyhedsmedie kan således ikke opnå andre tilskud i henhold til loven før udløbet af den projektperiode, hvori der ydes etableringsstøtte.
Det er hensigten med stk. 6 at udnytte hjemlen til, at der fastsættes regler om bl.a. fordeling af tilskud, indsendelse af ansøgninger, ansøgningsfrister, udbetaling af tilskud, regnskabsaflæggelse, revisionsudførelse samt vilkår for tilskud.
Hjemlen skal desuden anvendes til at sikre, at Medienævnet kan udbede sig de oplysninger, som nævnet finder nødvendige for at kunne vurdere, om en ansøger lever op til tilskudskriterierne.
 Det er endelig hensigten, at Medienævnet skal kunne fastsætte det årlige antal ansøgningsrunder, som nævnet finder hensigtsmæssigt, herunder at nævnet kan reservere midler fra den samlede pulje til hver ansøgningsrunde.
Til § 8 I bestemmelsen foreslås det, at der kan ydes tilskud til eksisterende nyhedsmediers udvikling.
Det foreslås i stk. 1, at den gældende støtteordning til omstilling af et eksisterede, selvstændigt nyhedsmedie udvides til også at omfatte udvikling af nyhedsmediet.
Med den nye bestemmelse vil Medienævnet kunne yde tilskud til såvel tilpasning af et nyhedsmedie til forholdene på det eksisterende marked som til udvikling med perspektiv på fremtiden og hermed understøtte den innovative udvikling i mediebranchen.
Der kan desuden ydes tilskud til forundersøgelser af begge typer projekter.
Nyhedsmediet, der støttes, skal have til formål at udgive nyheder af samfundsmæssig og kulturel karakter til offentligheden og dermed medvirke til opfyldelse af lovens formål.
 For at få støtte skal projektet omhandle gennemførelse af omstilling eller udvikling af et eller flere medier med henblik på at fastholde, forbedre eller udvikle produktion og formidling af det redaktionelle indhold eller at gennemføre en omstilling til ny teknologi eller den infrastruktur, som anvendes til formidling af mediers indhold.
Ved udvikling forstås tiltag, der f.eks. understøtter nytænkning og innovation.
Der vil eksempelvis kunne gives tilskud til forsøg med og anvendelse af ny teknologi eller den infrastruktur, som anvendes til formidling af mediers indhold samt til udvikling af de trykte nyhedsmediers internetudgivelser og samspillet mellem internet og tryk.
Bestemmelsen er ikke udtømmende.
 Tilskud til udvikling vil kunne ydes til projekter, som eksempelvis retter sig mod produktudvikling, markedsudvikling og indholdsudvikling eller til projekter, der omfatter gennemførelse af investeringer i opførelse, ombygning, udvidelse og modernisering af anlæg m.v. til fremstilling og formidling af nyhedsmedier.
 Det forventes, at udviklingsprojekter vil være relativt omfattende og normalt vil løbe over et længere stykke tid, men der vil også kunne ydes støtte til projekter af begrænset omfang.
Der er ikke i bestemmelsen fastsat en maksimal støtteperiode for udviklingsprojekter, som det er tilfældet for etableringsstøtte.
Det forudsættes dog, at en treårig periode, som hidtil har været den maksimale periode for omstillingsstøtte for tilskud fra Dagbladsnævnet, fortsat vil være tilstrækkelig til gennemførelse af selv relativt vidtgående projekter.
Medienævnet vil imidlertid, hvis det på grund af særlige forhold godtgøres, at det vil være hensigtsmæssigt, kunne yde støtte i en længere periode.
Støtten må imidlertid ikke få karakter af permanent driftsstøtte.
Viser det sig, at den tildelte udviklingsstøtte ved udløbet af støtteperioden ikke har været tilstrækkelig, vil der alene kunne ydes udviklingsstøtte på ny i den udstrækning, at et eventuelt nyt projekt adskiller sig betydeligt fra det første projekt.
Nyhedsmediet skal sandsynliggøre, at det pågældende projekt kan tilpasse nyhedsmediets aktiviteter til forholdene på markedet eller udvikle nyhedsmediet til den forventede fremtidige situation, som ovenfor beskrevet.
Hertil kommer, at projektet skal kunne bidrage til  dvs. være egnet til at fremme et alsidigt og mangfoldigt udbud af nyheder af samfundsmæssig og kulturel karakter.
Det foreslås i nr. 1, at der stilles krav om, at der i hele projektperioden skal være en redaktion bestående af en ansvarshavende redaktør og redaktionelle medarbejdere, der tilsammen udgør minimum ét årsværk.
Der henvises til bemærkningerne til lovforslagets § 7, stk. 1, nr. 2.
 Det foreslås i nr. 2, at mediet skal opfylde betingelserne i lovforslagets § 3, stk. 1, og stk. 2, nr. 1 og nr. 3-9. Der henvises til bestemmelserne og bemærkningerne hertil.
Udviklingsstøtte kan søges af eksisterende nyhedsmedier, herunder også grupper af nyhedsmedier, der alle opfylder kriterierne for opnåelse af tilskud efter hovedordningen, dog således, at der  modsat hovedordningens krav om tre årsværk  kun stilles krav om, at redaktionen består af ét årsværk i projektperioden.
Med grupper af nyhedsmedier sigtes der til flere medier indenfor den samme medievirksomhed eller fra forskellige medievirksomheder, som går sammen om et stort udviklingsprojekt, der f.eks. kan dreje sig om teknologiudvikling eller en forbedret infrastruktur, som anvendes til formidling af mediers indhold.
Hvis en gruppe af nyhedsmedier eksempelvis i fællesskab søger om tilskud til ét projekt, skal hvert enkelt nyhedsmedie i gruppen opfylde samtlige kriterier i denne bestemmelse.
Der er ikke noget krav om, at nyhedsmedierne modtager produktionsstøtte, når blot kriterierne herfor er opfyldt.
Med stk. 3 foreslås det, at der gives hjemmel til, at kulturministeren kan fastsætte nærmere regler om fordeling af tilskud m.v.
Der henvises til bemærkningerne til lovforslagets § 7, stk. 6.
Til § 9 Bestemmelsen indeholder et krav om egenfinansiering ved opnåelse af tilskud til etablerings- og udviklingsprojekter.
 I stk. 2 foreslås det, at der gives kulturministeren hjemmel til at fastsætte nærmere regler om kravene til egenfinansiering.
Det er hensigten, at der skal gælde et egenfinansieringskrav på mindst 40 pct. ved etableringsstøtte hvis projektet angår fysisk etablering eller indledende produktion.
Der er krav om egenfinansiering for at understøtte bæredygtigheden af det nyetablerede medie, idet det antages dels at ansøger og eventuelle investorer selv har tillid til at mediet vil kunne blive bæredygtigt, dels at en vis grundkapital vil være nødvendig for en fortsat økonomisk bæredygtighed efter projektperioden.
Det er ligeledes hensigten, at Medienævnet skal kunne beslutte at nedsætte egenfinansieringen ved forundersøgelse om etablering til 25 pct., hvis projektet findes i særlig grad at kunne bidrage til at understøtte det danske demokrati, og ansøger ikke selv vil være i stand til at rejse den fornødne finansiering.
Størrelsen af støtten udmåles efter en konkret vurdering af behovet på baggrund af ansøgning om et tilskudsbeløb.
Endvidere er det hensigten, at der for udviklingsprojekter stilles krav om en egenfinansiering på minimum 60 pct.
Der stilles krav om en højere egenfinansiering for udviklingsprojekter end for etableringsprojekter, fordi denne form for støtte kan søges af allerede eksisterende nyhedsmedier, som må forventes at have et vist økonomisk grundlag.
Hertil kommer, at den højere egenfinansieringsgrad signalerer, at der er tale om et projekt, som nyhedsmediet er villig til at bære størstedelen af den økonomiske risiko for, i tillid til at det vil kunne gennemføres med et forventet positivt resultat.
Endelig er det hensigten, at egenfinansieringsgraden for projekter, der har særlig betydning for børn og unge, skal kunne nedsættes til 25 pct., fordi det anses for vigtigt at have opmærksomheden rettet mod fremtidens brugere.
Ud over at der med loven er indført støtte til skrevne internetbaserede nyhedsmedier, som er de unges foretrukne nyhedsmedier, er det vigtigt at understøtte, at børn og unge på linje med ældre mediebrugere lærer og finder det naturligt at anvende nyhedsmedierne til at holde sig orienteret om og deltage i samfundsdebatter, hvilket er med til at understøtte demokratiet.
 Nedsættelsen af egenfinansieringsgraden kan også ske ved projekter, som har særlig betydning for andre grupper i samfundet, f.eks. handicappede, ældre og etniske minoriteter.
Til § 10 Bestemmelsen indeholder en beskrivelse af saneringsstøtten, der kan ydes til trykte nyhedsmedier og til skrevne internetbaserede nyhedsmedier.
Det foreslås i stk.1, at der vil kunne ydes tilskud til sanering, såfremt nyhedsmediet er i akutte økonomiske vanskeligheder, med henblik på at undgå en umiddelbart forestående lukning og dermed give nyhedsmediet mulighed for at foretage nødvendige justeringer, som vil kunne sikre nyhedsmediets umiddelbare overlevelse.
For at et nyhedsmedie kan komme i betragtning til saneringsstøtte, må der være betydelig risiko for, at nyhedsmediet uden støtte må indstille sine aktiviteter og eventuelt gå i betalingsstandsning i løbet af kort tid, og at der ikke vil være reelle muligheder for at tilvejebringe det fornødne økonomiske grundlag fra anden side.
Der er således ikke mulighed for at opnå saneringsstøtte, hvis mediet blot er i økonomiske vanskeligheder og ikke har et rentabelt forretningsgrundlag.
 Det er ikke udelukket, at et nyhedsmedie, der er gået i betalingsstandsning, efter en konkret vurdering kan opnå saneringsstøtte.
 Er nyhedsmediets økonomiske vanskeligheder ikke større eller mere akutte, end at der vil være mulighed for at gennemføre en egentlig omstilling og tilpasning af nyhedsmediet, vil der som udgangspunkt ikke kunne ydes tilskud til sanering.
 Det foreslås, at tildeling af tilskud til sanering forudsætter, at der er en rimelig grund til at antage, at nyhedsmediet vil kunne fortsætte længe nok til, at der kan foretages en kvalificeret vurdering af nyhedsmediet og af mulighederne for dettes videre drift, samt at der kan iværksættes nødvendige initiativer til at sikre nyhedsmediets fortsatte beståen.
Det foreslås i stk. 2, at saneringsstøtte alene kan ydes til nyhedsmedier, som opfylder betingelserne for produktionsstøtte men ikke nødvendigvis får tilskud fra produktionsstøtteordningen.
Der henvises til bemærkningerne til lovforslagets § 3. I øvrigt skal nyhedsmediet medvirke til at fremme formålet med denne lov, jf. lovforslagets almindelige bemærkninger punkt 2.
Det er hensigten, at saneringsstøtten i henhold til EUs statsstøtteregler bliver givet som reversibel redningsstøtte, f.eks. i form af lån eller lånegaranti samt efterfølgende omstruktureringsstøtte.
Saneringsstøtten vil således alene kunne ske i overensstemmelse med EUs rammebestemmelser for statsstøtte til redning af og omstrukturering af kriseramte virksomheder.
Medienævnet vil derfor kun kunne yde saneringsstøtte, når støtten på det relevante tidspunkt er individuelt notificeret for og godkendt af EU-Kommissionen.
Det foreslås i stk. 3, at der gives kulturministeren hjemmel til at fastsætte nærmere regler om tilskud m.v.
Der henvises i øvrigt til bemærkningerne til lovforslagets § 7, stk. 6.
Til § 11 Med bestemmelsen etableres hjemmel til, at kulturministeren kan nedsætte et Medienævn.
Det er hensigten med stk. 1, at nyhedsmedierne skal indsende en ansøgning for at komme i betragtning til at modtage tilskud i henhold til loven.
Som det fremgår af bemærkningerne til de relevante bestemmelser, foreslås det, at kulturministeren bemyndiges til at fastsætte nærmere betingelser for de forskellige tilskudsformer, herunder ansøgningers indhold, ansøgningsfrister, efterfølgende rapportering om midlernes anvendelse m.v.
Det er tillige hensigten, at produktionsstøtteordningen indrettes med en årlig ansøgningsrunde, hvor nyhedsmediet bliver registreret som fast årlig modtager med tilsagn om produktionsstøtte.
Beløbet reguleres årligt i forhold til ansøgers redaktionelle omkostninger opgjort i det seneste regnskab med revisorpåtegning.
Der skal således, når ansøgningen er godkendt, alene indsendes en ansøgning, hvis der sker ændringer hos tilskudsmodtageren i støttegrundlaget.
Ansøgninger om projektstøtte enten i form af etablering eller udvikling skal indsendes inden nærmere angivne ansøgningsfrister.
Der kan løbende ansøges om saneringsstøtte.
 Det foreslås i stk.2, at dokumentationsansvaret for overholdelse af vilkår for tilskud skal påhvile ansøger.
Medienævnet kan bl.a. afkræve tilskudsmodtagerne dokumentation for overholdelse af vilkårene og vil kunne kræve at få forelagt de oplysninger, som nævnet finder nødvendige for at kunne konstatere, om en tilskudsmodtager opfylder vilkårene for tilskuddet.
Det forudsættes, at Medienævnet indretter sit tilsyn, således at tilskudsmodtagerne årligt skal indsende regnskaber og dokumentation for overholdelse af vilkårene m.v.
Herudover vil nævnet på grundlag af den indsendte dokumentation m.v. kunne beslutte at gennemføre nærmere undersøgelser af enkelte modtagere, eventuelt hvis der er tvivl om, hvorvidt vilkårene er overholdt.
Det forudsættes, at nævnet gennemfører stikprøvekontrol, herunder kontrol af tilskudsmodtagere, der ligger på grænsen for opfyldelsen af krav m.v.
En tilskudsmodtager skal opfylde betingelserne for støtte på ansøgningstidspunktet.
Støtten ophører fra det tidspunkt, hvor nyhedsmediet evt. ikke længere opfylder betingelserne.
Medienævnet vil endvidere kunne kræve tilbagebetaling af udbetalt støtte.
Det vil bero på Medienævnets konkrete vurdering, hvorvidt henholdsvis etablerings-, udviklings- samt saneringsstøtte er blevet anvendt efter reglerne.
Efter projektets udløb skal støttemodtageren aflevere en redegørelse for projektets gennemførelse og effekt samt et regnskab over, hvorledes støtten er blevet anvendt.
Medienævnet har dog tillige mulighed for at afkræve dokumentation undervejs i støtteperioden.
 Der henvises i øvrigt til bemærkningerne til lovforslagets § 17.
Til § 12 Bestemmelsen indeholder nærmere regler om Medienævnets beskikkelse og sammensætning.
Det foreslås i stk. 1, at Medienævnet i sit virke skal være uafhængig og ikke kan modtage eller søge instruktion fra den beskikkende eller indstillende myndighed eller organisation.
Kulturministeren har med sin beskikkelse af medlemmerne alene ansvaret for, at nævnets medlemmer og nævnet i sin sammensætning lever op til lovgivningens krav, og at nævnets medlemmer samlet set repræsenterer den ekspertise, der ifølge lovforslagets § 12, stk. 2, skal være til stede i nævnet.
I stk. 2 foreslås de nærmere regler for, hvilken ekspertise nævnet skal besidde, dvs. ekspertise inden for nyhedsformidling, driftsøkonomi, mediemarkedet, journalistisk innovation, medieforbrug samt mediernes demokratiske funktion og teknologiske udvikling.
Desuden forudsættes det, at Medienævnet besidder ekspertise inden for såvel dagblade, specialmedier og internetmedier.
 I relation til den sagkundskab, der skal være repræsenteret i Medienævnet, som har ansvaret for og skal forvalte mediestøtteordningen, lægges betydelig vægt på en bred faglig viden på området, således at nævnet har den indsigt, der er nødvendig for at kunne behandle de indkomne ansøgninger på optimal vis.
 Det fremgår ikke specifikt af bestemmelsen, hvilke medlemmer der skal besidde hvilken ekspertise, idet det essentielle er, at nævnet samlet set besidder den nødvendige ekspertise for at kunne træffe afgørelser i sagerne. Ét medlem vil således kunne dække flere kompetencer, ligesom flere medlemmer vil kunne være i besiddelse af samme kompetence.
 Det foreslås i stk. 3, at formanden skal være jurist, idet det vurderes at være af væsentlig betydning bl.a. under hensyntagen til, at rekursadgangen for nævnets afgørelser er afskåret  ikke kun for så vidt angår skønsudøvelsen  men også for så vidt angår retlige spørgsmål, jf. lovforslagets § 14.
Det foreslås i stk. 4, at to medlemmer udpeges efter indstilling fra brancheorganisationerne Foreningen Danske Medier og Dansk Journalistforbund.
Det er ikke hensigten, at medlemmerne i deres virke i nævnet skal agere som repræsentanter for organisationerne.
Medlemmerne skal således i forbindelse med behandling af ansøgninger alene lægge vægt på kriterier, der fremgår af lovgivningen m.v., og ikke branchepolitiske hensyn, ligesom medlemmerne ikke vil have adgang til at dele fortrolige oplysninger med organisationerne.
Til § 13 Det foreslås, at Kulturministeren fastsætter Medienævnets forretningsorden, og at forretningsordenen forelægges for Medienævnet.
I forretningsordenen kan fastsættes regler for nævnets arbejde, herunder samspillet med sekretariatet, og om forberedelse af og gennemførelse af nævnets møder, f.eks. om det nødvendige fremmøde, for at nævnet kan træffe afgørelse (quorum) m.v.
Hertil kommer også regler om afgørelsernes form og eventuelle offentliggørelse samt mulighed for særlige beføjelser til formanden, eksempelvis formandsafgørelse i hastende sager og ved afslag på ansøgninger, der helt åbenbart ikke kan efterkommes.
Til § 14 Det foreslås, at den administrative rekurs afskæres.
Medienævnets afgørelser vil derfor ikke kunne indbringes for anden administrativ myndighed.
Dette gælder for nævnets skønsudøvelse og retlige spørgsmål.
 Begrundelsen herfor er hensynet til beskyttelse af pressens uafhængighed og ordningens generelle uafhængighed af det politiske system.
 Nævnets afgørelser vil i lighed med andre afgørelser truffet af fagkyndige organer kunne indbringes for Folketingets Ombudsmand eller domstolene.
Til § 15 Det foreslås, at sekretariatsbetjeningen henlægges til Kulturstyrelsen.
Styrelsen er i dag sekretariat for Dagbladsnævnet og de tre fordelingsudvalg til de trykte medier og administrerer de nuværende ordninger.
Styrelsen har således oparbejdet erfaring i administration af statslige støtteordninger og er i besiddelse af den nødvendige mediefaglige ekspertise.
Det er afgørende, at nævnets aktiviteter i alle dets faser varetages uafhængigt.
Styrelsen vil i sin udførelse af sekretariatsopgaver for Medienævnet alene være underlagt nævnet.
Til § 16 Det foreslås, at nævnets årlige rapport forudsættes at omfatte en kvantitativ og kvalitativ beskrivelse af årets aktiviteter, herunder redegørelse for administrationen af tilskudsordningerne samt oversigt over tildelte tilskud.
Til § 17 Det foreslås, at der gives Medienævnet hjemmel til at iværksætte sanktioner.
 Det foreslås i stk. 1, at Medienævnet skal kræve den tildelte støtte helt eller delvist tilbagebetalt samt tilbageholde tilsagn om yderligere støtte, hvis tilskudsmodtager ikke opfylder de betingelser, der er knyttet til støtten, eller ikke gennemfører de forudsatte aktiviteter, eller hvis ansøgeren har afgivet urigtige eller vildledende oplysninger eller har fortiet væsentlige oplysninger i ansøgningen eller i forbindelse med eventuel dokumentation for opfyldelse af vilkår m.v.
Det vil bero på Medienævnets konkrete vurdering, hvorvidt betingelserne for sanktioner er til stede, idet nævnet bl.a. skal lægge vægt på, om et nyhedsmedie bevidst har afgivet urigtige oplysninger m.v.
Såfremt betingelserne for sanktion er til stede, skal Medienævnet træffe afgørelsen i overensstemmelse med ovenstående.
Det foreslås i stk. 2, at Medienævnet kan fastsætte ændrede vilkår for den ydede støtte eller for fremtidig støtte, såfremt en tilskudsmodtager har overtrådt denne lov, bestemmelser fastsat i medfør af denne lov eller af vilkår for tilskud.
Medienævnet kan i den forbindelse stille skærpede krav om aflevering af redegørelser, dokumentation og lignende.
Medienævnet vil eksempelvis kunne skærpe kravene, hvis der er tale om en grov overtrædelse af betingelserne for opnåelse af tilskud, eller hvis et nyhedsmedie gentagne gange har overtrådt betingelserne.
Baggrunden for forslaget om muligheden for at stille skærpede krav er hensynet til den praktiske administration af loven.
Administrationen forventes at ske ved at et medie, der opnår tilskud i en ansøgningsrunde også efterfølgende år vil være tilskudsberettigede, medmindre mediet forhold ændres.
Der er derfor behov for en skærpet sanktionsmulighed, der kan hindre gentagne tilfælde af misbrug f.eks. i forbindelse med tilskudsmodtagers oplysningspligt.
Til § 18 Det foreslås i stk. 1, at loven træder i kraft den 1. januar 2014.
Det foreslås i stk. 2, at der etableres en treårig overgangsordning, hvorfra der kan ydes overgangsstøtte til et nyhedsmedie, der samlet set i den nye produktionsstøtteordning opnår mindre end den støtte, som nyhedsmediet fik i det senest afsluttede tilskudsår i de nuværende ordninger.
Mediet skal således ved overgangen til den nye mediestøtteordning være tildelt tilskud efter lov nr. 570 af 9. juni 2006 om tilskud til distribution af dagblade eller efter lov nr. 271 af 31. marts 2006 om ændring af lov om distributionstilskud til visse periodiske blade og tidsskrifter.
Det er hensigten at etablere en pulje, hvorfra midlerne det første år, dvs. i 2014, fordeles proportionalt med de enkelte nyhedsmediers reducerede støtte.
Overgangsstøtten nedskrives derefter med en tredjedel pr. år i overgangsperioden  den sidste tredjedel nedskrives således i 2016. I 2017 er ordningen fuldt implementeret.
 Lofterne i henhold til § 5, stk. 3 og 4, på maksimalt 35 pct. af de redaktionelle omkostninger, dog højest 17,5 mio. kr. pr. nyhedsmedie, vil ikke gælde tilskud fra overgangsordningen.
 Det foreslås i stk. 3, at lov nr. 576 af 24. juni 2005 om Dagbladsnævnet, lov nr. 271 af 31. marts 2006 om ændring af lov om distributionstilskud til visse periodiske blade og tidsskrifter og lov nr. 570 af 9. juni 2006 om tilskud til distribution af dagblade, og regler, der er fastsat i medfør heraf, ophæves samtidig med lovens ikrafttræden.
Det foreslås i stk. 4, at tilsagn om tilskud og tilskud, der er givet, efter lov nr. 576 af 24. juni 2005 om Dagbladsnævnet, lov nr. 271 af 31. marts 2006 om ændring af lov om distributionstilskud til visse periodiske blade og tidsskrifter og lov nr. 570 af 9. juni 2006 om tilskud til distribution af dagblade eller bestemmelser fastsat i medfør heraf, færdigbehandles af Medienævnet efter de hidtil gældende regler.
Hermed sikres det, at der fortsat kan ske udbetaling af tilskud, regnskabsaflæggelse, revision samt kræves dokumentation for tilskud m.v. efter de gældende regler fsva. de tilsagn om tilskud og tilskud, der er givet.
Det er hensigten med stk. 5, at der gives kulturministeren hjemmel til at fastsætte nærmere regler om overgangsordningen, der etableres for så vidt angår den redaktionelle produktionsstøtte, jf. stk. 2 Til § 19 Det er hensigten, at der senest tre år efter ordningens ikrafttræden, politisk tages stilling til, om der er behov for at revidere ordningen ud fra erfaringerne med administrationen af lovens tilskudsordninger, herunder også den teknologiske indvirken på medieområdet samt udviklingen i markedet og medieforbruget.
Til brug for den politiske stillingtagen gennemføres en evaluering af de i denne lov omfattede tilskudsordninger med henblik på en vurdering af hvorvidt loven fungerer efter hensigten samt om dele af loven eventuelt har medført uhensigtsmæssige virkninger.
Bl.a. er der ikke i loven indført et udgiverloft i ordningen.
Ved evalueringen af loven vil det blive vurderet, hvorvidt det vil være hensigtsmæssigt at fastsætte et sådant loft.
 Der henvises i øvrigt til de almindelige bemærkninger punkt 5.
Til § 20 I bestemmelsen foreslås lovens territoriale gyldighedsområde afgrænset til Danmark, således at loven ikke gælder for Færøerne og Grønland.
 Idet den i loven omhandlede støtteordning har til hensigt at fremme et alsidigt og mangfoldigt udbud af nyheder med henblik på styrkelse af det danske demokrati og den demokratiske debat i Danmark, er det Kulturministeriets vurdering, at lovens territoriale anvendelsesområde ikke bør omfatte Grønland og Færøerne.
 Det bemærkes, at tilsvarende bestemmelser fremgår af de gældende støtteordninger, jf. de almindelige bemærkninger punkt 3.
