 Da der opstod risiko for strejke blandt en færges  

 restaurationspersonale, hvilket ville indebære, at de gældende krav til  

 bemandingen af færgen ikke kunne opfyldes, begærede rederiet pr.
telex til Statens Skibstilsyn bemandingskravene ændret, hvilket blev  

 imødekommet telefonisk samme dag.
Da restaurationspersonalet gik i strejke,  

 nedlagde matroserne også arbejdet under henvisning til at bemandingskravene  

 ikke var opfyldt, idet de ønskede at se en skriftlig godkendelse af de  

 ændrede bemandingskrav.
 De ændrede bemandingskrav fandtes at være gyldigt meddelt forud for  

 matrosernes arbejdsnedlæggelse, men bl.a. under hensyntagen til, at  

 fremgangsmåden ved ændringen i bemandingsfastsættelsen afveg stærkt fra den  

 sædvanlige procedure, fandtes det forståeligt, at matroserne ønskede at se de  

 ændrede bemandingskrav skriftligt dokumenteret.
 Herefter fastsattes ikke bod for arbejdsnedlæggelserne i perioden før  

 den første skriftlige dokumentation for ændringerne af bemandingskravene  

 forelå.
 Ved klageskrift af 30. januar 1987 har Dansk Arbejdsgiverforening for  

 Bilfærgernes Rederiforening for Nordisk Færgefart A/S indklaget Sømændenes  

 Forbund i Danmark for et antal medlemmer af dette forbund for Arbejdsretten i  

 anledning af, at de pågældende medlemmer, der var beskæftiget på rederiets  

 færge m/f »Gelting Syd« i perioden fra den 8. til og med den 11.  

 november 1986 iværksatte overenskomststridige arbejdsnedlæggelser.
 Klagerne har nedlagt påstand om, at de på sagens bilag 1 anførte medlemmer  

 af Sømændenes Forbund i Danmark til Dansk Arbejdsgiverforening betaler en  

 efter rettens skøn fastsat bod for hver time, de pågældende har deltaget i  

 arbejdsnedlæggelserne.
 De indklagede har påstået frifindelse for så vidt angår  

 arbejdsnedlæggelserne den 8. og 9. november 1986 og i øvrigt taget  

 bekræftende til genmæle.
 Sagens nærmere omstændigheder er efter det oplyste følgende:
 Færgen »Gelting Syd«, der normalt besejler ruten Fåborg-Gelting,  

 havde i henhold til Direktoratet for Statens Skibstilsyns skrivelse af 17.  

 februar 1982 på denne rute en driftsbesætning på 15 personer og en  

 sikkerhedsbesætning derudover stigende fra 30 personer ved maksimalt 875  

 passagerer til 34 personer ved maksimalt 986 passagerer.
Færgen besejlede lejlighedsvis ruterne Hundested-Grenå,  

 Juelsminde-Kalundborg og Ebeltoft-Sjællands Odde.
For disse ruter havde  

 Skibstilsynet ved skrivelse af 29. marts 1983 fastsat en driftsbesætning på  

 15 personer og en sikkerhedsbesætning derudover på 17 personer ved maksimalt  

 601 passagerer.
 I begyndelsen af november 1986 opstod der risiko for overenskomststridige  

 arbejdsnedlæggelser blandt færgens restaurationspersonale.  

 Arbejdsnedlæggelserne ville betyde, at kravene til sikkerhedsbesætningen i  

 skrivelsen af 17. februar 1982 ikke kunne opfyldes.
Rederiet, der allerede tidligere skal have overvejet at søge bemandingen  

 efter skrivelse af 29. marts 1983 godkendt også for Fåborg-Gelting ruten,  

 fremsatte den 6. november 1986 efter telefonsamtale med Direktoratet for  

 Statens Skibstilsyn, pr. telex begæring om sådan godkendelse, og fik samme  

 dag telefonbesked om, at begæringen kunne forventes imødekommet.
Den 7.  

 november 1986 nedlagde restaurationspersonalet arbejdet, og sejladsen var  

 indstillet.
Lørdag den 8. november 1986 ville matroserne ikke sejle, da  

 kravene til sikkerhedsbesætning i skrivelserne af 17. februar 1982 ikke var  

 opfyldt.
Skibsfører Henning Møller Thomsen oplyste, at man havde fået kravene  

 til sikkerhedsbesætning efter skrivelsen af 29. marts 1983 godkendt også for  

 Fåborg-Gelting ruten, og disse krav kunne opfyldes.
Skibsføreren fik  

 direktoratets sagsbehandler til telefonisk at bekræfte den ændrede  

 godkendelse over for tillidsmand John Steen Jensen, som imidlertid ønskede at  

 se en skriftlig godkendelse også under hensyn til, at meddelelse om  

 bemandingsfastsættelsen skal forefindes om bord.
 Afgangen fra Fåborg ved middagstid måtte derfor aflyses, og først på  

 eftermiddagen fandt rederiet også at måtte aflyse sejladsen om søndagen.
Lørdag omkring kl. 15 kom direktoratets repræsentant i Svendborg,  

 inspektoratsleder P.
Johansen, til stede og forsynede  

 bemandingsfastsættelsesskrivelsen af 29. marts 1983 med en påtegning,  

 hvorefter den også omfattede Fåborg-Gelting ruten.
 Mandag den 10. november 1986 blev der afholdt fællesmøde.
 Fra referatet anføres:
 »Fra arbejdstagerside kunne man ikke erkende, at der lørdag den 8.  

 november 1986 var tale en overenskomststridig kollektiv arbejdsnedlæggelse,  

 idet sømændenes vægring mod at sejle skyldtes, at rederiet ikke opfyldt de  

 sikkerhedsmæssige forskrifter.
 Arbejdstagerside kunne heller ikke erkende, at der søndag den 9. november  

 1986 var tale om en overenskomststridig kollektiv arbejdsnedlæggelse, idet  

 man gjorde gældende, at sømændene var blevet lockoutet.
 Fra arbejdstagerside erkendte man, at arbejdsnedlæggelsen d.d. er  

 overenskomststridig, og man gav tilsagn om at pålægge sømændene at genoptage  

 arbejdet tirsdag den 11. november 1986 ved normal arbejdstids begyndelse.
Fra arbejdsgiverside fastholdt man, at der var tale om en  

 overenskomststridig kollektiv arbejdsnedlæggelse både den 8. og 9. november  

 1986, idet de sikkerhedsmæssige foreskrifter var opfyldt lørdag den 8., og  

 idet man bestred, at rederiet havde lockoutet sømændene den 9. november  

 1986.« Under domsforhandlingen den 3. maj 1988 er der afgivet forklaring af  

 skibsfører Henning Møller Thomsen og tillidsmand John Steen Jensen, der begge  

 har forklaret om begivenhederne i november 1986, samt af  

 organisationssekretær Mogens Frederiksen, Sømandsforbundet, der har forklaret  

 om den sædvanlige procedure ved bemandingsfastsættelser.
 Klagerne har til støtte for deres påstand anført, at arbejdsnedlæggelserne  

 var overenskomststridige allerede fra lørdag den 8. november 1986, da  

 matroserne fik besked om, at bemandingsreglerne var ændret, således at de  

 kunne opfyldes under sejladsen.
 Bod bør derfor pålægges for hele strejkeperioden.
De indklagede, der ikke har gentaget anbringendet om at være lockoutet den  

 9. november 1986, har til støtte for frifindelsespåstanden anført, at der  

 ikke den 8. november 1986 forelå nogen ny lovlig bemandingsfastsættelse for  

 Fåborg-Gelting ruten, idet en sådan skulle foretages af direktionen for  

 Direktoratet for Statens Skibstilsyn efter en fastlagt procedure bl.a. med  

 høring af de interesserede organisationer.
Hertil kom, at en eventuel ny  

 bemandingsfastsættelse skulle findes om bord på skibet, hvad den ikke gjorde.
 Arbejdsretten skal udtale:
 Direktoratet for Statens Skibstilsyn findes senest den 8. november 1986 om  

 formiddagen gyldigt at have ændret bemandingsfastsættelsen for m/f  

 »Gelting Syd«, således at sejladsen denne sag kunne opfylde de  

 stillede krav.
 Arbejdsvægringen var derefter for så vidt overenskomststridig, hvorved  

 bemærkes, at det formelle forhold, at den nye bemandingsfastsættelse ikke  

 straks fandtes om bord, ikke findes at kunne berettige en arbejdsvægring.
Fremgangsmåden ved ændringer i bemandingsfastsættelsen afveg imidlertid  

 stærkt fra den sædvanlige procedure ved bemandingsfastsættelsen, og under  

 hensyn hertil, og under hensyn til den situation, der var opstået på grund af  

 restaurationspersonalets strejke, er det forståeligt, at de indklagede  

 besætningsmedlemmer ønskede at se den ændrede bemandingsfastsættelse  

 skriftligt dokumenteret, før sejladsen blev genoptaget.
Sådan dokumentation  

 forelå først den 8. november 1986 hen på eftermiddagen, da rederiet allerede  

 havde aflyst også sejladsen den 9. november 1986.
 Der finder herefter ikke at burde ikendes bod for disse to dages  

 vedkommende, men alene for strejketimerne den 10. og 11. november 1986.
 Efter omstændighederne findes sagens omkostninger at burde fordeles,  

 således at hver part betale halvdelen.
 T h i k e n d e s f o r r e t :
 Til Dansk Arbejdsgiverforening betaler de på sagens bilag 1 anførte  

 medlemmer af Sømændenes Forbund i Danmark en bod på 20 kr. for hver time, de  

 har deltaget i arbejdsnedlæggelser i dagene den 10. og 11. november 1986,  

 medens de i øvrigt frifindes.
 I sagsomkostninger til Arbejdsretten betaler hver af parterne 1.000 kr.
 (* 1) Henvisninger: Per Jacobsen s.485, Christensen Kommentar s.69, K  

 86.456 (A1987 s.116).
