Klage over to indslag, TV 2 i oktober 1988 havde bragt i Nyhederne,  

 med anmodning om berigtigelse.
Ikke grundlag herfor, da det i de to indslag  

 gentagne fejlcitat i den sammenhæng, det var bragt, var af underordnet  

 betydning.
Ved skrivelse af 18. oktober 1988 til TV 2 klagede Privatklinikken over to  

 indslag bragt i Nyhederne den 12. og 14. oktober 1988. Klagen vedrørte blandt  

 andet det forhold, at Samuel Rachlin i begge indslag udtalte, at formanden  

 for organisationen af plastickirurger, overlæge Mogens Thomsen, sagde, at han  

 havde set eksempler på, at klinikken maltrakterer sine patienter.
Klageren  

 anmodede om en berigtigelse af forholdet.
Til støtte herfor blev anført, at  

 overlæge Mogens Thomsen i interviewet kun omtalte en patient, at det er  

 udokumenteret, at Privatklinikken ikke har foretaget en korrekt behandling af  

 patienterne, og at det aldrig er konstateret, at klinikken skulle have  

 foretaget fejloperationer, eller at klinikkens arbejde ikke mindst har været  

 af den standard, der er fastsat af Sundhedsstyrelsen.
Redaktionschef Allan  

 Silberbrandt, TV 2 i Danmark, afviste ved skrivelse af 21. november 1988 at  

 berigtige forholdet.
Dette blev begrundet med, at overlæge Mogens Thomsens  

 udtalelse i indslaget den 12. oktober 1988 blev gentaget i indslaget den 14.  

 oktober 1988 på en sådan måde, at ingen kunne være i tvivl om, at sagen  

 drejede sig om en enkelt patient, og at Niels-Ole Bohn fra Privatklinikken  

 fik rigelig lejlighed til at tilbagevise overlæge Mogens Thomsens påstand.
Ved skrivelse af 24. november 1988 til TV 2 påklagede Privatklinikken  

 redaktionschefens afgørelse.
Der blev i skrivelsen navnlig henvist til, at  

 Samuel Rachlin i begge indslag sagde, at overlæge Mogens Thomsen havde  

 udtalt, at han havde set eksempler på, at Privatklinikken maltrakterer sine  

 patienter.
Direktøren for TV 2 i Danmark svarede den 18. januar 1989, at han kunne  

 tiltræde redaktionschef Allan Silberbrandts svar af 21. november 1988. TV 2  

 var opmærksom på at Privatklinikken havde udtaget stævning mod overlæge  

 Mogens Thomsen, og at Den Almindelige Danske Lægeforening havde henledt  

 Sundhedsstyrelsens opmærksomhed på Privatklinikken for at få undersøgt,  

 hvorvidt Privatklinikken overholder lovgivningen vedrørende udøvelse af  

 lægegerning.
TV 2 ville til sin tid følge indslagene op og underrette  

 offentligheden om udfaldet af de to verserende sager.
Direktøren fandt ikke  

 for nærværende grundlag for noget dementi endsige nogen økonomisk  

 kompensation.
Ved skrivelse af 14. februar 1989 påklagede Privatklinikken den af  

 direktøren for TV 2 trufne afgørelse til Radionævnet.
Det blev heri  

 præciseret, at påstanden om berigtigelse begrundedes med, at TV 2  

 selvstændigt har fremsat den urigtige sigtelse, at klinikken maltrakterer  

 patienter, og udbredt de af overlæge Mogens Thomsen fremsatte usande  

 sigtelser om, at en patient var svært maltrakteret.
Direktøren for TV 2 i Danmark har ved skrivelse af 1. marts 1989 til  

 Radionævnet anført, at overlæge Mogens Thomsen i interviewet alene omtaler en  

 patient, der har konsulteret ham, at overlægen ikke overfor TV 2's  

 medarbejder har omtalt flere eksempler, og at det således ikke er korrekt,  

 når overlægen i nyhederne citeres for at have set flere eksempler på, at  

 Privatklinikken har fejlbehandlet patienter.
Da det imidlertid klart af  

 interviewet med overlægen fremgår, at han alene udtaler sig om et enkelt  

 tilfælde, er det TV 2's vurdering, at fejlcitatet, i den sammenhæng det er  

 bragt, er af uvæsentlig betydning.
TV 2 afventer udfaldet af retssagen anlagt  

 mod overlægen samt Sunhedsstyrelsens undersøgelse.
TV 2 vil underrette  

 offentligheden om afgørelserne i disse sager.
TV 2 finder ikke, at der for  

 nærværende er grundlag for at bringe et dementi.
 Radionævnet skal udtale:
 Samuel Rachlins i de to påklagede indslag gentagne fejlcitat er i den  

 sammenhæng, det er bragt, af så underordnet betydning, at der ikke er  

 grundlag for berigtigelse heraf.
