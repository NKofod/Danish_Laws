 Udtalt over for Skattedepartementet, at der ved videregivelsen af  

 oplysninger om personnummer, trækprocent, fradrag m.v. over samtlige  

 medlemmer af en arbejdsløshedskasse og ikke kun for medlemmer, til hvilke  

 arbejdsløshedskassen udbetalte dagpenge med tilbageholdelse af A-skat, var  

 sket overtrædelse af forskrifterne for Det centrale Skatteyderregister  

 Ligningsdelen, § 29, stk. 1, jf. forskrifternes bilag 2, pkt. 2. Henstillet,  

 at proceduren i forbindelse med udlevering af skattekortoplysninger ændres  

 således, at der opnås en højere grad af sikkerhed for, at der kan rekvireres  

 oplysninger om personer, der aktuelt er indeholdeholdelsespligtige.
 Foranlediget af omtale i dagspressen hvoraf det fremgik,  

 at Statsskattedirektoratet havde videregivet oplysninger om personnummer,  

 trækprocent, fradrag m.v. fra Det centrale Skatteyderregister - Ligningsdelen  

 (CSR-L) til en fagforening for samtlige foreningens ca. 18.000 medlemmer,  

 anmodede Registertilsynet Statsskattedirektoratet om en udtalelse.
Statsskattedirektoratet oplyste, at man efter rekvisition havde  

 videregivet skattekortoplysninger for indkomståret 1986 for 19.018 personer  

 til fagforeningens servicebureau.
Oplysningerne var videregivet med hjemmel i  

 kildeskattelovens § 48, stk. 8, hvorefter skattemyndighederne kan meddele den  

 indeholdelsespligtige de oplysninger, der fremgår af skattekortet, samt med  

 hjemmel i § 29 i forskrifterne for CSR-L, hvorefter oplysninger om bestemte  

 personer kan videregives til private virksomheder m.v., der i henhold til lov  

 eller aftale medvirker ved løsning af skattemyndighedernes opgaver, og som er  

 nødvendige i den modtagne virksomheds arbejde for det offentlige.
Ordningen  

 administreres ved at den indeholdelsespligtige eller dennes servicebureau  

 indsender en blanket til Statsskattedirektoratet til rekvisition af  

 skattekortoplysninger.
Statsskattedirektoratet stiller som krav, at anmodning  

 om tilslutning til ordningen hvert år indsendes af den indeholdelsespligtige  

 eller dennes servicebureau, hvorefter der tildeles et brugernummer.  

 Rekvirenten skal endvidere afgive en erklæring om kun at rekvirere  

 oplysninger, der anvendes i forbindelse med skattetræk.
 Den pågældende fagforening bekræftede over for Registertilsynet at have  

 modtaget de omhandlede oplysninger vedrørende 19.018 personer, der svarede  

 til det totale antal medlemmer af foreningens arbejdsløshedskasse, samt at  

 arbejdsløshedskassen på daværende tidspunkt havde ca. 1.000 ledige medlemmer.
 Da der således var tale om videregivelse af oplysninger for samtlige  

 medlemmer af arbejdsløshedskassen og ikke kun for medlemmer, til hvilke  

 arbejdsløshedskassen udbetalte dagpenge med tilbageholdelse af A-skat,  

 anmodede Registertilsynet Skattedepartementet om en redegørelse for, hvorvidt  

 en arbejdsløshedskasse er indeholdelsespligtig for medlemmer, som  

 arbejdsløshedskassen ikke udbetaler dagpenge til, samt hvorvidt  

 skattekortoplysninger for de af en arbejdsløshedskasses medlemmer, som ikke  

 får udbetalt dagpenge, kan anses for oplysninger, som er nødvendige for en  

 arbejdsløshedskasses arbejde for det offentlige.
Skattedepartementet oplyste i den forbindelse, at indeholdelsespligten  

 kun består i forhold til de personer, som modtager A-indkomst.
En  

 arbejdsløshedskasse er således ikke indeholdelsespligtig for medlemmer, til  

 hvilke den ikke udbetaler dagpenge.
Der er derfor ikke i medfør af den  

 omhandlede bestemmelse i kildeskattelovens § 48, stk. 8, hjemmel til at  

 meddele en arbejdsløshedskasse skattekortoplysninger, som vedrører disse  

 medlemmer.
Endvidere fandt Skattedepartementet, at en arbejdsløshedskasses  

 pligter over for skattemyndighederne kan opfyldes, uden at der meddeles  

 arbejdsløshedskassen skattekortoplysninger for de af medlemmerne, som ikke  

 får udbetalt dagpenge.
Skattedepartementet oplyste endelig, at man ville  

 anmode Statsskattedirektoratet om at præcisere over for de  

 indeholdelsespligtige, at disse alene må rekvirere skattekortoplysninger  

 vedrørende personer, for hvilke arbejdsgiveren aktuelt er  

 indeholdelsespligtig.
Skattedepartementet præciserede dog,  

 at Statsskattedirektoratet ikke har mulighed for at kontrollere, om de  

 rekvirerede skattekortoplysninger faktisk vedrører ledige medlemmer.
Registertilsynet udtalte i den anledning over for Skattedepartementet, at  

 der ved videregivelsen af de pågældende oplysninger til den omhandlede  

 fagforening var sket overtrædelse af forskrifterne for CSR-L, § 29, stk. 1,  

 jf. forskrifternes bilag 2, pkt. 2, hvorefter der til indeholdelsespligtige  

 må videregives skatteoplysninger om ansatte, idet der dog kun må ske  

 videregivelse af oplysninger, som er nødvendige for den modtagende  

 virksomheds arbejde for det offentlige.
Registertilsynet tog endvidere til  

 efterretning, at man ville anmode Statsskattedirektoratet om at indskærpe de  

 gældende regler over for de indeholdelsespligtige og henstillede, at det i  

 den omhandlede blanket præciseres, at arbejdsgiveren med sin underskrift  

 forpligter sig til kun at rekvirere skattekortoplysninger om personer, for  

 hvilke arbejdsgiveren aktuelt er indeholdelsespligtig.
 Registertilsynet bemærkede endvidere, at den etablerede procedure for  

 udlevering af skattekortoplysninger efter tilsynets opfattelse måtte anses  

 for mindre hensigtsmæssig, når proceduren ikke i alle tilfælde giver mulighed  

 for kontroller, der sikrer overholdelse af registerforskrifternes  

 bestemmelse.
Registertilsynets årsberetning 1986 s. 40. Lov nr. 294 af 8. juni 1978 er  

 ændret.
Der henvises til lovbekendtgørelse nr. 621 af 10. februar 1987 §§ 16  

 og 17.
