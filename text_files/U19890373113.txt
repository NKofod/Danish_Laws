En virksomhed erkendte at have brudt en overenskomst med  

 Murerforbundet ved at have ladet et arbejde med oplægning af cementtagsten  

 udføre uden at anvende faglært arbejdskraft.
For dette overenskomstbrud  

 idømtes virksomheden en bod på 10.000 kr.
 Dommere: Ole Espersen, Agnete Halmind, Arnold Hansen, Henrik Lind,  

 Mundt (retsformand), Sløk og Margit Vognsen.
 Under denne sag har Landsorganisationen i Danmark for Murerforbundet i  

 Danmark indklaget Dansk Arbejdsgiverforening for Mogens Christiansen  

 Entreprenørfirma ApS, Borup, for Arbejdsretten for overenskomstbrud.
 Sagens omstændigheder er følgende:
 Den indklagede virksomhed har ved overenskomst af 5. november 1982  

 tiltrådt den mellem Murerforbundet i Danmark og Centralforeningen af  

 Murermestre i Danmark, nu Murerfagets Arbejdsgivere, til enhver tid gældende  

 overenskomst. § 10, stk. 3, i denne overenskomst er sålydende:
»To eller flere mestre kan ikke samarbejde på et stykke arbejde, uden  

 at de alle er medunderskrivere af entreprisekontrakten.
Herfra dog undtaget  

 arbejder, hvor en underentreprenør eller et specialfirma alene antager  

 murersvende og murerlærlinge.........til arbejdets udførelse.« Virksomheden udførte i perioden ca. 30. november-20. december 1987 som  

 underentreprenør for Murerfirmaet Hansen & Andersen A/S, Næstved, arbejde  

 med oplægning af cementtagsten på arbejdspladsen »Supermarked ved  

 stationen i Karise.« Der anvendtes ved arbejdets udførelse ufaglært  

 arbejdskraft.
 Der er mellem Specialarbejderforbundet i Danmark og Murerforbundet i  

 Danmark den 31. marts 1981 underskrevet et protokollat af følgende indhold:
 »Tagarbejde udført med tegltagsten af forskellig form må uanset  

 bindemiddel eller oplægning med folieunderlag uden understrygning betragtes  

 som arbejde henhørende under murerfaget.
Tagarbejde udført med de gænse målnøjagtige fabriksfremstillede typer af  

 betontagsten og med anvendelse af andre binde- og tætningsmidler end mørtel  

 betragtes af organisationerne som fællesarbejde.« Den 1. oktober 1982 sendte Mogens Christiansen følgende skrivelse til sine  

 kunder og forretningsforbindelser:
»Vi har blandt andet for at konsolidere os og som følge af  

 faggrænsestridigheder foretaget nogle ændringer i vort firma M.C.E.
Tage ApS.
 Vort firma er herefter opbygget som følger:
 Moderselskab:
 Mogens Christiansen Holding A/S.
(oprindelig Mogens Christiansen Entreprise ApS/M.C.E.
Tage ApS).
 Datterselskaber:
M.C.E.
Tage A/S.
 Mogens Christiansen Entreprenørfirma ApS.
Mogens Christiansen Holding A/S vil fortrinsvis beskæftige sig med  

 finansiering, medens der fra M.C.E.
Tage A/S drives entreprenør- og  

 tagdækkervirksomhed.
Mogens Christiansen Entreprenørfirma ApS vil ligeledes beskæftige sig med  

 entreprenør- og tagdækkervirksomhed, men her fortrinsvis, hvor der er tale om  

 oplægning af teglsten og, hvor der således fagforeningspolitisk stilles krav  

 om, at arbejdet udføres af murersvende.« Som nævnt tiltrådte den indklagede virksomhed - Mogens Christiansen  

 Entreprenørvirksomhed ApS - den 5. november 1982 overenskomst med  

 Murerforbundet.
 Da Murerforbundet ved den stedlige fagforening gjorde gældende, at  

 virksomheden havde overtrådt overenskomsten ved at anvende ufaglært  

 arbejdskraft til udførelse af det omhandlede arbejde, hvorved der var  

 unddraget murersvende et til 13.825,56 kr. opgjort beløb, blev der den 14.  

 januar 1988 afholdt mægling i sagen, uden at enighed kunne opnås.
Ved en den 17. marts 1988 afsagt voldgiftskendelse blev Hansen &  

 Andersen A/S for overtrædelse af overenskomstens § 10, stk. 3, ikendt en bod  

 på 1.000 kr.
I kendelsen er det anført, at  

 underentreprenøren, Mogens Christiansen, var blevet bedt om at anvende  

 murersvende til arbejdet.
På et afholdt fællesmøde den 18. oktober 1988 erkendte den under  

 nærværende sag indklagede virksomhed, at der var tale om et overenskomstbrud  

 fra virksomhedens side.
Enighed om bodsspørgsmålet kunne ikke opnås.
 Klagerne har nedlagt følgende endelige påstande:
 Den indklagede virksomhed har brudt gældende overenskomsts § 10, stk. 3.
 Den indklagede virksomhed betaler til Murerforbundet i Danmark en efter  

 Arbejdsrettens skøn fastsat bod.
 Indklagede har for Arbejdsretten ligesom på fællesmødet erkendt, at den  

 indklagede virksomhed har brudt overenskomstens § 10, stk. 3, men nedlagt  

 påstand om, at bod for denne overenskomstovertrædelse skal bortfalde,  

 subsidiært at der kun pålægges en mindre ordensbod for overtrædelsen.
Entreprenør Mogens Erik Christiansen har for Arbejdsretten forklaret, at  

 den indklagede virksomhed videreoverdrog det tagarbejde, der er tale om, til  

 M.C.E.
Tage A/S.
Dette selskab har ikke overenskomst med Murerforbundet.
Han  

 erindrede ikke, om han af hovedentreprenøren havde modtaget nogen opfordring  

 til at anvende murersvende ved arbejdets udførelse.
Klagerne har anført, at den indklagede virksomhed var vel bekendt med, at  

 der i et tilfælde som det foreliggende til arbejdets udførelse kun måtte  

 antages murersvende og murerlærlinge, når arbejdet udførtes i underentreprise  

 for et murerfirma.
Klagerne har for så vidt angår bodens størrelse henvist  

 til, at Arbejdsretten ved dom af 7. september 1989 i en lignende sag (88.353)  

 har fastsat boden til 10.000 kr.
Indklagede har anført, at der kun er tale om et mindre overenskomstbrud,  

 der ikke bør have nogen bodsfølge.
I hvert fald kan der efter indklagedes  

 opfattelse kun blive tale om en mindre ordensbod i lighed med den ved  

 voldgiftskendelsen fastsatte.
Der er tale om arbejde, som murere ikke har  

 eneret på at udføre.
Der er, som det fremgår af grænseaftalen mellem  

 Specialarbejderforbundet og Murerforbundet, tale om  

 »fællesarbejde«, oplægning af målfaste tagsten. § 10, stk. 3, i  

 overenskomsten er ikke ganske klar, så en misforståelse af overenskomsten på  

 dette punkt er undskyldelig.
 Arbejdsretten skal udtale:
Klagernes påstand om, at den indklagede virksomhed har brudt § 10, stk. 3,  

 i den indgåede overenskomst, vil i overensstemmelse med indklagedes  

 erkendelse være at tage til følge.
Den indklagede virksomhed findes ved dette  

 overenskomstbrud at have forskyldt bod, hvis størrelse efter alt foreliggende  

 findes at kunne fastsættes til 10.000 kr.
Boden tilfalder Murerforbundet i  

 Danmark.
 I sagsomkostninger til Arbejdsretten findes indklagede at burde betale  

 2.000 kr.
 T h i k e n d e s f o r r e t :
 Mogens Christiansen Entreprenørfirma ApS har brudt § 10, stk. 3, i den  

 for firmaet gældende overenskomst med Murerforbundet i Danmark og betaler  

 inden 14 dage 10.000 kr. i bod til forbundet.
 Indklagede betaler inden samme frist 2.000 kr. i sagsomkostninger til  

 Arbejdsretten.
