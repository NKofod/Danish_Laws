 Lov af 24. maj 1989 om ændring af lov om retsafgifter træder i kraft dagen  

 efter bekendtgørelsen i Lovtidende og finder herefter ifølge bemærkningerne  

 til lovforslaget anvendelse i alle tilfælde, hvor afgiftspligt efter  

 retsafgiftsloven indtræder denne dag eller senere.
Den nye berammelsesafgift, som er indført ved lovens § 1, nr. 1, udgør 1/5  

 af den efter retsafgiftslovens § 1, stk. 1, betalte afgift, og afgiftspligten  

 indtræder, når anmodning om berammelse til domsforhandling fremsættes, jf.  

 lovens § 1, nr. 4. Såfremt retten træffer beslutning om berammelse af  

 domsforhandling uden begæring fra en af sagens parter, indtræder  

 afgiftspligten ved berammelsen.
Der skal således svares berammelsesafgift  

 også i verserende borgerlige sager, som ikke er berammet til domsforhandling  

 før lovens ikrafttræden.
Det er Justitsministeriets opfattelse, at afgiften i  

 disse tilfælde udgør 1/5 af den afgift, som er betalt efter den nugældende  

 bestemmelse i retsafgiftslovens § 1.
Opmærksomheden henledes på, at loven ophæver de gældende bestemmelser om  

 afgiftsfritagelse for statsinstitutioner m.v.
Det bemærkes i den forbindelse,  

 at de udskrifter, der ved afsigelse af dom i en straffesag som hidtil  

 udfærdiges af retten uden begæring til akten samt til politiets brug ved  

 forkyndelse m.v. ikke er afgiftspligtige efter retsafgiftslovens § 48. Det  

 samme gælder Centralregistret for Testamenters besvarelse af en forespørgsel  

 fra en skifteret og den testamentsgenpart, som rekvireres til brug ved  

 skifterettens afgørelse om boets behandling.
 Det bemærkes endelig, at bestemmelsen i retsafgiftlovens § 50, stk. 3, ved  

 lovens § 1, nr. 29, er ophævet.
Der udarbejdes ny bekendtgørelse af retsafgiftsloven, som senere vil blive udsendt.
 P.M.V.
 E.B.
Nina Koch fm.
