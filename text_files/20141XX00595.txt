Skriftlig fremsættelse (25. februar 2015) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om anlæg af en jernbanestrækning København-Ringsted over Køge (Bemyndigelse til etablering af niveaufri udfletning ved Ny Ellebjerg med dertilhørende anlæg) (Lovforslag nr.
L 143) Lovforslaget skal ses på baggrund af den politiske aftale »En moderne jernbane  udmøntningen af Togfonden DK« den 14. januar 2014 mellem den daværende regering (Socialdemokraterne, Socialistisk Folkeparti og Radikale Venstre), Dansk Folkeparti og Enhedslisten, hvorved der er truffet beslutning om at etablere en niveaufri udfletning ved Ny Ellebjerg med dertilhørende anlæg.
Den niveaufri udfletning kan anlægges for 357 mio. kr., som påtænkes finansieret af Togfonden DK.
Lovforslaget bidrager til at reducere trafikale konflikter mellem Øresundsbanen og Den nye bane København-Ringsted ved at etablere en niveaufri krydsning af de to baner ved Ny Ellebjerg.
Den niveaufri udfletning vil skabe mulighed for bedre regularitet og mere fleksible køreplaner.
Den er samtidig en forudsætning for etablering af Ring Syd-projektet, der omfatter etablering af en ny hurtig togforbindelse for fjern- og regionaltog til Københavns Lufthavn via Ny Ellebjerg Station.
Lovforslaget indebærer, at transportministeren bemyndiges til at etablere en niveaufri udfletning, som anlægges mellem Ny Ellebjerg Station og Vigerslev Allé Station i form af et dæmningsanlæg og 2 jernbanebroer over henholdsvis Den nye bane København-Ringsted og Vigerslev Allé. Mellem broen over Vigerslev Allé og i området ved H/F Danshøj og H/F Dan erstattes dæmningsanlægget med en lodret spunsvæg.
Der er dermed ikke behov for at ekspropriere kolonihaver i forbindelse med etablering af anlægget.
 Anlægsaktiviteterne forventes gennemført i 2017-2018, så anlægget står klar samtidig med, at Den nye bane København  Ringsted planlægges åbnet i slutningen af 2018. Den niveaufri udfletning ibrugtages i forbindelse med Signalprogrammets udrulning i 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
