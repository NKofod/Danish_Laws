 Efter afholdt licitation indgik Ribe amts trafikselskab (RAT) 30/3  

 kontrakt med selskabet R om overtagelse af bybusdriften i Esbjerg.
Herefter købte R de busser, som kommunen hidtil havde anvendt, samt  

 andet materiel.
Rutenettet blev lagt om i forbindelse med R's overtagelse af  

 driften.
Der blev anlagt sag ved Arbejdsretten om, hvorvidt  

 virksomhedsoverdragelsesloven fandt anvendelse på R's overtagelse af  

 busdriften.
Arbejdsgiversiden påstod herunder frifindelse bl. a. for  

 påstanden om, at de hidtidige overenskomster skulle efterleves.
Subsidiært  

 påstod arbejdsgiversiden frifindelse for nogle nedlagte bodspåstande, idet  

 man anerkendte at skulle respektere gældende ansættelsesvilkår, indtil  

 overenskomsten kunne opsiges, eller til udløb.
Arbejdsretten fastslog, at virksomhedsoverdragelsesloven er præceptiv,  

 hvorfor forskellige tilkendegivelser fra kommunen, RAT og R om lovens  

 anvendelighed var uden betydning for spørgsmålet herom.
Loven fandtes  

 anvendelig i det foreliggende tilfælde, da busdriften naturligt måtte  

 betegnes som en »virksomhed« i virksomhedsoverdragelseslovens  

 forstand, uanset hvem der forestod driften, da det var uden betydning for  

 lovens anvendelse, om den overførsel af virksomheden, der resulterede i et  

 arbejdsgiverskifte, var baseret på en direkte kontraktsrelation mellem  

 erhververen og den tidligere indehaver, da det afgørende var indholdet af den  

 indgåede aftale og ikke den måde, hvorpå den var blevet til (her ved  

 licitation) og da virksomheden uanset det ændrede rutenet m.v. måtte anses  

 for identisk med den hidtidige virksomhed.
Arbejdsgiversidens subsidiære  

 påstand afvistes, idet en stillingtagen til påstanden savnede den fornødne  

 aktualitet.
R og arbejdsgiverforeningen frifandtes for en bodspåstand i  

 medfør af arbejdsretslovens § 12, stk. 2, da tvisten antoges at vedrøre et i  

 hidtidig praksis uafklaret og meget tvivlsomt spørgsmål.
 Tvisten havde givet anledning til arbejdsnedlæggelser fra 1/6-94.
Fællesmøde blev afholdt 2/6, hvor man fra lønmodtagerorganisationernes  

 side gav tilsagn om at pålægge arbejderne at genoptage arbejdet senest 3/6.  

 Strejken fortsatte dog, og i et forberedende møde i Arbejdsretten 10/6-94  

 blev det påny erkendt, at strejken var overenskomststridig, og der blev påny  

 givet arbejderne pålæg om straks at genoptage arbejdet.
Efter  

 domsforhandlingen 17/6 blev der givet nyt pålæg om arbejdets genoptagelse.  

 Arbejderne frifandtes for bod for tiden til og med 10/6, hvorimod de for  

 tiden herefter idømtes en bod på 27 kr. pr.
strejketime til og med den 17/6, og 47 kr. pr. strejketime herefter og  

 indtil arbejdet blev genoptaget.
Fagforbundet blev frifundet for en påstand  

 om bod i anledning af nogle udtalelser, som en fagforeningsformand måtte være  

 fremkommet med, og som i følge arbejdsgiversiden havde bidraget til at holde  

 konflikten ved lige.
1. Efter afholdt licitation indgik Ribe amts trafikselskab (RAT) den 30.  

 marts 1994 kontrakt med Ri-Bus A/S, Brørup, om overtagelse af bybusdriften i  

 Esbjerg, der hidtil havde været varetaget af Esbjerg Kommune i henhold til  

 kontrakt herom med RAT.
Overtagelsen, der skete med virkning fra den 29. maj  

 1994, har givet anledning til, at der mellem Landsorganisationen i Danmark  

 for Specialarbejderforbundet i Danmark og Dansk Arbejdsgiverforening for  

 Rutebilejernes Arbejdsgiverforening for Ri-Bus A/S er opstået tvist om,  

 hvorvidt den skete overtagelse af bybuskørslen er omfattet af loven om  

 lønmodtageres retsstilling ved virksomhedsoverdragelse, hvilket Ri-Bus A/S  

 bestrider.
Tvisten herom er blevet indbragt for Arbejdsretten som hastesag  

 ved klageskrift af 25. maj 1994 (sag nr. 94.227).
Tvisten har givet anledning til, at en række medlemmer af  

 Specialarbejderforbundet i Danmark den 1. juni 1994 etablerede en erkendt  

 overenskomststridig arbejdsnedlæggelse, som på tidspunktet for  

 domsforhandlingen i Arbejdsretten den 17. juni 1994 fortsat var løbende, og  

 som - sammen med en iværksat blokade af Ri-Bus A/S' garageanlæg uden for  

 Esbjerg - har bevirket, at bybuskørslen i Esbjerg har været indstillet siden  

 nævnte dato.
Sagen herom er blevet indbragt for Arbejdsretten ved klageskrift  

 af 7. juni 1994 (sag nr. 94.249).
 I et forberedende retsmøde den 10. juni 1994 blev de to sager berammet til  

 domsforhandling under et, og der blev samtidig givet de strejkende pålæg om  

 straks at genoptage arbejdet.
 2. I sag nr. 94.227 har Landsorganisationen i Danmark for  

 Specialarbejderforbundet i Danmark nedlagt følgende påstande:
 1. Indklagede, Ri-Bus A/S, tilpligtes at efterleve gældende overenskomst  

 mellem Specialarbejderforbundet i Danmark og Kommunernes Landsforening.
 2. Indklagede tilpligtes til Specialarbejderforbundet i Danmark at betale  

 en efter rettens skøn fastsat bod.
 3. Rutebilejernes Arbejdsgiverforening har delagtiggjort sig i det  

 overenskomststridige forhold, og tilpligtes derfor til  

 Specialarbejderforbundet i Danmark at betale en efter rettens skøn fastsat  

 bod.
 Dansk Arbejdsgiverforening for Rutebilejernes Arbejdsgiverforening og  

 denne for Ri-Bus A/S har påstået frifindelse, subsidiært frifindelse for de  

 nedlagte bodspåstande, idet man anerkender at skulle respektere gældende  

 ansættelsesvilkår, indtil overenskomsten kan opsiges, eller til udløb.
 Over for den subsidiære påstand har klagerne påstået afvisning, subsidiært  

 frifindelse.
 Esbjerg Kommune er som biintervenient indtrådt i sagen til støtte for  

 klagerne.
 I sag nr. 94.249 har Dansk Arbejdsgiverforening for Rutebilejernes  

 Arbejdsgiverforening for Ri-Bus A/S nedlagt følgende påstande:
 1. De indklagede arbejdstagere tilpligtes straks at genoptage arbejdet.
 2. De indklagede arbejdstagere betaler til Dansk Arbejdsgiverforening en  

 efter rettens skøn fastsat bod for hver time, de pågældende har deltaget i  

 arbejdsnedlæggelser fra den 1. juni 1994.
 3. Organisationsansvar gøres gældende over for indklagede,  

 Specialarbejderforbundet i Danmark, som betaler en bod fastsat efter rettens  

 skøn.
Landsorganisationen i Danmark for Specialarbejderforbundet i Danmark for  

 et antal medlemmer af dette forbund har taget bekræftende til genmæle over  

 for påstand 1. Over for påstand 2 har de påstået bodsfritagelse, subsidiært  

 at der alene idømmes de indklagede arbejdstagere en mild bod.
Over for  

 påstand 3 har de påstået frifindelse.
3. Af sagen fremgår, at Esbjerg Kommune, der som nævnt hidtil havde  

 varetaget driften af bybusruterne, ikke ønskede at fortsætte hermed efter  

 udløbet af kontrakten herom med RAT, der herefter var forpligtet til at  

 overtage kommunens bybusser.
Problemerne i forbindelse hermed og med  

 personalets retsstilling under en eventuel ny entreprenør blev drøftet mellem  

 medarbejdere fra kommunen og RAT den 19. oktober 1993 og fulgt op af en  

 skrivelse af 28. oktober 1993 fra den daværende borgmester til RAT, hvori det  

 hedder bl.a.:
 »Der har den 19. oktober 1993 været afholdt møde mellem medarbejdere  

 fra Esbjerg kommune og trafikselskabet med henblik på tilrettelæggelsen af  

 den praktiske fremgangsmåde ved RAT's overtagelse af Esbjerg kommunes  

 bybusser efter udløbet af Esbjerg kommunes entreprenørkontrakt i 1994.
 Herunder drøftedes det til busdriften knyttede personales stilling i  

 forbindelse med en eventuel ny entreprenørs overtagelse af opgaven.
 Det blev fra trafikselskabet fremført, at problematikken omkring  

 personalets retsstilling er trafikselskabet uvedkommende, idet  

 trafikselskabet hverken nu eller på et senere tidspunkt selv vil være ejer af  

 busser og således ej heller selv vil være arbejdsgiver for det personale, der  

 er tilknyttet busdriften.
Esbjerg kommune må på baggrund af de oplysninger, kommunen ligger inde  

 med, lægge til grund at bybuskørslen i Esbjerg kommune vil fortsætte efter udløbet af  

 entreprenørkontrakten mellem Esbjerg kommune og RAT og at kørslen bl.a. vil blive bragt til udførelse ved anvendelse af de samme  

 busser, som kører i dag - i forhold til samme kundekreds og med tilsvarende  

 aktiviteter m.v.
 Der er således efter Esbjerg kommunes opfattelse en høj grad af identitet  

 mellem den nuværende »virksomhed« og den fremtidige  

 »virksomhed« i relation til de funktioner, som medarbejderne indgår  

 i.
 Under henvisning til lov om lønmodtageres retsstilling ved  

 virksomhedsoverdragelse og med understregning af lovens karakter af  

 beskyttelseslovgivning for de medarbejdere, som hidtil har været beskæftiget  

 med opgaven, finder Esbjerg kommune det utvivlsomt, at det forestående udbud  

 skal ske under iagttagelse af den beskyttelse af lønmodtagerne, som er  

 foreskrevet i loven.
 Esbjerg kommune har i medfør af § 5 i virksomhedsoverdragelsesloven  

 orienteret lønmodtagerne om kommunens opfattelse.
I den foreliggende situation vil der være god grund til at identificere  

 RAT med virksomhedserhververen, idet RAT besidder afgørende indflydelse på  

 forhold omkring virksomhedsoverdragelsen.
RAT har den fulde beføjelse til at  

 bestemme busdriftens fremtidige form, udstrækning og aktivitet og til i den  

 forbindelse at foretage overvejelser om betydningen af lovgivningens  

 indflydelse på forskellige løsningsmuligheder.
 RAT - og kun RAT - har således alene muligheden for at træffe de  

 dispositioner, som er afgørende i relation til virksomhedsoverdragelsesloven.
Esbjerg kommune har som nuværende arbejdsgiver ikke mulighed for at agere  

 på anden måde end ved på baggrund af de foreliggende oplysninger at vurdere at der er tale om en virksomhedsoverdragelse omfattet af lov om  

 lønmodtageres retsstilling ved virksomhedsoverdragelse og med den konsekvens at kommunen ved udløbet af kontrakten med RAT ikke har opsagt personalet,  

 men overdraget personalet til en erhverver i lovens forstand.
Esbjerg kommune går ud fra som en selvfølge at der i udbudsmaterialet til den forestående udlicitering nøje redegøres  

 for den nye entreprenørs forpligtelser i henhold til  

 virksomhedsoverdragelsesloven og at den vindende entreprenør ved erhvervelsen af opgaven skal overtage det  

 på overdragelsestidspunktet ansatte personale på uændrede løn- og  

 ansættelsesvilkår.
 Skulle det vise sig, at Esbjerg kommune bliver pålagt at udbetale løn,  

 godtgørelse, bod m.v. til det berørte personale efter bybusdriftens  

 overdragelse til erhververen, forbeholder Esbjerg kommune sig at kræve  

 erstatning herfor hos Ribe Amts Trafikselskab.
 Det er med beklagelse at Esbjerg kommune ser sig nødsaget til at gøre et  

 sådant forbehold gældende.
Esbjerg kommune imødeser RAT's opfattelse med hensyn til  

 virksomhedsoverdragelseslovens anvendelse i forbindelse med den foranstående  

 udlicitering........' I en senere skrivelse af 22. december 1993 fra borgmesteren - hvori  

 henvises til et ikke fremlagt brev af 2. december 1993 fra RAT - hedder det:
 »Spørgsmål om virksomhedsoverdragelse.
 I fortsættelse af tidligere brevveksling senest RAT's brev af 2. december  

 1993 skal jeg på byrådets vegne meddele, at brevet ikke giver Esbjerg kommune  

 anledning til at ændre den opfattelse af spørgsmålet, der kommer til udtryk i  

 mit brev af 28. oktober 1993.
 Det er med tilfredshed, at byrådet har noteret sig, at der i  

 udbudsmaterialets pkt. 16, side 7, overfor byderne gøres opmærksom på  

 virksomhedsoverdragelsesloven (VOL).
Vi kunne dog fra byrådets side have ønsket os, at udbudsmaterialet havde  

 udtrykt større klarhed vedrørende lovens anvendelse.
I denne forbindelse gør  

 jeg opmærksom på, at jeg er bekendt med Bjørn Høberg-Petersens responsum til  

 Amtsrådsforeningen af 6. september 1993 side 9, spørgsmål 1, hvor advokaten  

 finder »..... det overvejende sandsynligt, at den overførsel af kørslen,  

 som i forbindelse med det forestående udbud vil kunne forekomme fra en  

 entreprenør til en anden, anses for omfattet af  

 virksomhedsoverdragelsesloven.....« og »......såfremt blot nogle få  

 af de anførte kriterier er opfyldt, må det påregnes, at lovens bestemmelser  

 skal iagttages.« Esbjerg kommune kan i overensstemmelse med denne opfattelse, som også  

 Kommunernes Landsforening deler, ikke afskedige chaufførerne, idet  

 afskedigelse alene begrundet i virksomhedsoverdragelse, jf.
VOL § 3, ikke kan  

 finde sted uden at overtræde lovbestemmelsen.
En overtrædelse af § 3 vil  

 således medføre, at Esbjerg kommune kan blive erstatningsansvarlig efter  

 funktionærlovens § 2a eller efter § 15 i den for chaufførerne gældende  

 overenskomst.
 Jeg vil gerne understrege, at det er byrådet magtpåliggende, at overgangen  

 sker så gnidningsløst som overhovedet muligt, og jeg har personligt svært ved  

 at finde forståelse for trafikselskabets standpunkt, som vil være egnet til  

 at fremme usikkerheden og uroen hos virksomhedens medarbejdere.
 Hertil kommer, at trafikselskabet - uanset om det virker som et  

 administrationsselskab eller et driftsselskab -har det overordnede ansvar for  

 den regionale busdrift, herunder også driften inden for Esbjerg kommunes  

 område, og jeg kan dårligt forestille mig, at trafikselskabet med den viden  

 man har om retstilstanden på området ansvarsfrit vil kunne godtage et tilbud  

 som konditionsmæssigt, hvis entreprenørens opfyldelse af kontrakten bygger på  

 en overtrædelse eller omgåelse af dansk ret.
For at undgå efterfølgende diskussioner skal jeg på denne baggrund anmode  

 RAT om at bekræfte, at RAT blandt de bydende vil vælge en entreprenør, der  

 vil respektere anvendelsen af VOL.' I RAT's svarskrivelse af 27. januar 1994 til borgmesteren hedder det:
 »I fortsættelse af trafikselskabets brev af 2. december 1993 og  

 Esbjerg kommunes brev af 22. december 1993 skal det meddeles, at  

 trafikselskabet fortsat fastholder sine synspunkter omkring  

 virksomhedsoverdragelsesloven i forbindelse med udbud af bybuskørslen i  

 Esbjerg.
 Det skal dog understreges, at trafikselskabet, som noteret i Deres brev af  

 22. december 1993, har henledt bydernes opmærksomhed på loven.
 Det skal ligeledes understreges, at trafikselskabet i sit valg af bud og  

 dermed kommende entreprenør vil tage udgangspunkt i et bredt  

 vurderingsgrundlag som nævnt i udbudsmaterialets afsnit 6.
Heri vil - også set i lyset af de hidtidige udbudsforretninger, der er  

 gennemført i f.eks.
Vejle og Sønderjyllands amter - uden tvivl indgå  

 vurderinger af byders forbehold over for virksomhedsoverdragelsesloven.
 Dette vil naturligt medføre, at trafikselskabet i sine økonomiske  

 vurderinger af budene skal vurdere på både kort som lang sigt, inden budene  

 kan vurderes ud fra de forhold, der fremgår af udbudsmaterialet.
Trafikselskabet vil iøvrigt, i det omfang det er muligt, medvirke til at  

 få overgangen til en ny vognmand til at ske så gnidningsløs som muligt,  

 hvilket naturligt må have interesse for såvel Esbjerg bybusser, den nye  

 vognmand som trafikselskabet.« 4. I de af RAT udarbejdede »Udbudsvilkår for Bybuskørsel i Esbjerg,  

 Del I«, der er dateret november 1993, hedder det bl.a.:
»7. UDBUDDETS OMFANG Den udbudte kørsel omfatter:
- 27 driftsbusser og - ca. 103.000 køreplantimer pr. køreplanår.....
 Bussernes forventede stationering er Esbjerg by.
 Kontraktløbetiden er 8 år, gældende fra 29. maj 1994 til  

 sommerkøreplanskiftet 2002.
Vognløbene er nærmere beskrevet i bilag 4 til udbudsvilkår.
Det gælder  

 bl.a. forudsætningerne om busstørrelse, - type, -kvalitet og -stationering,  

 samt foreløbige køreplaner og vognløbsplaner.
 Køreplanerne vil kunne blive justeret i forbindelse med vedtagelsen af den  

 endelige køreplan......
12. OVERTAGELSE AF HIDTIL ANVENDTE BUSSER Hvis tilbuddet accepteres, skal byderen overtage et antal busser, der  

 hidtil er blevet anvendt til kørslen.
Dette gælder dog kun såfremt den  

 hidtidige entreprenør ønsker at gøre endelig brug af busovertagelsespligten.  

 ......
 13. RUTEBILSTATIONER M.V.
 Ansvaret for aftaler om anløb af Esbjerg rutebilstation og bybusterminal  

 påhvilet Ribe amts trafikselskab.
 Endvidere påhviler også ansvaret for de fysiske forhold omkring anlæg af  

 stoppesteder, læskure og større informationstavler Ribe amts  

 trafikselskab.....
16. VIRKSOMHEDSOVERDRAGELSESLOVEN Ved overtagelse af den udbudte kørsel fra den hidtidige entreprenør, kan  

 der være tale om, at virksomhedsoverdragelsesloven (j.f. lov nr. 111 af 21.  

 marts 1979) vil være gældende.
17. ØVRIGE FORHOLD Radioanlæg (jf. kontraktens bilag 3, pkt. 20) kan overtages fra den  

 nuværende entreprenør.
I bilag 6 er radioanlægget beskrevet teknisk og  

 økonomisk.
Skurfaciliteter på linierne vil kunne forhandles overtaget fra den  

 nuværende entreprenør.
Der vil eventuelt kunne laves en driftsaftale omkring  

 vedligeholdelse med Esbjerg kommune.
I bilag 7 er skurplaceringerne beskrevet  

 m.v.
I bilag 8 er en orienterende oversigt over personale, deres aflønning og  

 anciennitet.« Bilag 1 til udbudsvilkårene indeholder kontraktudkastet, der under punkt 2  

 om køreplanlægning m.v. indeholder følgende bestemmelser:
 »§ 3. Ribe amts trafikselskab fastlægger linieføring og køreplan.
 Stk. 2. Ribe amts trafikselskab fastlægger de vognløbsplaner, der anvendes  

 som grundlag for beregningen af kontraktbetalingen.
Stk. 3. Påtænkte ændringer af linieføring, køreplan og vognløb drøftes  

 mellem Ribe amts trafikselskab og entreprenøren, inden Ribe amts  

 trafikselskab træffer beslutning herom.
Entreprenøren skal deltage aktivt i  

 dette samarbejde.
Den endelige køreplan sendes sædvanligvis senest tre  

 måneder inden ikrafttræden til entreprenøren.
Hvis ændringen gennemføres med  

 kortere varsel end tre måneder, drøftes konsekvenserne heraf mellem parterne.
Stk. 4. Entreprenøren udarbejder og opsætter uden ekstra betaling fra Ribe  

 amts trafikselskab stoppestedstavler med afgangstider i bybusnettet med  

 mindre andet er aftalt med trafikselskabet.« Af bilag 8 til udbudsvilkårene fremgår bl.a., at Esbjerg bybusser pr. 31.  

 december 1993 beskæftigede i alt 106 chauffører, heraf 27 med over 10 års  

 anciennitet, en souschef og en trafikchef på halv tid.  

 Administrationspersonalet var udlånt af Forsyningsvirksomhederne.
I 1992  

 udbetaltes godt 24 mio.kr. i løn og tillæg til det samlede personale.
5. Med skrivelse af 31. januar 1994 fremsendte RAT til modtagerne af  

 udbudsmaterialet oversigter over de modtagne tilbud.
Det fremgår heraf bl.a.,  

 at i Ri-Bus A/S' tilbudspris var »VOL indregnet«, således at der  

 med andre ord var taget højde for den i udbudsmaterialet under punkt 16  

 omtalte eventualitet, at virksomhedsoverdragelsesloven ville være gældende.
Den 23. februar 1994 besluttede RAT at vælge tilbudet fra Ri-Bus A/S.
Den  

 28. s.m. afholdtes der herefter et møde mellem de 3 aktionærer i selskabet,  

 rutebilejerne Kjeld Strandgaard, Varde, John Papuga, Brørup, og Kurt  

 Kristiansen, Fanø, på den ene side og medarbejdere fra Esbjerg Kommune,  

 herunder trafikchef Peter Bay, på den anden side.
I det af kommunen  

 udarbejdede mødereferat, i hvilket mødetemaet er anført som  

 »Iværksættelse af overdragelsesforretning af bybuskørsel«, hedder  

 det bl.a.:
 »Følgende dagsorden var opstillet for mødet:
 1. Overtagelse af personale.
 2. Eventuelt.
 Ad 1 - Overtagelse af personalet.
 Ri-Bus tilkendegav, at man ville acceptere den kommunale overenskomst til  

 31. marts 1995 for de chauffører, der gik med over til Ri-Bus.
 Kopi af overenskomst for bysbuschauffører og håndværkere blev udleveret.
 Oversigt over de pr. 1. april 1994 gældende lønninger vil blive udfærdiget  

 af Carlo Jensen.
 Bybuschauffører.
 Det blev oplyst, at Ri-Bus regner med at skulle beskæftige ca. 75  

 chauffører i relation til den nye køreplan.
 Bustrafikken beskæftiger i dag 97 chauffører, heraf er 10 chauffører  

 opsagt pr. 31. maj 1994 bl.a. i forbindelse med den nye køreplan pr. 31. maj  

 1994. Der vil herefter være 87 chauffører.
 Oversigt over buschaufførerne med anciennitet vil blive udleveret fra  

 bustrafikken.
FSV gav tilsagn om at være behjælpelig med udlevering af brev med  

 spørgeskema til hver enkelt chauffør, bl.a. om - hvem ønsker at blive opsagt pr. 29. maj 1994 - hvem ønsker at fortsætte efter 29. maj 1994 - hvem ønsker at køre under RA/SID overenskomsten efter 1. april 1995 - hvem ønsker at gå på efterløn.
P.
Bay og John Papuga udfærdiger et fællesbrev til chaufførerne efter  

 forslag fra John Paguga.
 Værkstedspersonalet........
 Spørgsmålet omkring overtagelse af værkstedspersonalet er fra Ri-Bus's  

 side endnu uafklaret.
 Administrationspersonalet.
 Spørgsmålet om at ansætte de 2 deltidsansatte kontormedarbejdere er p.t.  

 uafklaret.
Ledelse Ri-Bus agter at ansætte en administrativ chef udefra med kendskab til  

 busdrift.
Derudover er man interesseret i at ansætte Lars H.
Andersen.
 Personalespørgsmål i øvrigt......
Ad 2 - Eventuelt Følgende blev drøftet:
 - Byrådsbeslutning om evt. samarbejde.
 Ri-Bus ønsker et oplæg fra Esbjerg kommune, forinden videre foretages.
 - Køb af garageanlæg, kontorinventar, mønttæller.
 - Inventar garage, herunder vaskemaskine.
 - Reservedele.
 - Radioanlæg i busser.
 - Eventuelt køb af reservebusser.
 - chaufførskure/endestationer.
 - Aftale med Trans-Media, som er opsagt fra bybussernes side.
 - Værkstedsvogn.
 - Aftale med olieselskab.
 - Reservefælge og værktøj til busser.
 - Syn og skøn af busser.
 Der var herefter besigtigelse af faciliteterne på Kvaglundvej.
Eventuel afgivelse af tilbud på køb totalt eller delvis aftales herefter  

 senere.« Da der fra Ri-Bus A/S fremkom indsigelse mod referatet, fremsendte den  

 nyvalgte borgmester den 18. marts 1994 følgende skrivelse til selskabet:
»Vedr.: Ribus A/S's overtagelse af personalet ved nuværende Esbjerg  

 Bytrafik Fra de igangværende forhandlinger om personaleoverdragelsen har jeg fra  

 kommunens forhandler, forsyningsdirektør Harry Ørsted erfaret, at der nu fra  

 Ribus A/S's side stilles spørgsmålstegn ved, om personaleovertagelsen er  

 obligatorisk.
I denne anledning skal jeg henvise til tidligere korrespondance med RAT,  

 som jeg formoder er Dem bekendt.
Det fremgår heraf, at det er kommunens helt  

 klare forudsætning, at personaleovertagelsen skal ske efter  

 virksomhedsovertagelseslovens regler, herunder også omfattende samtlige  

 personalegrupper, der direkte er involveret i busdriften (chauffører,  

 mekanikere og kørselsledelsen).
Såfremt Ribus A/S principielt har en anden opfattelse, hører jeg gerne  

 snarest.....« I svaret fra Ri-Bus A/S af 23. marts 1994 hedder det:
 »I Deres brev henviser De til tidligere korrespondance med RAT vedr.  

 personaleovertagelse - virksomhedsoverdragelse.
 Jeg kan hertil oplyse, at vi ikke er bekendt med den korrespondance, der  

 har været mellem Esbjerg Kommune og RAT vedr. overdragelse af Esbjerg  

 Bybusser, eftersom Esbjerg Bybusser har kørt som entreprenør for RAT.
Vi har overtaget kørslen fra RAT ved offentlig licitation.
Vilkår jvnf.  

 licitationsmaterialets pkt. 16 står der alene, at lov om  

 virksomhedsoverdragelse evt. kan være gældende, ikke at den er gældende,  

 eller at entreprenøren er pligtig til at indtræde i nugældende  

 overenskomster, ej heller at der er pligt til personaleovertagelse.
Vi ser dog frem til mødet med Dem den 18.04.94 kl. 13.00, hvor ovennævnte  

 evt. kan drøftes.« 6. Kontrakten mellem Ri-Bus A/S og RAT om bybuskørslen blev som nævnt  

 underskrevet den 30. marts 1994. Efter kontrakten, der udløber ved  

 sommerkøreplanskifte år 2002, tilfalder alle indtægter ved kørslen RAT, der  

 betaler Ri-Bus A/S nærmere fastsatte beløb pr. køreplantime samt et månedligt  

 beløb pr. indsat driftsbus.
I et protokollat til kontrakten hedder der bl.a.:
 »4. Ri-Bus A/S oplyser, at ejerforholdene i henhold til kontraktens §  

 1, stk. 5, er:
 John Papuga, Kjeld Strandgaard og Kurt Kristiansen, hver med 1/3 af  

 aktiekapitalen.
 5. Såfremt Ri-Bus A/S ved eventuelle overtagelsesforpligtelser af  

 personale fra andre overenskomstområder end overenskomsten mellem  

 Specialarbejderforbundet i Danmark og Rutebilejernes Arbejdsgiverforening,  

 bliver pålagt højere lønomkostninger end forudsat i tilbudet er der aftalt  

 følgende:
 Ribe amts trafikselskab dækker Ri-Bus A/S« dokumenterede  

 meromkostninger som følge af ovennævnte overtagelsesforpligtigelser.
Dækningen af chaufføromkostningerne kan forhøjes for perioden 29. maj 1994  

 til 31. marts 1995 til maksimalt 173,48 kr. pr. køreplantime.
Senest den 1.  

 marts 1995 fremsender Ri-Bus A/S en revisionspåtegnet opgørelse af de  

 konkrete, dokumenterede meromkostninger.
Efter 1. april 1995 dækkes trafikselskabets betaling af  

 chaufføromkostningerne....... efter landsoverenskomsten mellem Rutebilejernes  

 Arbejdsgiverforening og Specialarbejderforbundet i Danmark........' Samme dag - den 30. marts 1994 - accepterede kommunen i en skrivelse  

 stilet til »Ri-Bus A/S v/John Papuga« et tilbud om adressatens køb  

 af en del af det i referatet fra mødet den 28. februar 1994 omhandlede  

 materiel, herunder 14 reservebusser, for en samlet pris på godt 1 mio. kr.
Et  

 udkast til aftale om leje for perioden 29. maj - 29. juni 1994 af  

 faciliteterne på Kvaglundvej, omfattende garagehal, vaskehal, værksted,  

 administration, mandskabsrum og kælder, blev derimod ikke underskrevet af  

 Ri-Bus A/S, der ikke mener, at en endelig aftale herom blev indgået.
Den 25. maj 1994 blev der mellem RAT og Ri-Bus A/S indgået en købekontrakt  

 om de bybusser, som RAT havde måttet overtage fra Esbjerg kommune.
I  

 kontrakten hedder det bl.a.:
»§ 1 Sælger overdrager senest pr. 28. maj 1994 kl. 24.00 til køber 23 busser,  

 opregnet i bilag 1, til en pris af i alt kr. 14.147.428. Der svares ikke moms  

 af beløbet.
Den endelige købesum fastlægges ved den syns- og skønsforretning,  

 som er nævnt i bilag 2 til udbudsvilkårene, og på baggrund af  

 vurderingssatserne pr. 1. marts 1994. .....
§ 6 Busserne leveres senest i løbet af dagen den 28. maj 1994. Leveringsstedet  

 er hos den entreprenør, der hidtil har ejet busserne, efter nærmere aftale  

 med denne.
Afhentningen skal respektere den hidtidige entreprenørs  

 kontraktmæssige forpligtelse og ret til at benytte busserne for at kunne  

 udføre busdriften planmæssigt indtil overtagelsestidspunktet.
Stk. 2. Esbjerg kommune, Ri-Bus A/S samt Ribe amts trafikselskab foretager  

 en kort gennemgang af busserne ved afleveringen.....« 7. I enslydende skrivelser af 13. april 1994 underrettede Esbjerg Kommune  

 chauffører, trafikassistenter og kørselsassistenter ved bustrafikken om  

 Ri-Bus A/S' overtagelse af busdriften den 29. maj 1994. I skrivelsen, der er  

 underskrevet af lønningschef Carlo Jensen, hedder det:
»Busdriften i Esbjerg kommune vil som bekendt med virkning fra den  

 29. maj 1994 overgå til det private aktieselskab Ri- Bus A/S.
Dette selskab  

 overtager fra denne dato kommunens busser, og ansvaret for busdriften.
 Det er Esbjerg kommunes opfattelse, at overtagelsen af busdriften er en  

 virksomhedsoverdragelse omfattet af Lov om lønmodtageres retsstilling ved  

 virksomhedsoverdragelse.
 Det følger af denne lov, at Ri-Bus A/S ved overtagelsen af virksomheden  

 »Busdriften i Esbjerg« indtræder i de ansættelsesforhold, som måtte  

 bestå på overtagelsesdagen den 29. maj 1994.
 Endvidere foreskriver Loven, at Ri-Bus A/S indtræder i alle rettigheder og  

 forpligtelser i forhold til bestående ansættelsesforhold, herunder aftaler om  

 løn- og ansættelsesvilkår.
 For dit vedkommende betyder dette, at medmindre dit ansættelsesforhold  

 skulle være ophørt inden da, vil du frem til og med den 28. maj 1994 være  

 ansat ved Esbjerg kommune, for derefter med virkning fra den 29. maj 1994 at  

 overgå til ansættelse ved Ri-Bus A/S, men således at løn- og  

 ansættelsesvilkårene forbliver uændret.
Måtte du have nogen spørgsmål i anledning af ovenstående, er du meget  

 velkommen til at rette henvendelse til direktør Harry Ørsted,  

 forsyningsvirksomhederne eller undertegnede.' 8. Som nævnt foran under punkt 1 har tvisten bl.a. givet anledning til, at  

 en række medlemmer af Specialarbejderforbundet i Danmark den 1. juni 1994  

 nedlagde arbejdet.
Arbejdsnedlæggelsen blev behandlet på et fællesmøde den 2.  

 juni 1994, hvor man fra arbejdstagerside gav tilsagn om at pålægge arbejderne  

 at genoptage arbejdet snarest muligt og senest den 3. juni 1994 ved normal  

 arbejdstids begyndelse.
I det forberedende retsmøde i Arbejdsretten den 10.  

 juni 1994 blev det erkendt, at arbejdsnedlæggelsen er overenskomststridig, og  

 der blev som nævnt givet pålæg om straks at genoptage arbejdet.
 Af fremlagte avisudklip og af et referat af en udsendelse i TV SYD den 1.  

 juni 1994 fremgår, at formanden for Chaufførernes Fagforening under SiD Tony  

 Skaarup er fremkommet med udtalelser, der kan tolkes som manglende  

 afstandtagen fra den overenskomststridige arbejdsnedlæggelse.
 9. For Arbejdsretten er der afgivet forklaring af følgende vidner:
Trafikchef Peter Bay har forklaret bl.a., at han havde den overordnede  

 ledelse af busdriften i Esbjerg, indtil Ri- Bus A/S overtog driften den 29.  

 maj 1994. »Aktiverne« i »busvirksomheden« var vognparken  

 samt de bygninger, der rummede garage, værksted, kontorer m.v. med det dertil  

 hørende inventar og materiel.
Det blev med undtagelse af bygningerne og  

 enkelte inventargenstande solgt til Ri-Bus A/S til overtagelse natten mellem  

 den 28. og 29. maj 1994, for bussernes vedkommende dog formelt ordnet som et  

 salg fra RAT, der var kontraktligt forpligtet til at overtage busserne fra  

 Esbjerg Kommune, når kommunens kontrakt med RAT om buskørslen udløb.  

 Kommunens tidligere kørselsleder overgik til ansættelse i Ri-Bus A/S.
Det  

 samme gjaldt kørselsassistenterne.
Ved skiftet den 28./29. maj var der  

 »til disposition« for Ri-Bus A/S 76 »traditionelle«  

 chauffører, som kommunen ikke havde opsagt.
Efter at Ri-Bus A/S havde vundet  

 licitationen, indledte man et vist samarbejde, hvorunder kommunens folk fik  

 at vide, at Ri-Bus A/S ville respektere virksomhedsoverdragelsesloven.  

 Rutenettet blev lagt om med virkning fra den 29. maj 1994. Det var  

 tilfældigt, at det skete netop den dag, idet det havde været under  

 forberedelse længe og egentlig skulle have været iværksat pr. 1. juni 1993.  

 Ændringerne skyldtes alene, at byen var »vokset fra« det hidtidige  

 rutenet.
Rutebilejer John Papuga har forklaret bl.a., at det materiel og inventar,  

 herunder de 14 reservebusser, som Esbjerg Kommune solgte for godt 1 mio.kr.,  

 blev købt af ham personlig og ikke af Ri-Bus A/S.
Han har også - som  

 pengeanbringelse - købt en ejendom i Esbjerg, som er udlejet til selskabet  

 til brug for driften af bybusserne.
Mødet med kommunens folk den 28. februar  

 1994 kom i stand, fordi han og de to andre i selskabet gerne ville have lidt  

 at vide om forholdene.
De tilkendegav under mødet, at de ikke her og nu kunne  

 tage stilling til, om virksomhedsoverdragelsesloven var gældende eller ej.  

 Derfor kunne de ikke godkende det mødereferat, som blev udsendt.
Når der i  

 deres tilbud var taget højde for konsekvenserne af  

 virksomhedsoverdragelsesloven, skyldtes det vistnok, at der i  

 udbudsmaterialet havde stået, at loven sandsynligvis ville være gældende.
Han  

 husker dog ikke noget nærmere herom, da tilbudet er udregnet af Kurt  

 Kristiansen.
Rutebilejer Kurt Kristiansen har forklaret bl.a., at han i tilbudet til  

 dækning af chaufføromkostninger indregnede ekstra 11 kr. pr. køreplantime for  

 det tilfælde, at overtagelsen af busdriften skulle vise sig at være omfattet  

 af virksomhedsoverdragelsesloven med den følge, at man først kan overgå til  

 overenskomsten mellem SiD og Rutebilejernes Arbejdsgiverforening på et senere  

 tidspunkt.
Beløbet dækker imidlertid ikke den forøgelse af udgifterne, der er  

 forbundet med indtil videre at måtte efterleve den hidtil gældende  

 overenskomst, der på væsentlige punkter indeholder fordelagtigere vilkår for  

 de ansatte.
Ri-Bus A/S har ikke overtaget noget som helst fra Esbjerg  

 Kommune.
Gennem RAT har man købt de 23 busser, som RAT overtog fra kommunen,  

 og lokaler og inventar til brug for driften har man lejet af John Papuga  

 personlig.
Udkørslen fra garagerne blev blokeret den 1. juni 1994, og samme  

 dag fik vidnet af fagforeningsformand Tony Skaarup forelagt en  

 »kravsliste«, indeholdende 14 punkter, som senere blev udvidet til  

 20 punkter med krav, som skulle opfyldes, før man ville genoptage kørslen.  

 Ri-Bus A/S har overtaget 67 af de tidligere hos kommunen beskæftigede  

 chauffører.
De er ansat efter en individuel bedømmelse på grundlag af en  

 samtale med hver enkelt med deltagelse også af afdelingsformanden.
De er  

 ansat på nye vilkår, men har alle fået overført deres anciennitet fra  

 ansættelsen ved kommunen.
Trafikchef i RAT H.C.
Bonde har forklaret bl.a., at RAT er et  

 fælleskommunalt trafikselskab, der alene udbyder og administrerer den  

 kollektive persontrafik i amtskommunen i overensstemmelse med de udarbejdede  

 planer herfor, men ikke har noget at gøre med den daglige drift.
Kontrakten  

 med Esbjerg Kommune udløb natten mellem den 28. og 29. maj 1994, og da man  

 ikke kunne blive enige om en forlængelse, måtte RAT udlicitere bybuskørslen  

 til en anden entreprenør og overtage de 23 busser, som RAT herefter solgte  

 til Ri-Bus A/S, da dette selskab havde vundet licitationen.
Man har nu ændret  

 den hidtidige kutyme, hvorefter RAT er forpligtet til at overtage busserne  

 ved kontraktens udløb, således at risikoen for at kunne komme af med busserne  

 på rimelige vilkår nu er vognmændenes alene.
Trafiknettet i Esbjerg er blevet  

 ændret totalt, således at der reelt er tale om et helt nyt rutenet for  

 bybusserne.
Det skete samtidig med, at Ri-Bus A/S overtog driften.
Afdelingsformand Tony Skaarup har forklaret bl.a., at han forud for den  

 29. maj 1994 havde flere møder med folkene fra Ri-Bus A/S, fordi der var  

 flere ting vedrørende de fremtidige arbejdsforhold, de skulle have bragt på  

 plads inden overtagelsen.
John Papuga var oprindelig indforstået med at  

 skulle følge løndelen i den gældende overenskomst mellem SiD og KL, men  

 tilsagnet herom trak han senere tilbage.
Den 1. juni 1994 blev han ringet op  

 om morgenen af en blokadevagt og tog straks hen til garagen, hvor Kurt  

 Kristiansen kom til stede lidt senere.
Man drøftede situationen og fremlagde  

 listen med de 20 krav, man ville have opfyldt.
Kurt Kristiansen ville  

 imidlertid ikke diskutere disse krav, så længe der var blokeret for bussernes  

 udkørsel.
Efter fællesmødet gav vidnet de strejkende pålæg om at gå i  

 arbejde, men efter skriftlig afstemning var der flertal for at fortsætte  

 strejken.
De udtalelser til aviserne og til TV-SYD, som han er citeret for,  

 er korrekt gengivet.
10. Til støtte for påstandene i sag. nr. 94.227 har Landsorganisationen i  

 Danmark indledningsvis anført, at der mellem parterne er enighed om, at  

 bybuskørslen i Esbjerg indtil den 29. maj 1994 foregik i henhold til  

 overenskomsten mellem Specialarbejderforbundet i Danmark og Kommunernes  

 Landsforening, og at kørslen fra den 29. maj 1994 skulle udføres af Ri-Bus  

 A/S, som ikke ønsker at følge samme overenskomst, men overenskomsten mellem  

 forbundet og Rutebilejernes Arbejdsgiverforening.
Spørgsmålet, om  

 virksomhedsoverdragelsesloven ville være gældende i denne situation, var helt  

 fra begyndelsen et centralt spørgsmål, som Esbjerg Kommune allerede i 1993  

 gjorde Ribe amts trafikselskab opmærksom på.
I udbudsmaterialet er da også  

 anført, at loven muligvis finder anvendelse, og ved tilbudsgivningen har  

 byderne - som det fremgår af det fremlagte materiale - taget hensyn hertil.  

 Når det heroverfor er anført, at der ikke er tale om nogen overdragelse, og  

 at der heller ikke er tale om den fornødne identitet mellem den hidtidige  

 kommunale busdrift og den nu planlagte, må denne argumentation afvises.  

 Borgerne i Esbjerg har som alle andre krav på at blive befordret med de  

 kollektive trafikmidler.
Der er derfor ikke tale om, at Ri-Bus A/S har budt  

 på en ny virksomhed, men på en eksisterende virksomhed, som kommunen hidtil  

 har drevet, og hvis kundekreds er de passagerer, der benytter busserne.  

 Uanset omlægningen af rutenettet er den virksomhed, Ri-Bus A/S har overtaget,  

 identisk med den af kommunen drevne.
Som det fremgår af forklaringerne, var  

 omlægningen i øvrigt ikke foranlediget af Ri-Bus A/S' overtagelse af  

 bybuskørslen.
Ri-Bus A/S har således med overtagelsen af hele kørslen  

 inklusive størsteparten af materiel og kunder overtaget en virksomhed i drift  

 med ansat personale.
At aftalen herom er kommet i stand efter afholdt  

 licitation, er ikke afgørende for resultatet, jf.
Lars Svenning Andersen: Lov  

 om lønmodtageres retsstilling ved virksomhedsoverdragelse (2. udg.) s. 32.  

 Den af Dansk Arbejdsgiverforening i denne sag nedlagte subsidiære påstand må  

 afvises, da en stillingtagen til påstanden savner den fornødne aktualitet.
I  

 givet fald må synspunktet føre til frifindelse for tiden.
 Under de foreliggende omstændigheder, hvor såvel Ri-Bus A/S som  

 Rutebilejernes Arbejdsgiverforening har været bekendt med problemerne i  

 relation til virksomhedsoverdragelsesloven, men har valgt at »handle med  

 bind for øjnene« og fastholdt dette standpunkt, må såvel selskabet som  

 organisationen idømmes bod for det overenskomststridige forhold.
Biintervenienten, Esbjerg Kommune, har til støtte for  

 virksomhedsoverdragelseslovens anvendelse i det foreliggende tilfælde anført,  

 at Ri-Bus A/S har overtaget driften af bybusserne efter aftale med  

 henholdsvis Ribe amts trafikselskab og Esbjerg Kommune, og at der er fornøden  

 identitet mellem den tidligere og den nuværende virksomhed.  

 Virksomhedsoverdragelsesloven er en beskyttelseslov, der finder anvendelse i  

 situationer, hvor der konstateres et arbejdsgiverskifte.
Det er således ikke  

 afgørende, om der er tale om et ejerskifte.
Det er med andre ord de  

 kontraktlige relationer, som er afgørende, jf. bl.a.
U 1989.69 H, Per  

 Jacobsen: Kollektiv Arbejdsret (5. udg.) s. 115 og Ruth Nielsen:  

 Arbejdsgiverens ledelsesret i EF-retlig belysning (1992) s. 204.  

 Konstateringen af den fornødne identitet forudsætter en individuel  

 helhedsbedømmelse, således som det fremgår af beskrivelsen af praksis i det  

 anførte værk af Ruth Nielsen s. 205 ff.
I den foreliggende sag er  

 identitetskravet fuldt ud opfyldt.
Der er i vidt omfang tale om, at driften  

 af bybusserne videreføres med det samme personale og det samme materiel,  

 herunder de busser, som man via Ribe amts trafikselskab i realiteten overtog  

 fra Esbjerg Kommune.
Overtagelsen af bybuskørslen må herefter være omfattet  

 af virksomhedsoverdragelsesloven, også selv om overtagelsen er sket efter  

 afholdt licitation, idet det afgørende også i denne situation er aftalens  

 indhold.
Dansk Arbejdsgiverforening har til støtte for frifindelsespåstanden  

 anført, at Ri-Bus A/S under hele forhandlingsforløbet har taget klar afstand  

 fra, at virksomhedsoverdragelsesloven skulle være gældende for selskabets  

 overtagelse af bybuskørslen i Esbjerg.
Der foreligger således ikke nogen  

 accept heraf fra selskabets side.
Spørgsmålet er derfor alene, om loven efter  

 sit indhold og den foreliggende praksis må antages at finde anvendelse i en  

 situation som den foreliggende.
Da to betingelser herfor ikke er opfyldt, må  

 svaret blive benægtende.
Der foreligger således ingen  

 »overdragelse« i lovens forstand, og der er heller ikke tale om  

 nogen »virksomhed«.
Ri-Bus A/S har overtaget bybuskørslen efter afholdt licitation, hvilket  

 udelukker, at der foreligger en overdragelse i lovens forstand.
I givet fald  

 måtte det have fremgået af udbudsvilkårene, at overtagelsen skulle ske med  

 respekt af loven.
Men i udbudsbetingelserne her var blot anført, at loven  

 muligt kunne finde anvendelse, og Ri-Bus A/S har klart, inden kontrakten blev  

 underskrevet, tilkendegivet, at loven efter deres mening ikke fandt  

 anvendelse på selskabets overtagelse af kørslen.
Forholdet kan ikke  

 sidestilles med et forpagtningsforhold, hvilket udelukker, at praksis om  

 lovens anvendelse på sådanne forhold kan tillægges betydning ved afgørelsen  

 af den foreliggende sag.
Betingelsen om, at en virksomhed skal være overdraget, er som nævnt heller  

 ikke opfyldt, da der i realiteten ikke er overdraget noget som helst til  

 Ri-Bus A/S.
Rutenettet er væsentligt forskelligt fra det rutenet, som  

 betjentes af kommunens bybusser.
Selskabet som sådant har heller ikke købt  

 noget som helst af kommunen.
Aftalen med kommunen om køb af materiel m.v. er  

 indgået af John Papuga personlig, og busserne er købt af Ribe amts  

 trafikselskab og ikke af kommunen.
Der er ikke overtaget eller lejet lokaler  

 til garage, værksted m.v., og der er indgået nye ansættelsesaftaler med de  

 chauffører, man har ansat i forbindelse med overtagelsen af bybuskørslen.  

 Kundekredsen er uden interesse for Ri-Bus A/S, der vederlægges af  

 trafikselskabet i henhold til den herom indgåede kontrakt og således uden  

 hensyn til passagertallet.
Som subsidiært påstået kan der i hvert fald kun være tale om, at Ri-Bus  

 A/S skal respektere løn- og arbejdsvilkårene efter den hidtidige  

 overenskomst, indtil denne udløber efter opsigelse og afløses af  

 overenskomsten mellem Rutebilejernes Arbejdsgiverforening og forbundet, der  

 har samme faglige gyldighedsområde, jf.
Hovedaftalens § 7, stk. 2.  

 Spørgsmålet herom har fornøden aktualitet og bør derfor afgøres under den  

 foreliggende sag.
Dansk Arbejdsgiverforening har sluttelig anført, at de nedlagte  

 bodspåstande ikke bør tages til følge, da tvisten vedrører et i hidtidig  

 praksis uafklaret og meget tvivlsomt spørgsmål.
En eventuel forskyldt bod bør  

 derfor i overensstemmelse med gældende arbejdsretlig praksis bortfalde i  

 medfør af arbejdsretslovens § 12, stk. 2, for såvel Ri-Bus A/S som  

 Rutebilejernes Arbejdsgiverforening.
11. Til støtte for påstandene i sag. nr. 94.249 har Dansk  

 Arbejdsgiverforening anført, at Landsorganisationen i Danmark har taget  

 bekræftende til genmæle over for påstand nr. 1, der således ikke giver  

 anledning til yderligere kommentarer.
Da arbejdsnedlæggelsen, der stadig  

 pågår, er erkendt overenskomststridig, og da der ikke foreligger  

 omstændigheder, som kan føre til bodsfritagelse eller til nedsættelse af den  

 sædvanlige timebod for de indklagede arbejdstagere, bør også påstand nr. 2  

 tages til følge.
Det samme gælder påstand nr. 3, der retter sig mod  

 forbundet, hvis lokale repræsentant, fagforeningsformand Tony Skaarup, ikke  

 blot har undladt at tage klar afstand fra arbejdsnedlæggelsen, men gennem  

 sine udtalelser til aviserne og i TV, udtalelser, hvis rigtighed ikke er  

 bestridt, har bidraget til at holde konflikten vedlige.
I en sådan situation  

 må ansvar kunne pålægges forbundet og ikke blot afdelingen eller formanden  

 personlig, jf.
Per Jacobsen: Kollektiv Arbejdsret (5. udg.) s. 494, hvor det  

 hedder: »Når en organisationsfunktionær handler overenskomststridigt,  

 kan organisationen pålægges ansvar.« Landsorganisationen i Danmark, der har taget bekræftende til genmæle over  

 for påstand nr. 1, har til støtte for påstanden om bodsfritagelse eller  

 bodsnedsættelse for de strejkende arbejdstagere anført, at disse er blevet  

 groft provokeret, således at der foreligger undskyldende omstændigheder i  

 forbindelse med den erkendt overenskomststridige arbejdsnedlæggelse.
Fra  

 kommunen havde de fået meddelelse om, at de, der ønskede det, kunne fortsætte  

 i det nye selskab på de hidtidige løn- og arbejdsvilkår.
Uanset tilsagnet  

 herom fik en del af chaufførerne af selskabet at vide, at man ikke ønskede at  

 ansætte dem, og de, der fortsatte, skulle acceptere ændrede og ringere løn-  

 og ansættelsesvilkår.
For så vidt angår bodspåstanden over for forbundet må der ske frifindelse,  

 da forbundet ikke har gjort sig delagtig i konflikten, men tværtimod har  

 erkendt, at arbejdsnedlæggelsen er overenskomststridig, og har pålagt de  

 strejkende at genoptage arbejdet straks.
Forbundet hæfter således ikke for  

 eventuelle overenskomststridige udtalelser, som fagforeningsformand Tony  

 Skaarup måtte være fremkommet med, og den refererede udtalelse hos Per  

 Jacobsen s. 494 kan da heller ikke tages til indtægt for, at retstilstanden  

 skulle være som hævdet af Dansk Arbejdsgiverforening.
 12. Arbejdsretten skal udtale:
Loven om lønmodtageres retsstilling ved virksomhedsoverdragelse har til  

 formål at beskytte en virksomheds arbejdstagere mod ringere ansættelsesvilkår  

 end hidtil i tilfælde, hvor arbejdsgiverforpligtelserne ved aftale overtages  

 af andre, der fortsætter driften af virksomheden med de pågældende  

 arbejdstagere og med bibeholdelse af virksomhedens identitet.
Da loven  

 således er præceptiv til fordel for de ved arbejdsgiverskiftet ansatte  

 lønmodtagere, kan der ikke med retsvirkning for disse træffes aftale mellem  

 overdrager og erhverver om, at lovens bestemmelser ikke skal være gældende  

 for overdragelsen.
De - indbyrdes modstridende - tilkendegivelser herom, som  

 henholdsvis Esbjerg Kommune, Ribe amts trafikselskab og Ri-Bus A/S fremkom  

 med inden selskabets overtagelse pr. 29. maj 1994 af bybuskørslen i Esbjerg,  

 er derfor uden betydning for afgørelsen af spørgsmålet, om overtagelsen må  

 anses for omfattet af virksomhedsoverdragelsesloven.
Tilkendegivelserne må  

 derimod tillægges betydning ved afgørelsen af de nedlagte bodspåstande og vil  

 eventuelt tillige kunne få betydning for en eller flere af de parter, som har  

 indgået de aftaler, der danner grundlag for Ri-Bus A/S' overtagelse af  

 kørslen.
Ved afgørelsen af, om loven herefter finder anvendelse i det foreliggende  

 tilfælde, lægger retten til grund, at driften af bybuskørslen i Esbjerg, der  

 som anden vognmandsvirksomhed er en virksomhed, der har et klart defineret  

 formål og forudsætter bl.a. anskaffelse af fornødent materiel m.v. samt  

 ansættelse af fornødent personale til betjening heraf og til administration,  

 naturligt må betegnes som en »virksomhed« i  

 virksomhedsoverdragelseslovens forstand, hvad enten driften forestås af en  

 offentlig myndighed som en del af forvaltningen eller udføres af et  

 personligt ejet firma, et aktieselskab eller en anden juridisk person.
Da det  

 er uden betydning for lovens anvendelse, om den overførsel af virksomheden,  

 der - som tilfældet er her - har resulteret i et arbejdsgiverskifte, er  

 baseret på en direkte kontraktsrelation mellem erhververen og den tidligere  

 indehaver, da det afgørende er indholdet af den indgåede aftale herom og ikke  

 den måde, hvorpå den er blevet til, her efter afholdt licitation, og da  

 virksomheden - driften af bybuskørslen i Esbjerg - uanset det af Dansk  

 Arbejdsgiverforening anførte vedrørende det ændrede rutenet, kundekreds m.v.  

 må anses for identisk med den hidtidige virksomhed, er der således sket en  

 virksomhedsoverdragelse i lovens forstand med den følge, at Ri-Bus A/S er  

 forpligtet til at efterleve den gældende overenskomst mellem  

 Specialarbejderforbundet i Danmark og Kommunernes Landsforening.
 Af de grunde, der i så henseende er anført af Landsorganisationen i  

 Danmark, tager retten påstanden om afvisning af Dansk Arbejdsgiverforenings  

 subsidiære påstand i sag nr. 94.227 til følge.
 For så vidt angår de nedlagte bodspåstande i sag nr. 94.227 finder retten  

 af de grunde, som er anført af Dansk Arbejdsgiverforening, at såvel Ri-Bus  

 A/S som Rutebilejernes Arbejdsgiverforening bør fritages for bod.
Da Landsorganisationen i Danmark har taget bekræftende til genmæle over  

 for påstand nr. 1 i sag nr. 94.249, tages denne påstand til følge.
Der er  

 umiddelbart efter voteringens afslutning den 17. juni 1994 kl. 16.30 givet  

 nyt pålæg om arbejdets genoptagelse.
For så vidt angår bodspåstandene i denne sag finder retten af de grunde,  

 som er anført af Landsorganisationen i Danmark, at der ikke kan pålægges  

 Specialarbejderforbundet i Danmark bod.
Forbundet vil derfor være at  

 frifinde.
De i sagens bilag 1 anførte arbejdstagere, der har deltaget i den  

 overenskomststridige arbejdsnedlæggelse siden den 1. juni 1994, fritages for  

 bod for tiden til og med den 10. juni 1994, da der i et forberedende retsmøde  

 i Arbejdsretten blev givet pålæg om straks at genoptage arbejdet, men vil  

 have at betale en bod, der for hver af de i arbejdsnedlæggelsen deltagende  

 arbejdstagere fastsættes til 27 kr. for hver time, de har deltaget i  

 arbejdsnedlæggelsen i tiden fra den 11. til og med den 17. juni 1994, og  

 derefter til 47 kr. pr. time, indtil arbejdet måtte blive genoptaget.
T h i k e n d e s f o r r e t Indklagede, Ri-Bus A/S, skal efterleve gældende overenskomst mellem  

 Specialarbejderforbundet i Danmark og Kommunernes Landsforening.
 Den i sag nr. 94.227 nedlagte subsidiære påstand afvises fra pådømmelse  

 under nærværende sag.
 Den af indklagede, Ri-Bus A/S, forskyldte bod bortfalder.
 Den af Rutebilejernes Arbejdsgiverforening forskyldte bod bortfalder.
De på bilag 1 i sag nr. 94.249 anførte arbejdere skal - hvis dette ikke  

 allerede er sket - straks genoptage arbejdet.
De fritages for bod for  

 deltagelse i den overenskomststridige arbejdsnedlæggelse i tiden fra den 1.  

 til og med den 10. juni 1994, men skal hver især betale en bod på 27 kr. for  

 hver time, de har deltaget i arbejdsnedlæggelsen i tiden fra den 11. til og  

 med den 17. juni 1994, og derefter en bod på 47 kr. pr. time, indtil arbejdet  

 genoptages.
 Specialarbejderforbundet i Danmark frifindes for den over for forbundet  

 nedlagte bodspåstand.
 I sag nr. 94.227 skal de indklagede, Dansk Arbejdsgiverforening for  

 Rutebilejernes Arbejdsgiverforening for Ri- Bus A/S, betale 2.000 kr. i  

 sagsomkostninger til Arbejdsretten.
 I sag nr. 94.249 skal de indklagede, Landsorganisationen i Danmark for  

 Specialarbejderforbundet i Danmark for et antal medlemmer af forbundet,  

 betale 2.000 kr. i sagsomkostninger til Arbejdsretten.
(* 1) Henvisninger: Vedr. spørgsmålet om virksomhedsoverdragelseslovens  

 anvendelighed: AD 92.056 og de herunder anførte henvisninger.
Vedr.  

 bodsskærpelse efter forberedende møde i Arbejdsretten: Kommentar s.158,  

 s.165. Vedr. undskyldende omstændigheder: Kommentar s.163. Vedr.
Esbjerg  

 kommunes adgang til biintervention: Kommentar s.186 f, s.190. Vedr. afvisning  

 af påstand på grund af manglende aktualitet: Kommentar s.205.
