Virksomhed klager over påbud om etablering af udsugning fra alle  

 loddesteder.
Direktoratet fastholder kredsens påbud idet der ikke findes  

 mekanisk ventilation og der er tale om faste arbejdssteder, hvor etablering  

 af punktudsugning skønnes at være en rimelig foranstaltning til at undgå  

 unødig påvirkning fra stoffer og materialer under loddearbejdet.
 Påbud om etablering af udsugning ved loddearbejdspladser.
 I brev af 8. august 1988 har virksomheden klaget over et påbud om  

 etablering af udsugning fra samtlige loddesteder i virksomheden givet af  

 Arbejdstilsynet, kreds Nordjyllands amt ved tilsynsrapport af 21. juni 1988  

 sammenholdt med kredsens skrivelse af 8. august 1988.
 Til støtte for klagen anføres, at der i værkstedet alene udføres  

 reparationer af radio- og TV-apparater.
 Arbejdet består i at udlodde defekte og montere enkelte nye komponenter i  

 apparaterne.
I gennemsnit udføres ca. 4 reparationer pr. mand pr. dag.
Den anvendte  

 mængde loddetin skønnes på årsbasis at udgøre ca. 1 kg.
Der anvendes  

 termostatstyrede loddekolber.
 Der henvises til Jydsk Teknologisk Instituts rapport fra 1982 Lodderøg og  

 arbejdshygiejne , der omhandler produktionsvirksomheder, som sammenlodder  

 hele apparater.
Kredsen har oplyst, at der anvendes en loddetin, der består af 60 % tin og  

 ca. 40 % bly med et flussmiddel mrk.
Multicore type 362 indstøbt i tinnet.
Der er ikke mekanisk ventilation i værkstedet.
Det er overfor kredsen  

 oplyst, at der er 3 personer beskæftiget med lodning, og at de tilsammen  

 lodder max. 1 time pr. dag.
 Kredsen peger på, at luftforureningen ikke alene stammer fra loddetinnen,  

 men også fra nedbrydningsprodukter i forbindelse med opvarmning af lak og  

 plastik på de gamle printplader, som der foretages reparation på.
 Leverandøren af den loddetin, der anvendes, har i en brugsanvisning gjort  

 opmærksom på, at nogle mennesker er eller bliver allergiske overfor indånding  

 af dampe af harpiks (resin), og at lodderøgen irriterer åndedrætsorganerne og  

 øjnene.
 Det er anført, at der ved industriel lodning skal anvendes punktudsugning.
 Leverandøren har endvidere gjort opmærksom på Arbejdsministeriets  

 bekendtgørelse nr. 562 af 16. december 1985 om arbejde med metallisk bly og  

 dettes ionforbindelser.
 Sidstnævnte bekendtgørelse omfatter alt erhvervsmæssigt arbejde for en  

 arbejdsgiver, hvor der efter en vurdering kan være risiko for påvirkning af  

 metallisk bly eller dettes ionforbindelser.
 Da der efter det oplyste kun kortvarigt udføres loddearbejde på  

 virksomheden, vurderer direktoratet, at der ikke er grundlag for at kræve  

 nærmere undersøgelser efter denne bekendtgørelse.
 Da luften i arbejdsrummet imidlertid bliver forurenet ved loddearbejdet  

 fra blandt andet flussmiddel og fra nedbrydningsprodukter, som blandt andet  

 opstår ved opvarmning af lak og plastik på gamle printplader, som  

 virksomheden foretager reparationer på, skal der træffes foranstaltninger til  

 at fjerne luftforureningen på udviklingsstedet.
 Luftforureningen skal fjernes, selv om arbejdsprocessen ikke er  

 kontinuerlig, blot den er jævnligt gentaget og ikke af uvæsentlig varighed,  

 idet unødig påvirkning fra stoffer og materialer skal undgås.
 Påvirkningen fra stoffer og materialer skal derfor nedbringes så meget,  

 som det er rimeligt under hensyntagen til den tekniske udvikling.
 Dette gælder også, selv om grænseværdien for de pågældende stoffer er  

 overholdt.
AFGØRELSE Direktoratet fastholder kredsens påbud om dels etablering af udsugning fra  

 samtlige loddesteder, dels at udsugningen placeres således, at  

 luftforureningen fjernes, inden den når åndedrætsområdet på den person, der  

 lodder.
FRIST Påbudet skal være efterkommet senest den 15. november 1989.
HJEMMEL Arbejdsministeriets bekendtgørelse nr. 323 af 17. juli 1983 om arbejdets  

 udførelse § 13, nr. 3, og § 16 og § 13, nr. 16, i lov om almindelig  

 arbejderbestyttelse, som er opretholdt ved § 2 , nr. 1 i Arbejdsministeriets  

 bekendtgørelse nr. 611 af 18. december 1983 om regler efter den tidligere  

 arbejderbeskyttelseslovgivning, der med mindre ændringer forbliver i kraft  

 efter arbejdsmiljølovens ikrafttræden.
 Der er iøvrigt i afgørelsen lagt vægt på, at arbejdslokalet ikke har  

 mekanisk rumventilation, og at der er tale om faste arbejdspladser, hvor  

 etablering af punktudsugning, teknisk og økonomisk, skønnes at være en  

 rimelig foranstaltning til at undgå unødig påvirkning af stoffer og  

 materialer under loddearbejdet.
 Direktoratets afgørelse kan inden 4 uger indbringes for arbejdsministeren,  

 Laksegade 19, 1063 København K, jf. § 81, stk. 2, i Arbejdsministeriets  

 lovbekendtgørelse nr. 646 af 18. december 1985 om arbejdsmiljø.
 Kopi af denne skrivelse vedlægges til orientering for en repræsentant for  

 de ansatte.
 P.D.V.
