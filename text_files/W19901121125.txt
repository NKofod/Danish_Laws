Fondsregistret besluttede, at en fond stiftet ved lov var undtaget fra  

 fondsloven, hvorfor dennes § 32 om godkendelse af vedtægtsændringer ikke  

 fandt anvendelse.
Den almindelige retsgrundsætning om nødvendigheden af en  

 forvaltningsakt som grundlag for væsentlige vedtægtsændringer, ansås  

 endvidere i denne sag for fraveget.
 Fondsregistret (Civilretsdirektoratet) tilskrev Udenrigsministeriet  

 således:
 Vedrørende: Fondene for x-samarbejde.
 Efter ansøgning meddelte Fondsregistret ved skrivelse af 17. oktober 1990,  

 at man kunne godkende visse nærmere beskrevne ændringer af de nævnte fondes  

 vedtægter.
 I en telefaxskrivelse af 23. oktober 1990 har Ministeren for nordisk  

 samarbejde rejst spørgsmål, om den kompetence til at fastsætte de nærmere  

 regler om bestyrelse, virksomhed og tilsyn for førstnævnte fond, som  

 tillægges Statsministeren (nu Ministeren for nordisk samarbejde) ved § 2 i  

 lov om anvendelse af overskuddet i visse krigsforsikringsforbund, lov nr. 180  

 af 5. juni 1959, gør bestyrelsens og eventuelt Fondsregistrets medvirken  

 overflødig.
 Efter en fornyet gennemgang af sagen, herunder forarbejderne til den  

 nævnte lov, særligt Folketingets forhandlinger ved fremsættelsen af det  

 senere vedtagne lovforslag, jf. nærmere Folketingstidende 1958-59 sp. 1074 og  

 1075, næstsidste afsnit, skal Fondsregistret udtale følgende:
 De ovennævnte fonde er oprettet ved lov, hvorfor fondslovens § 32 - som  

 anført i skrivelse herfra af 17. oktober 1990 - ikke finder anvendelse, jf.  

 nærmere fondslovens § 1, stk. 2, nr. 1.
 Det forhold at en fond - helt eller delvis - undtages fra fondslovens  

 anvendelsesområde, rejser spørgsmål om regelsættet for disse fonde blandt  

 andet med hensyn til kompetencen til at gennemføre ændringer i fondenes  

 regelgrundlag (vedtægt eller fundats).
 I de almindelige bemærkninger til fondsloven peges på, at generelle  

 fondsretlige grundsætninger også finder anvendelse på fonde, som ikke er  

 omfattet af fondsloven, og selv i tilfælde, hvor der i fondens vedtægter er  

 hjemmel til, at bestyrelsen kan foretage vedtægtsændringer, er det fast  

 antaget gennem lang administrativ praksis, at vedtægtsændringer ikke vil  

 kunne ske uden Justitsministeriets (nu Fondsregistrets) godkendelse - i hvert  

 fald, hvis det drejer sig om formåls- og lignende mere betydelige ændringer,  

 jf. nærmere side 15, sidste afsnit, i bemærkninger til fondsloven (Lovforslag  

 L 133 af 15. marts 1984) og side 71f i betænkning nr. 970 om fonde.
 Det er imidlertid på det nu foreliggende grundlag Fondsregistrets  

 opfattelse, at den nævnte retsgrundsætning om nødvendigheden af en  

 forvaltningsakt som grundlag for væsentlige vedtægtsændringer uden for  

 fondslovens område er fraveget ved § 2 i Lov nr. 180 af 15. juni 1959, der  

 skaber hjemmel for Statsministeren, nu Ministeren for nordisk samarbejde, til  

 - også uden Fondsregistrets godkendelse - at fastsætte og ændre de nærmere  

 regler om bestyrelse og virksomhed samt om tilsynet med de fonde, som nævnes  

 i bestemmelsen.
 Ingen.
