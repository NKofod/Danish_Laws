 En landbruger, hvis selvangivne indkomst var forhøjet på eet punkt,  

 kunne få adgang til at ændre princippet for værdiansættelse på et andet punkt  

 - fra opgørelse på grundlag af salgspris til opgørelse efter  

 fremstillingspris.
 Arbejdsmand A klagede for indkomståret 1985 over, at de stedlige  

 skattemyndigheder havde forhøjet hans selvangivne indkomst med 55.692 kr.
Det fremgik, at den påklagede ansættelse skyldtes, at en af klageren ved  

 indkomstopgørelsen foretaget nedskrivning på gødningsbeholdning ikke var  

 godkendt.
Klagerens regnskabskonsulent var enig i den heraf følgende  

 forhøjelse af klagerens selvangivne indkomst, men nedlagde påstand om, at det  

 herefter blev tilladt klageren at omgøre den i indkomstopgørelsen indgående  

 værdi af kornbeholdning ultimo 1985. Kornet var optaget til en værdi af 1,28  

 kr. pr. kg, og der var nedskrevet med 30% på denne værdi.
Klageren ønskede nu  

 at medregne kornbeholdningen til fremstillingsprisen, som han havde opgjort  

 til 0,80 kr. pr. kg, og at nedskrive på værdien af den således beregnede  

 beholdning.
Til støtte for sin påstand henviste konsulenten til de i  

 Statsskattedirektoratets ligningsvejledning (punkt R. 2.2.2.) fastsatte  

 regler, der gav landmanden valgfrihed med hensyn til værdiansættelsen af  

 lagre af egne produkter.
De kunne enten opgøres på grundlag af 85% af  

 produkternes salgspris eller efter en beregning af  

 fremstillingsomkostningerne.
Endvidere henvistes til SD-cirk. 1982-22 om  

 efterfølgende ændringer af af- og nedskrivninger, bl.a. i tilfælde når  

 ligningsmyndighederne ændrede skatteansættelsen.
 De stedlige skattemyndigheder var af den opfattelse, at det omtalte  

 cirkulære nok ville kunne medføre, at den anvendte af- eller  

 nedskrivningsprocent blev ændret, men at cirkulæret næppe gav hjemmel til at  

 omgøre det værdiansættelsesprincip, der var fulgt ved den oprindelige  

 lageropgørelse.
 Sagen blev forelagt Statsskattedirektoratet der kunne tiltræde klagerens  

 begæring om at anvende kornets fremstillingspris som grundlag for  

 indkomstopgørelsen for 1985. Da Landsskatteretten ligeledes kunne tiltræde  

 begæringen, ville ansættelsen være at ændre i overensstemmelse hermed.
 LV 1988, L 5.1.6.
