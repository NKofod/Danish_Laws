Skriftlig fremsættelse (5. februar 2004) Ministeren for  

 videnskab, teknologi og udvikling  

  

 (Helge Sander):
 Herved tillader jeg mig for Folketinget at fremsætte:
 Forslag til lov om  

 ændring af lov om konkurrence- og forbrugerforhold på telemarkedet, lov om  

 radiofrekvenser  

 og lov om etablering og fælles udnyttelse af master til  

 radiokommunikationsformål m.v.
(Lovforslag nr.
L 160).
Med lovforslaget har regeringen taget initiativ til at  

 fremme to formål.
For det første er formålet at foretage enkelte  

 præciseringer  

 af dele af telelovgivningen samt at introducere en ny bestemmelse vedr.  

 bødestraf med henblik på en tilpasning til markedsudviklingen, navnlig på  

 ADSL-markedet.
Hensigten med bødestraffen er præventiv i forhold til  

 overtrædelse af forpligtelser til at offentliggøre bestemte oplysninger om  

 kommende nye samtrafikprodukter (engrosprodukter på telemarkedet). Den  

 foreslåede ændring af lov om konkurrence- og forbrugerforhold på telemarkedet  

 forventes således at medføre en positiv strukturel økonomisk konsekvens for  

 erhvervslivet, da lovændringen vil bidrage til øget konkurrence på  

 telemarkedet.
For det andet er formålet med forslaget at give  

 offentligheden adgang til oplysninger om, hvor der er placeret og ønskes  

 placeret master og antennesystemer.
Lovforslaget skal ses i lyset af den  

 offentlige debat om eventuelle sundhedsrisici ved antenner til  

 mobilkommunikation, idet det vil skabe øget gennemsigtighed for borgerne om  

 placeringen af både eksisterende og fremtidige master og antenner.
I praksis  

 sker dette ved, at IT- og Telestyrelsen etablerer en webbaseret løsning, som  

 hurtigt og billigt vil kunne skabe mulighed for let og gratis adgang for alle  

 til relevante oplysninger.
Derfor skønnes lovforslaget at have positive  

 administrative konsekvenser for borgerne.
De foreslåede ændringer skønnes ikke at have administrative  

 og økonomiske konsekvenser for stat, amtskommuner og kommuner.
Lovforslaget  

 giver mulighed for, at IT- og Telestyrelsens database kan nedlægges, såfremt  

 lignende information gøres tilgængelig for borgerne på en brugervenlig måde  

 via  

 andre databaser.
Lovforslaget forventes at få administrative konsekvenser for  

 indehavere af tilladelser til mobilkommunikationsnet og virksomheder, der har  

 tilladelse til landsdækkende radio- og tv-virksomhed via det jordbaserede  

 sendenet.
Omkostningsniveauet og antallet af virksomheder, som påvirkes af  

 lovforslaget, forventes imidlertid at være begrænset.
Vedr. eventuelle  

 økonomiske konsekvenser forventes offentliggørelse af oplysninger om maste-  

 og  

 antennepositioner ikke at få større betydning for den generelle  

 konkurrencesituation på telemarkedet.
 Den foreslåede ændring af lov om radiofrekvenser sigter  

 udelukkende på at skabe en eksplicit hjemmel til at udstede påbud over for  

 indehavere af tilladelser til anvendelse af radiofrekvenser i tilfælde af  

 manglende overholdelse af vilkår i lov, bekendtgørelse eller tilladelsen, da  

 der ikke findes eksplicit hjemmel hertil i lov om radiofrekvenser.
 Det samlede lovforslag skønnes ikke at have miljømæssige  

 konsekvenser og foreslås at træde i kraft 1. april 2004.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
