Ankestyrelsens principafgørelse D-17-99 om særlige omstændigheder - forsikret arbejdsgiver - dispensation - fristoverskridelse - dagpenge - refusion Resume:
En forsikret arbejdsgiver havde ret til refusion, selv om anmodning om refusion var indgivet mere end 6 uger efter 1. fraværsdag.
Ankestyrelsen fandt, at der forelå særlige omstændigheder.
Ankestyrelsen lagde vægt på, at arbejdsgiveren ved indmeldelsen i forsikringen for private arbejdsgivere var blevet orienteret om, at anmeldelsesfristen for anmodning om refusion var 3 måneder.
Ankestyrelsen lagde endvidere vægt på, at arbejdsgiveren som følge af den skete orientering om fristregler i forbindelse med indmeldelsen havde en forventning om at blive orienteret ved en ændring af reglen.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 27 Lov om sygedagpenge - lov nr. 563 af 9. juni 2006 - § 55, § 59, stk. 1, § 59, stk. 3 og § 59, stk. 4 Sagsfremstilling:
Det fremgik af sagen, at en kommune den 23. november 1998 modtog en anmeldelse fra en arbejdsgiver vedrørende en lønmodtagers sygefravær fra den 2. oktober 1998. Der var anmodet om refusion for perioden den 2. oktober 1998 - 8. oktober 1998. Kommunen meddelte afslag på refusion, idet 6 ugers fristen i § 18, stk. 1 i Socialministeriets bekendtgørelse nr. 442 af 23. juni 1998 var overskredet.
Det sociale nævn tiltrådte kommunens afgørelse.
 Det blev i klagen bl.a. anført, at da man indgik aftalen om forsikring, var man blevet orienteret om, at anmeldelsesfristen var 3. måneder, og at man ikke efterfølgende var blevet underrettet om en ændring af denne frist.
 Sagen blev behandlet i principielt møde med henblik på afklaring af, om der kunne antages at foreligge særlige omstændigheder, når forsikringstageren ikke var blevet særskilt orienteret om nye refusionsregler, jf. § 18, stk. 1 og 3 i dagpengebekendtgørelsen.
 Afgørelse:
 Arbejdsgiver havde ret til refusion i perioden 2. oktober 1998 - 8. oktober 1998.
 Begrundelsen for afgørelsen var, at der forelå særlige omstændigheder, som kunne begrunde, at der blev set bort fra anmeldelsesfristen i Socialministeriets bekendtgørelse nr. 442 af 23. juni 1998, § 18, stk. 1. Ankestyrelsen lagde ved afgørelsen vægt på, at arbejdsgiveren ved indmeldelse i forsikringen den 17. juli 1997 for private arbejdsgivere bl.a. blev orienteret om, at fristen for anmodning om refusion var 3 måneder.
 Ankestyrelsen lagde endvidere vægt på, at arbejdsgiveren som følge af orienteringen om fristregler i forbindelse med indmeldelsen havde en forventning om, at man ville blive orienteret ved en ændring af reglen.
 Ankestyrelsen ændrede således det sociale nævns afgørelse.
