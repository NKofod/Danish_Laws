Nr LSF 224 Forslag til Lov om ændring af ligningsloven og statsskatteloven  

 (Ligestilling mellem offentligt og privat ansatte ved udbetaling af  

 skattefrie godtgørelser) Fremsat af Kirsten Jacobsen (FP) Kim Behnke (FP) Jan Køpke Christensen  

 (FP) Niels Højland (FP) den 26. marts 1996 § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 869 af 15. november 1995, som  

 senest ændret ved lov nr. 1094 af 20. december 1995, foretages følgende  

 ændring:
 1. § 9, stk. 8 og 9, ophæves.
§ 2 I lov nr. 149 af 10. april 1922 om indkomst- og formueskat til staten  

 (statsskatteloven), som senest ændret ved § 8 i lov nr. 427 af 14. juni 1995,  

 foretages følgende ændring:
 1. § 5, litra d, ophæves.
§ 3 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1997.
Bemærkninger til lovforslaget Indledning Ligningsrådet har med hjemmel i ligningslovens § 9 i cirkulære nr. 220 af  

 31. december 1995 besluttet, at særlige erhvervsgrupper som bl.a.  

 langturschauffører, handelsrejsende, piloter og stewardesser med virkning fra  

 1. januar 1997 ikke længere skal være berettiget til at modtage skattefrie  

 godtgørelser fra deres arbejdsgiver for udgifter knyttet til rejseaktivitet  

 under udførelsen af deres arbejde efter særlige regler.
Afgørelsen har efterfølgende rejst en mere generel debat om, hvorvidt de  

 gældende regler om udbetaling af skattefrie godtgørelser er hensigtsmæssigt  

 udformet.
Det er særlig forholdet mellem offentligt og privat ansattes  

 muligheder for at modtage skattefrie godtgørelser, der giver anledning til  

 debat.
Det er Fremskridtspartiets opfattelse, at i det omfang udformningen af  

 de gældende regler indebærer en forskelsbehandling mellem offentligt og  

 privat ansatte, er dette ikke acceptabelt.
Fremskridtspartiet har i øvrigt noteret sig skatteministerens seneste  

 udtalelser om, at han ønsker et ensartet regelsæt for offentligt og privat  

 ansatte, og at der skal findes en løsning i løbet af 1996. Vi mener, at  

 problemet skal løses, inden Folketinget går på sommerferie.
Dette vil også  

 betyde, at de erhvervsgrupper, som er direkte berørt af Ligningsrådets  

 beslutning, vil opnå en påtrængt afklaring af deres økonomiske situation.
Ligningsrådets beslutning Efter Ligningsrådets beslutning har bl.a. de ovenfor nævnte  

 erhvervsgrupper med virkning fra 1. januar 1997 som alle andre lønmodtagere  

 alene mulighed for at modtage skattefrie godtgørelser efter de almindelige  

 regler i nævnte cirkulære af 31. december 1995. I praksis vil det sige, at de  

 - som andre erhvervsgrupper med arbejde af lignende karakter - er afskåret  

 fra at modtage skattefrie godtgørelser.
Dette følger af pkt. 3.2.1. i  

 cirkulæret, hvoraf det fremgår, at ansatte, der har transport som erhverv,  

 ikke kan udbetales skattefrie godtgørelser.
Ved transport som erhverv forstås  

 som oftest, at den pågældende lønmodtagers arbejdstid inden for en lønperiode  

 for mere end halvdelens vedkommende består af udearbejde uden overnatning.
Fremskridtspartiet mener, at langturschauffører, handelsrejsende, piloter,  

 stewardesser m.fl. ikke længere bør have en særstilling.
Det er dog vores  

 opfattelse, at der af praktiske grunde er behov for en mulighed for at kunne  

 udbetale skattefrie godtgørelser i en eller anden form til erhvervsgrupper  

 med arbejde af denne karakter.
Formålet med lovforslaget Formålet med lovforslaget er at sikre, at skattereglerne ved udbetaling af  

 skattefrie godtgørelser til offentligt og privat ansatte er ens.
Det bør være  

 således, at alle lønmodtagere har samme muligheder, uanset om de er privat  

 eller offentligt ansat.
Det er forslagsstillernes opfattelse, at denne  

 ligestilling skal ske efter den højeste fællesnævner de to grupper imellem.  

 Ligningsrådet må drage omsorg for, at dette bliver en realitet for fremtiden.
Gældende regler i hovedtræk Efter de gældende regler er godtgørelser, der udbetales af arbejdsgiveren  

 til dækning af de udgifter, som en lønmodtager påføres som følge af arbejdet,  

 som hovedregel skattepligtige og skal således medregnes ved  

 indkomstopgørelsen.
I visse tilfælde giver ligningslovens § 9 af praktiske grunde dog mulighed  

 for at vælge at lade modtagere se helt bort fra både udgifter og  

 godtgørelsesbeløb ved indkomstopgørelsen.
Dette betyder, at den ansatte kan  

 modtage en godtgørelse uden skattemæssige konsekvenser.
For privat ansatte indeholder ligningslovens § 9, stk. 5, den ovenfor  

 nævnte mulighed for at undgå, at godtgørelsen fra arbejdsgiveren skal  

 medregnes til den skattepligtige indkomst.
Efter bestemmelsen skal en  

 godtgørelse for rejseudgifter ikke medregnes ved indkomstopgørelsen, hvis  

 denne ikke overstiger satser, der fastsættes af Ligningsrådet.
Rejseudgifter til offentligt ansatte og andre, der udfører offentligt  

 erhverv, findes i statsskattelovens § 5, litra d, og i ligningslovens § 9,  

 stk. 8 og 9. Dagpenge og rejseudgifter under udførelse af offentligt erhverv  

 medregnes efter disse regler ikke ved opgørelsen af den skattepligtige  

 indkomst.
Det er en betingelse, at arbejdet gør det nødvendigt for den  

 pågældende lønmodtager at opholde sig uden for hjemstedskommunen, dvs.  

 tjenestestedskommunen.
Ligningsrådet fastsætter ikke satser for skattefrie  

 godtgørelser til offentligt ansatte.
Disse fastsættes af de offentlige  

 myndigheder som arbejdsgivere.
På det statslige område fastsættes satserne af  

 finansministeren efter aftale med lønmodtagerorganisationerne.
På det  

 kommunale område fastsættes satserne på samme måde af kommunerne.
Forslaget Formålet med de skattefrie godtgørelser er at sikre en dækning af de  

 merudgifter, som påføres den ansatte som en følge af rejseaktivitet under  

 udførelse af den pågældendes arbejde.
Efter de gældende regler udbetales de  

 skattefrie beløb, uanset hvilke udgifter den skattepligtige rent faktisk  

 måtte have haft i forbindelse med arbejdets udførelse.
Denne ordning er efter  

 forslagsstillernes opfattelse fornuftig og varetager et praktisk hensyn til  

 såvel den ansatte som dennes arbejdsgiver.
Den nuværende ordning for  

 udbetaling af skattefrie godtgørelser foreslås derfor i det væsentligste  

 bevaret.
Alternativet er jo, at en række lønmodtagere ellers løbende ville  

 skulle dokumentere deres udgifter over for arbejdsgiveren i forbindelse med  

 rejseaktivitet.
Dette vil betyde et omfattende regnskab baseret på en mængde  

 bilag.
Ud over at være praktisk og administrativt besværligt vil det i visse  

 tilfælde tillige ikke være muligt at frembringe den fornødne dokumentation.
De nuværende regler for offentligt ansatte findes som nævnt i  

 statsskattelovens § 5, litra d.
Bestemmelsen er generel og uden begrænsning.  

 Dette giver som udgangspunkt meget vide rammer for det offentliges udbetaling  

 af skattefrie godtgørelser, hvilket åbner mulighed for en forskelsbehandling  

 mellem offentligt og privat ansatte.
Som et illustrerende eksempel kan nævnes  

 de skattefrie kørepenge, som ansatte hos DSB har mulighed for at modtage,  

 mens ansatte ved private togbaner i tilsvarende arbejdssituation skal betale  

 skat af deres kørepenge.
 En sådan forskellighed kunne afhjælpes ved, at Ligningsrådet også i  

 forhold til de offentligt ansatte fastsætter satser for udbetaling af  

 skattefrie godtgørelser.
Forslagsstillerne foreslår på denne baggrund, at det nuværende system for  

 privat ansatte også skal være gældende for offentligt ansatte.
Dette betyder,  

 at Ligningsrådet også for offentligt ansatte skal fastsætte satser for  

 udbetaling af skattefrie godtgørelser i forbindelse med rejseaktivitet.
Bemærkninger til lovforslagets enkelte bestemmelser Til § 1 Til nr. 1 Det foreslås, at ligningslovens § 9, stk. 8 og 9, ophæves.
Dette betyder,  

 at offentligt ansatte ved udbetaling af skattefrie godtgørelser bliver  

 omfattet af de regler, som gælder for privat ansatte i ligningslovens § 9,  

 stk. 5-7.
Til § 2 Efter statsskattelovens § 5, litra d, kan der generelt og for så vidt uden  

 nærmere begrænsninger udbetales skattefrie godtgørelser til offentligt  

 ansatte.
Denne regel foreslås ophævet.
Der henvises i øvrigt til  

 lovforslagets almindelige bemærkninger, hvoraf det fremgår, at reglerne for  

 udbetaling af skattefrie godtgørelser for privat ansatte lønmodtagere også  

 skal gælde for offentligt ansatte.
Til § 3 Det foreslås, at loven får virkning fra og med indkomståret 1997. Dette  

 vil give tid til at indrette systemet og føre eventuelle forhandlinger  

 arbejdsmarkedsparter imellem.
