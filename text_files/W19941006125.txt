Ikke grundlag for at kritisere Finanstilsynet for lukning af bank og  

 indgivelse af konkursbegæring over for anvendelse af foranstaltninger efter  

 bank- og sparekasselovens § 21, stk. 3, § 34 og § 43. Ikke grundlag for at  

 kritisere, at Finanstilsynet på den konkrete baggrund havde anset sig for  

 berettiget til at gennemføre en undersøgelse under medvirken af personale fra  

 det overtagende pengeinstitut.
Tilkendegivelse over for Finanstilsynet om, at  

 afgørelsen om lukning m.v. af et pengeinstitut så vidt muligt bør meddeles  

 skriftligt eller hrutigst muligt bekræftes skriftligt med klagevejledning.
K-bankens bestyrelse har i skrivelse af 2. marts 1992 klaget over  

 Finanstilsynets vurdering af K-bankens engagementer (j.nr. 6440), som førte  

 til, at Finanstilsynet den 10. februar 1992 indgav konkursbegæring mod  

 banken.
Endvidere har banken i klageskrivelsen og i en supplerende skrivelse  

 af 23. juli 1992 klaget over, at Finanstilsynet burde have valgt de mindre  

 indgribende foranstaltninger, der fremgår af bank- og sparekasselovens § 23,  

 stk. 3, (21, stk. 3), § 34, stk. 9, § 37 og § 43, at Finanstilsynet i  

 modstrid med bank- og sparekasselovens § 50 a1 har drøftet bankens forhold  

 med et konkurrerende pengeinstituts medarbejdere, uden at K-banken havde  

 givet tilladelse hertil, at der ikke blev givet bankens bestyrelse adgang til  

 at deltage i undersøgelsen af banken forud for tilsynets beslutning om at  

 indgive konkursbegæring, at bankens bestyrelse ikke forud for  

 konkursbegæringens indgivelse fik en skriftlig redegørelse for  

 Finanstilsynets nøjagtige hensættelseskrav, og at Finanstilsynet ikke har  

 givet korrekt klagevejledning, herunder om, at en klage til  

 Erhvervsankenævnet kan tillægges opsættende virkning.
 Finanstilsynets redegørelse for sagen af 25. maj 1992:
 På baggrund af den indgivne klage har Erhvervsankenævnet indhentet en  

 redegørelse fra Finanstilsynet af 25. maj 1992. Som bilag til redegørelsen er  

 bl.a. vedlagt et notat »Redegørelse for K-banken« dateret den 28.  

 februar 1992, der redegør for de faktiske begivenheder forud for tilsynets  

 konkursbegæring samt et notat dateret 26. februar 1992, som indeholder en  

 konklusion på tilsynets ekstraordinære undersøgelse af banken, der fandt sted  

 den 8. februar 1992. Notatet af 28. februar 1992 »Redegørelse for  

 K-banken« lyder således: »På baggrund af en telefonopringning fra  

 en større indskyder (A - ca. ... mio.kr.) den (7.) februar 1992 om  

 formiddagen ringede Finanstilsynet til direktør B, K-banken, og spurgte til  

 bankens situation.
 Direktør B oplyste, at rygterne om bankens problemer ikke skulle gå meget  

 videre »før banken kaster håndklædet i ringen«.
 Det blev samtidig oplyst, at banken skulle have bestyrelsesmøde ...  

 Endvidere oplystes, at der tillige havde været forhandlinger med Sparekassen  

 C, men at sparekassen ikke efter en gennemgang i september 1991 af bankens  

 engagementer havde ønsket fusion.
 B oplyste, at han havde haft til hensigt at orientere Finanstilsynet i  

 henhold til bank- og sparekasselovens § 35 efter bestyrelsesmødet, blandet  

 andet fordi han frygtede for likviditeten.
K-banken ønskede at få stillet likviditetstilsagn fra et andet  

 pengeinstitut.
Efter en række forhandlinger i løbet af formiddagen blev det  

 meddelt ca. kl. 14.00, at forsøget var mislykkedes.
 Dette måtte sammenholdes med det foreløbige årsregnskabs resultat: -...  

 mio. kr., der forekom helt usandsynligt. (1990: -... mio. kr.).
Da tilsynet i anden anledning havde aftalt møde med Sparekassen C,  

 benyttede man muligheden til at høre nærmere om sparekassens vurdering af  

 banken.
Det fremgik heraf, at Sparekassen C's opfattelse havde været, at der  

 i september 1991 ikke var mere egenkapital tilbage i banken.
 C understregede dog, at man ikke havde talt med kreditmedarbejderne i  

 K-banken, men sparekassen havde dog alligevel tilrådet banken at kontakte  

 Finanstilsynet. (Dette er ikke sket).
 Den forskellige opfattelse af engagementernes bonitet havde dog betydet,  

 at fusionen var gået i »vasken«.
 C var dog stadig interesseret i en fusion.
 I løbet af eftermiddagen udarbejdedes i tilsynet en beredskabsplan, der  

 blandt andet indebar en ekstraordinær undersøgelse af K-banken i den  

 forestående weekend den (8. og 9.) februar 1992.
Dette blev meddelt direktør B sidst på dagen fredag den (7.) februar 1992.  

 Ved samme lejlighed gav direktør B tilladelse til, at C som mulig  

 fusionspartner deltog i undersøgelsen.
I øvrigt var C's forhåndskundskab til  

 banken en nødvendig forudsætning for, at undersøgelsen kunne foretages på så  

 kort tid.
 Undersøgelsen blev foretaget i samarbejde med 6 medarbejdere fra C og med  

 deltagelse af en vicedirektør, en kontorchef, en finansinspektør samt en  

 fuldmægtig fra Finanstilsynet.
 Finanstilsynets konklusion på undersøgelsen var, at der skulle foretages  

 så store afskrivninger og hensættelser, at banken ikke kunne fortsætte,  

 hvorfor den ikke kunne åbne mandag den 10. februar 1992. Dette blev meddelt  

 banken lørdag aften og samtidig blev ledelse og revision indkaldt til møde i  

 tilsynet næste dag. ...
Søndag (den 9. februar 1992) kl. 15.00 afholdtes møde med repræsentanter  

 fra Sparekassen C.
På mødet tilkendegaves de betingelser, som skulle opfyldes  

 i forbindelse med en eventuel overtagelse.
Det fremgik heraf, at en  

 overtagelse af K-banken alene kunne accepteres efter en konkurs, hvor aktiver  

 og passiver med undtagelse af aktiekapital og efterstillede kapitalindskud  

 blev købt ud af boet.
Søndag kl. 16.30 afholdtes herefter møde med K-bankens bestyrelse,  

 direktion og revision, som på mødet blev orienteret om konklusionen af  

 tilsynets undersøgelse og de krav, som C havde stillet for en overtagelse.  

 Der blev samtidig givet oplysning om retsgrundlaget i bank- og  

 sparekasseloven for tilsynets afgørelse og klagevejledning.
Herefter  

 afholdtes møde mellem C og K-banken, hvorefter Cs repræsentanter forlod  

 tilsynet for at orientere sparekassens bestyrelse. ...
På et bestyrelsesmøde i C samme dag kl. 19 blev det vedtaget, at C var  

 indstillet på at overtage K-banken.
Dette skulle så vidt muligt, blandt andet  

 under hensyn til indskydernes interessse, ske straks.
Tilsynet fik besked  

 herom ca. kl. 21.00. Herefter blev det besluttet, at Finanstilsynet i henhold  

 til § 47d skulle indgive konkursbegæring og indstille valg til kuratorer.  

 Samtidig påbegyndtes udarbejdelse af kontrakt om konkursboets salg af aktiver  

 og passiver til C.
 Natten mellem søndag og mandag sendte tilsynet en konkursbegæring til  

 Skifteretten i ... . Tilsynet indstillede i forbindelse hermed advokat D samt  

 advokat E fra Kammeradvokaten som kuratorer.
Mandag den 10. februar 1992, kl. 9.00, blev K-banken erklæret konkurs, og  

 banken blev lukket.
Imidlertid var der mellem C og boet aftalt nogle  

 afværgeforanstaltninger, således at indskyderne mærkede mindst mulig, blandt  

 andet havde C over for PBS indestået for træk via Dankort, og stillede  

 likviditet til rådighed mandag formiddag.
 Den endelige overdragelse af boets aktiver og passiver med undtagelse af  

 aktiekapitalen og efterstillede kapitalindskud til C blev foretaget af  

 kuratorerne ved overdragelsesoverenskomst den 10. februar 1992, kl. 11.30.  

 Overenskomsten blev i henhold til bank- og sparekasselovens § 48 godkendt af  

 Finanstilsynet.
 Alle indskydere blev herved sikret deres penge.
 Herefter blev »banken« igen åbnet, men nu i C's regi.
...' Af Finanstilsynets notat af 26. februar 1992 vedrørende tilsynets  

 konklusion på den ekstraordinære undersøgelse af banken den 8. februar 1992  

 fremgår det, at alle bankens engagementer, som pr. 1. oktober 1991 var større  

 end 1 mio. kr., var blevet gennemgået ved undersøgelsen, svarende til ca. 70  

 procent af de samlede udlån og garantier.
Endvidere havde man gennemgået alle  

 engagementer under 1 mio. kr., hvorpå der var foretaget hensættelse.
Af  

 notatet fremgår endvidere:
 » 2. Hensættelser.
 Bankens samlede hensættelser ultimo 1991 er foreløbigt opgjort til ...  

 mio. kr.
 Ved undersøgelsen blev tilsynets samlede hensættelser opgjort til som  

 minimum at skulle udgøre ... mio. kr., og ved anvendelse af et mere  

 forsigtigt skøn at skulle udgøre ... mio.kr.
 3. Egenkapital.
 I følge bankens foreløbige regnskab udgør egenkapitalen ... mio. kr.
 Som følge af tilsynets yderligere hensættelsesbehov vil bankens  

 egenkapital være negativ i størrelsesordenen ... mio. kr. til ... mio. kr.
 4. Ansvarlig kapital.
 Bankens ansvarlige kapital efter fradrag er på grundlag af det foreløbige  

 regnskab beregnet til ... mio. kr.
 I bankens ansvarlige kapital indgår ... mio. kr. supplerende kapital, som  

 er ydet af F-koncernen.
 5. Likviditet.
 På undersøgelsen blev forelagt opgørelse over aftaleindlån pr. 7. februar  

 1992. De samlede aftaleindlån udgør ... mio. kr., heraf udgør de tre største  

 indskydere henholdsvis:
 ... mio. kr.
 ... mio. kr.
 ... mio. kr.
 Resten er på 1-3,5 mio. kr.
 6. Konklusion.
 På grundlag af det opgjorte hensættelsesbehov blev det meddelt banken, at  

 man måtte fusionere med C, såfremt denne var indstillet herpå.
Hvis dette ikke var muligt, ville tilsynet kræve betalingsstandsning  

 mandag den 10. februar 1992.« I redegørelsen af 25. maj 1992 har Finanstilsynet oplyst, at tilsynet  

 indgav konkursbegæring efter bank- og sparekasselovens § 47 d, stk. 1, som  

 følge af den ekstraordinære undersøgelse af banken i weekenden den 8. og 9.  

 februar 1992. Det fremgår endvidere af redegørelsen, at der efterfølgende den  

 10. februar 1992 blev afholdt et møde i Skifteretten, hvor Skifteretten  

 behandlede tilsynets konkursbegæring.
På mødet var banken repræsenteret af  

 bankens bestyrelsesformand og direktør.
Af udskrift af skifteprotokollen, som  

 tilsynet har vedlagt redegørelsen i kopi, fremgår det, at »direktør B og  

 bestyrelsesformand G udtalte til konkursbegæringen, at Finanstilsynet havde  

 konstateret, at banken var insolvent, og at man ikke agtede at anfægte denne  

 vurdering.« Konkursbegæringen mod K-banken blev herefter taget til følge  

 af Skifteretten.
Finanstilsynet har bl.a. på baggrund heraf henstillet til  

 ankenævnet, at nævnet følger Skifterettens afgørelse.
I redegørelsen har  

 Finanstilsynet endvidere udtalt: »...
I henhold til bank- og sparekasselovens § 49, stk. 1, skal Finanstilsynet  

 påse overholdelsen af loven, herunder at pengeinstituttet aflægger et korrekt  

 regnskab.
Vurderingen af regnskabet og selskabets økonomiske stilling er  

 bestemmende for en række tilsynsmæssige reaktioner, herunder tilladelse til  

 at drive pengeinstitutvirksomhed, bank- og sparekasselovens § 43, indgivelse  

 af konkursbegæring, § 47d, og anmodning om betalingsstandsning, § 46.
 Grundlaget for Finanstilsynets vurdering er ofte, som i den foreliggende  

 sag, de undersøgelser, som tilsynet foretager i det enkelte pengeinstitut.  

 Undersøgelserne foregår altid i pengeinstituttet, dels af praktiske årsager,  

 idet der ofte er behov for et omfattende sagsmateriale og lokalkendskab, og  

 dels fordi der herved gives mulighed for at foretage en vurdering af  

 pengeinstituttets organisation og ledelsens og kreditmedarbejdernes  

 kvalifikationer m.v.
 Ved en undersøgelse vil Finanstilsynet blandt andet gennemgå  

 pengeinstituttets aktiver, herunder udlånene, som i langt de fleste tilfælde  

 udgør hovedparten af aktiverne.
 Gennemgangen sker med henblik på at afklare, om udlånene er korrekt  

 værdiansat, eller om disse er værdiansat for højt, således at en hensættelse  

 er påkrævet. ...
 I forbindelse med den konkrete sag skal tilsynet understrege, at tilsynet  

 har anvendt sine almindelige vurderingskriterier, og der er således ikke tale  

 om, at vurderingen af K-bankens engagementer har været skrappere end de  

 kriterier tilsynet anvender i andre pengeinstitutter.
 2. I sin ankeskrivelse har K-bankens bestyrelse endvidere fremhævet  

 følgende:
 1. K-bankens bestyrelse deltog ikke ved engagementsgennemgangen.
 2. Der foreligger ingen skriftlig redegørelse for bestyrelsen om de  

 nøjagtige hensættelseskrav.
3. Bestyrelsen foretog i november 1991 en gennemgang af bankens  

 engagementer sammen med revisorerne.
Finanstilsynet havde 5 engagementer til  

 gennemsyn i november 1991. 4. K-bankens foreløbige regnskab blev godkendt  

 ultimo januar 1992.
 5. Det forekommer uforståeligt, at Finanstilsynet kunne nedvurdere bankens  

 engagementer så pludseligt.
 Finanstilsynet skal på baggrund af ovenstående oplyse følgende:
 Ad 1: Som det fremgår af bilag...(notatet af 28. februar 1992  

 »Redegørelse for K-banken«) meddelte Finanstilsynet den 7. februar  

 1992 direktør B, K-banken, at tilsynet ville foretage en ekstraordinær  

 undersøgelse af banken.
Det var herefter op til banken at vurdere, hvem der skulle være til stede  

 ved undersøgelsen og gennemgå bankens aktiver med tilsynet.
Finanstilsynet  

 blander sig ikke i dette spørgsmål, men det kan til orientering for  

 Erhvervsankenævnet oplyses, at pengeinstituttets direktør samt  

 kreditansvarlige i langt de fleste tilfælde forestår gennemgangen, mens  

 pengeinstituttets bestyrelse orienteres om resultatet af undersøgelsen på det  

 afsluttende møde.
Dette var også tilfældet i pågældende sag.
Bankens bestyrelse var orienteret om, at undersøgelsen skulle finde sted.  

 Såfremt bestyrelsen havde ønsket at deltage i engagementsgennemgangen, kunne  

 den have anmodet herom.
Tilsynet modtog ikke en sådan anmodning.
Ad 2: På det afsluttende møde i Finanstilsynet den 9. februar 1992  

 redegjorde Finanstilsynet for undersøgelsens resultat, herunder det samlede  

 hensættelsesbehov på bankens engagementer.
Ved mødet blev der ikke diskuteret  

 konkrete engagementer, idet situationen var så alvorlig, at det gjaldt om at  

 finde en løsning, således at bankens indskydere ikke mistede deres penge.
 Imidlertid havde Finanstilsynet allerede om lørdagen den 8. februar 1992  

 overgivet bankens direktør en liste over alle de engagementer, hvorpå  

 tilsynet fandt, der var behov for øgede hensættelser.
 Tilsynet forventede på baggrund heraf, at direktøren som en naturlig følge  

 orienterede sin bestyrelse, herunder orienterede om de konkrete hensættelser.
 Finanstilsynet skal derfor afvise, at banken ikke har modtaget en  

 skriftlig redegørelse på det nøjagtige hensættelseskrav.
 Ad 3: For så vidt angår den af bestyrelsen samt revisorerne  

 foretagne gennemgang af bankens engagementer, skal tilsynet bemærke, at de  

 anvendte vurderingsprincipper ikke har været identiske med de principper,  

 Finanstilsynet anvender for at sikre lovens overholdelse og i sidste ende  

 indskydernes penge.
 Finanstilsynet skal således ikke kommentere denne påstand yderligere.
 Vedrørende Finanstilsynets gennemgang af 5 af bankens engagementer i  

 december 1991, skal Finanstilsynet henvise til ... Det fremgår heraf, at  

 Finanstilsynet i skrivelse af 24. januar 1992 til bankens bestyrelse og  

 direktion meddelte, at der burde ske en forøgelse af hensættelserne på flere  

 engagementer, men at tilsynet ikke lagde sig fast på et beløb, idet en sådan  

 fastlæggelse ville kræve en drøftelse med bankens ledelse af regnskaber,  

 budgetter, sikkerheder m.v.
 Det fremgår endvidere af skrivelsen, at Finanstilsynet forventede at  

 undersøge banken i 1992, samt at tilsynet i den forbindelse ville foretage en  

 egentlig gennemgang af bankens engagementer.
Finanstilsynet skal således understrege, at der ikke i forbindelse med  

 gennemgangen af de 5 engagementer var tale om, at tilsynet godkendte  

 størrelsen af de af banken foretagne hensættelser.
Tværtimod stillede  

 Finanstilsynet sig tvivlende overfor bankens økonomiske situation, hvorfor  

 det blandt andet blev understreget over for bankens direktør, at  

 Finanstilsynet ville vende tilbage i løbet af 1992 og undersøge banken.
 Ad 4: I henhold til den af Finanstilsynet udstedte bekendtgørelse  

 om regnskabsaflæggelse for pengeinstitutter skal pengeinstituttet indsende  

 det foreløbige regnskab til Finanstilsynet inden offentliggørelse.
 Efter modtagelsen har Finanstilsynet en frist på 10 arbejdsdage til at  

 foretage en teknisk gennemgang af regnskabet.
 I den konkrete sag modtog Finanstilsynet K-bankens foreløbige regnskab den  

 28. januar 1992, og Finanstilsynet skal på baggrund heraf afvise, at tilsynet  

 har »godkendt« bankens regnskab.
 I øvrigt skal det tilføjes, at det foreløbige regnskab alene giver  

 grundlag til at gennemgå regnskabet rent teknisk, hvorimod en materiel  

 gennemgang, herunder en vurdering af aktivernes værdi og hensættelser, først  

 kan foretages og det i begrænset omfang, når revisionsprotokollat indsendes.
 Det skal derfor understreges, at tilsynet aldrig godkender hverken det  

 endelige eller det foreløbige regnskab.
 Ad 5: På baggrund af ovenstående, herunder henset til  

 Finanstilsynets tætte kontakt med banken, finder tilsynet ikke det er  

 uforståeligt, at Finanstilsynet den 8.-9. februar 1992 foretog en  

 ekstraordinær undersøgelse af banken.
Der skal i den forbindelse erindres om, at undersøgelsen blandt andet var  

 foranlediget af, at en større indskyder ringede til Finanstilsynet, idet  

 denne grundet rygter var blevet i tvivl om, hvorvidt banken var i stand til  

 at honorere et krav om udbetaling.
Ligeledes skal det tilføjes, at  

 Finanstilsynet som følge heraf kontaktede bankens direktør, der bekræftede  

 uroen om banken.
 Uanset hvilket pengeinstitut, der er tale om, vil sådanne oplysninger som  

 for K-bankens vedkommende medføre, at Finanstilsynet indleder en  

 ekstraordinær undersøgelse.
Endelig skal fremhæves, at det er tilsynets ret til enhver tid at foretage  

 en inspektion.' Under ankenævnets behandling af sagen har Finanstilsynets redegørelse med  

 bilag været forelagt klageren til udtalelse.
Klageren er i den anledning  

 fremkommet med et supplerende indlæg af 23. juli 1992, der har været forelagt  

 Finanstilsynet, som har kommenteret indlægget i et supplerende indlæg af 27.  

 oktober 1992. Denne udtalelse har herefter været forelagt klageren, der den  

 7. december 1992 er fremkommet med sit afsluttende indlæg.
Dette indlæg har  

 herefter været tilsendt Finanstilsynet, der ikke har ytret sig yderligere.
 Klagerens indlæg af 23. juli 1992.
I klagerens indlæg af 23. juli 1992 har klageren tilkendegivet at være  

 enig i, at Skifteretten var berettiget til at antage, at der forelå  

 insolvens.
Når bankens repræsentanter på skifteretsmødet, direktør B og  

 bestyrelsesformand G, havde udtalt, at Finanstilsynet havde konstateret, at  

 banken var insolvent, og at banken ikke agtede at anfægte denne vurdering,  

 skyldtes det, at Finanstilsynet over for banken klart havde tilkendegivet, at  

 alternativet til en konkurs ville være en lukning af banken, og at en anke  

 herover ikke ville have opsættende virkning.
Direktøren og  

 bestyrelsesformandens udtalelse på skifteretsmødet kan derfor ikke tages til  

 udtryk for, at formanden eller direktøren var enige med Finanstilsynet om  

 bankens økonomiske situation.
Klageren har endvidere afvist, at bestyrelsen  

 havde mulighed for at deltage i undersøgelsen af bankens forhold under det  

 ekstraordinære besøg den 8. februar 1992. Undersøgelsen blev foretaget af  

 Finanstilsynets medarbejdere i samarbejde med medarbejdere fra det  

 konkurrerende pengeinstitut C.
Flere af bankens bestyrelsesmedlemmer søgte  

 ved personlig og telefonisk henvendelse til bankens hovedbygning i den  

 pågældende weekend at opnå adgang til banken, ligesom man havde forsøgt at få  

 kontakt med ansvarlige medarbejdere i Finanstilsynet men uden resultat.  

 Bankens bestyrelse havde derfor ingen mulighed for under den ekstraordinære  

 gennemgang af bankens forhold at fremkomme med oplysninger eller  

 tilkendegivelser for at kunne påvirke situationen, hvilket må anses for at  

 være særdeles kritisabelt, idet det er bankens ledelse, der har ansvaret for  

 aflæggelse af bankens regnskab, da det angiveligt var regnskabsaflæggelsen  

 for 1991 og i særdeleshed hensættelserne, der må have givet anledning til den  

 rejste kritik.
Klageren har endvidere afvist, at de af bestyrelsen foretagne  

 vurderingsprincipper for regnskabet 1991 ikke har været i overensstemmelse  

 med almindelige og tidligere anvendte vurderingskriterier.
Finanstilsynet  

 havde endda forhåndsgodkendt hensættelserne på samtlige engagementer for  

 regnskabsåret 1991, bortset fra at det var aftalt, at et eller to af  

 engagementerne skulle drøftes videre.
Klageren har endvidere anført, at den fremgansmåde tilsynet har valgt -  

 indgivelse af konkursbegæring - er stærkt kritisabel og har medført  

 væsentlige tab for bankens aktionærer.
I loven om banker og sparekasser er  

 opstillet en række mindre indgribende sanktioner, som tilsynet kunne have  

 valgt i stedet for at »presse« en konkurs igennem.
Klageren har i  

 den anledning f.eks. peget på bank- og sparekasselovens § 23, stk. 3 (§ 21,  

 stk. 3), hvorefter der kan fastsættes en frist til opfyldelse af  

 solvenskravene, lovens § 34, stk. 9, hvorefter der kan fastsættes  

 ekstraordinære revisionsforanstaltninger, § 37, hvorefter der kan kræves en  

 opstramning af regnskabsprincipperne, og endelig § 43, hvorefter der kunne  

 have været givet en frist til at reetablere kapitalen.
Sammenfattende har  

 klageren i indlægget af 23. juli 1992 gjort gældende, at Finanstilsynet har  

 handlet ukorrekt ved:
» at (1) Finanstilsynet har rådgivet ukorrekt ved ikke at oplyse  

 bestyrelsen om, at en anke af Finanstilsynets afgørelse i henhold til lov  

 1987, nr. 858, § 6, og lovbekendtgørelse 1991, nr. 737, § 9, af Ankenævnet  

 kan tillægges opsættende virkning, at (2) Finanstilsynet i modstrid med Banklovens § 50 A har drøftet  

 K-bankens forhold med et konkurrerende pengeinstituts medarbejdere, uden at  

 K-banken havde givet tilladelse hertil, at (3) Finanstilsynet i sanktionsvalget har valgt en unødvendig sanktion,  

 uden at en anden fremgangsmåde var forsøgt med et væsentligt tab til følge, at (4) bestyrelsen for banken ikke havde adgang til at deltage i de  

 afgørende undersøgelser og forhandlinger i forbindelse med  

 hensættelsesproblematikken.« Finanstilsynets supplerende indlæg af 27. oktober 1992.
 I den ovenfor nævnte supplerende redegørelse fra Finanstilsynet af 27.  

 oktober 1992, har tilsynet kommenteret det, som klageren sammenfattende har  

 fremført i sit indlæg af 23. juli 1992, således:
»Ad 1. Som det fremgår af tidligere fremsendt bilag...  

 »Redegørelse for K-banken« (notatet af 28. februar 1992)...blev der  

 søndag den 9. februar 1992, kl. 16.30, afholdt møde med K-bankens bestyrelse,  

 direktion og revision.
Der blev i den forbindelse givet oplysning om  

 retsgrundlaget i bank- og sparekasseloven for tilsynets afgørelse og  

 klagevejledning.
 Det skal understreges, at hverken bestyrelse eller direktion på mødet gav  

 udtryk for, at man ønskede at indbringe Finanstilsynets afgørelse for  

 Industriministeriets Erhvervsankenævn, og det kom derfor ikke på tale,  

 hvorvidt en anke kunne få tillagt opsættende virkning.
 Finanstilsynet må i øvrigt stille sig uforstående overfor, hvorfor  

 bestyrelsen hverken overfor Finanstilsynet eller overfor skifteretten  

 anfægtede bankens insolvens, såfremt man ikke var enige heri.
 Finanstilsynet skal afvise, at den af Finanstilsynet afgivne redegørelse  

 over for bestyrelsen kunne afholde bestyrelsen fra i skifteretten at  

 fremkomme med bemærkninger.
Ad 2. Ifølge det af direktør B over for Finanstilsynet oplyste, havde  

 K-banken og Sparekassen C A/S allerede i september 1991 haft forhandlinger  

 igang om en fusion.
Imidlertid havde sparekassen efter en gennemgang af  

 bankens engagementer ikke ønsket en fusion.
Efterfølgende er det over for  

 Finanstilsynet af Sparekassen C A/S blevet oplyst, at sparekassen var af den  

 opfattelse, at der ikke var nogen egenkapital tilbage i banken.
Da Finanstilsynet, jf. tidligere fremsendt... »Redegørelse for  

 K-banken«, den 7. februar 1992 i anden anledning havde møde med  

 Sparekassen C A/S, benyttede man lejligheden til at høre nærmere om  

 sparekassens vurdering af banken.
På dette tidspunkt var man telefonisk  

 blevet gjort bekendt med rygterne på øen.
Finanstilsynets egen viden og  

 opfattelse af banken blev på intet tidspunkt drøftet, og Finanstilsynet skal  

 derfor afvise, at bank- og sparekasselovens § 50a har været tilsidesat.
 Med hensyn til Sparekassen C A/S' deltagelse i undersøgelsen henvises til  

 bilag... (notatet af 28. februar 1992 »Redegørelse for K-banken«)  

 til tilsynets redegørelse af 25. maj 1992. Det fremgår heraf ..., at direktør  

 B forinden undersøgelsen havde givet sin tilladelse.
 Ad 3. Ifølge bestyrelsen er »den af tilsynet valgte fremgangsmåde i  

 øvrigt stærkt kritisabel og har medført væsentlige tab for K-bankens  

 aktionærer ...«.
 Bestyrelsen har i den forbindelse nævnt en række mindre indgribende  

 foranstaltninger.
 Finanstilsynet skal i den anledning understrege, at der var tale om en  

 insolvent bank, hvis egenkapital var negativ i størrelsesordenen ... - ...  

 mio. kr., jf. tidligere fremsendt bilag ... (notatet af 26. februar 1992 om  

 Finanstilsynets konklusion på den ekstraordinære undersøgelse af banken).
Finanstilsynet var derfor i henhold til bank- og sparekasselovens § 47d  

forpligtet til at indgive konkursbegæring, da der efter  

 forhandlingerne med Sparekassen C A/S ikke var andre muligheder.
Sparekassen  

 krævede en konkursbegæring for ikke at skulle overtage de efterstående  

 kreditorer.
Det skal i øvrigt pointeres, at indgriben over for regnskabsprincipper,  

 fastsættelse af ekstraordinære revisionsforanstaltninger eller lignende i den  

 pågældende situation ville være helt utilstrækkelige tiltag.
Det skal  

 tilføjes, at en bank i den pågældende situation meget hurtigt vil få  

 likviditetsproblemer i og med indskyderne vil forsøge at hæve deres penge,  

 hvorfor Finanstilsynet også af den grund var nødt til at gribe ind.
Finanstilsynet skal i øvrigt afvise, at der var mulighed for i den  

 pågældende meget alvorlige situation at finde en anden fremgangsmåde.
Således  

 have et stort dansk pengeinstitut allerede fredag den 7. februar 1992 afvist  

 at give banken likviditet, jf. tidligere fremsendt bilag... (notatet af 28.  

 februar 1992, »Redegørelse for K-banken«), og bankens bestyrelse  

 fremsatte på intet tidspunkt i forløbet en løsningsmodel.
 Ad 4. Bestyrelsen gør gældende, at flere bestyrelsesmedlemmer forgæves  

 søgte at opnå adgang til banken, herunder opnå kontakt med Finanstilsynets  

 medarbejdere.
 Finanstilsynet skal i den anledning henvise til sin skrivelse af 25. maj  

 1992 til Erhvervsankenævnet og fastholde, at Finanstilsynet fredag den 7.  

 februar 1992 meddelte direktør B, at Finanstilsynet ville foretage en  

 ekstraordinær undersøgelse af banken.
 Det var herefter op til banken at vurdere, hvem der skulle være til stede  

 ved undersøgelsen.
 I øvrigt vedlægges udskrift af K-bankens bestyrelsesprotokollat for møde  

 afholdt fredag den 7. februar 1992. Det fremgår heraf, at »bestyrelsen  

 blev orienteret om, at Finanstilsynet og Sparekassen C A/S kommer på eftersyn  

 i weekenden 8.-9. februar 1992. Bestyrelsen indkaldes efter behov«. ...
 Det skal således understreges, at bestyrelsen var orienteret, samt at  

 denne kunne have truffet sine foranstaltninger.
I øvrigt skal Finanstilsynet oplyse, at bestyrelsen kunne have ringet til  

 Finanstilsynet i weekenden.
Både det direkte nr. og lokalnr. til direktør  

 Mølgaard og vicedirektør P.
Sylvest Larsen m.fl. fremgår af telefonbogen,  

 ligeledes fremgår de private telefonnr. for ledende medarbejdere i tilsynet.  

 Finanstilsynet modtog ingen opringninger fra bankens bestyrelse.
 I sin redegørelse afviser bestyrelsen, at de af bestyrelsen foretagne  

 vurderingsprincipper ikke har været i overensstemmelse med almindelige og  

 tidligere anvendte vurderingsprincipper, herunder nævnes at principperne er  

 godkendt af Finanstilsynet.
 Finanstilsynet skal på baggrund heraf oplyse, at tilsynet aldrig godkender  

 vurderingsprincipper, og i øvrigt fastholde, at de af bestyrelsen anvendte  

 vurderingsprincipper ikke har været identiske med de principper,  

 Finanstilsynet anvender for at sikre lovens overholdelse og i sidste ende  

 indskydernes penge.
Endeligt henviser bestyrelsen til, at Finanstilsynet havde  

 forhåndsgodkendt hensættelserne på samtlige engagementer for regnskabsåret  

 1991. Finanstilsynet skal henvise til sin skrivelse af 25. maj 1992 ... og  

 fastholde, at tilsynet aldrig godkender hverken det endelige eller det  

 foreløbige årsregnskab.' I det afsluttende indlæg af 7. december 1992 fra klageren, har klageren i  

 det væsentlige fastholdt, hvad der tidligere har været fremført.
 Ankenævnet har ikke fundet grundlag for at imødekomme en af klager fremsat  

 begæring om mundtlig forhandling.
 Ankenævnet udtaler:
 1) Bestyrelsen har klaget over Finanstilsynets afgørelse af 8. - 9.  

 februar 1992 om, at banken ikke kunne fortsætte, fordi den var insolvent, og  

 om at der som følge heraf ville blive indgivet konkursbegæring til  

 skifteretten den 10. februar 1992. I følge bestyrelsen burde Finanstilsynet i  

 hvert fald have forsøgt at anvende mindre indgribende foranstaltninger, jf.  

 bank- og sparekasselovens § 23, stk. 3, (§ 21, stk. 3) § 34, stk. 9, § 37 og  

 § 43.
Bestyrelsen har henvist til, at man ikke er enig i Finanstilsynets  

 vurdering af hensættelsesbehovet.
Bestyrelsens opfattelse er begrundet i en  

 henvisning til den sædvanlige gennemgang af bankens engagementer, som var  

 foretaget i november måned sammen med selskabets revision, hvoraf endog 5 af  

 engagementerne have været forelagt Finanstilsynet, der tidligere havde  

 godkendt bankens foreløbige regnskab ultimo januar 1992.
Det fremgår af sagen, at banken har været fulgt tæt af Finanstilsynet  

 siden 1990. Bankens ledelse har været vidende herom. Årsregnskabet for 1990  

 viste et underskud på ... mill. kr., med ca. ... mill. kr. i hensættelser.
I  

 1990 indberettede banken et engagement efter bank- og sparekasselovens § 23.  

 I begyndelsen af 1991 udbad tilsynet sig en redegørelse for 3 store  

 engagementer.
Samme forår indberettede banken yderligere 2 store engagementer  

 efter bank- og sparekasselovens § 23. Banken havde da optaget yderligere ...  

 mill. kr. i ansvarlig kapital.
I efteråret 1991 anmodede Finanstilsynet  

 banken om indberetning vedrørende 5 store engagementer.
Indberetningerne blev  

 modtaget i slutningen af november, men måtte suppleres, da de var  

 mangelfulde.
Indberetningerne gav umiddelbart Finanstilsynet anledning til at  

 forlange hensættelserne på 2 af engagementerne forøget.
Tilsynet meddelte  

 samtidigt, at man i forbindelse med en undersøgelse af banken i 1992 ville  

 foretage en egentlig gennemgang af de fremsendte engagementer og vurdere det  

 nødvendige hensættelsesbehov.
For så vidt angår det foreløbige regnskab for  

 1991, der udviste et underskud på ... mill. kr., har Finanstilsynet blandt  

 andet oplyst, at man modtog regnskabet den 28. januar 1992, alene har  

 foretaget en teknisk gennemgang og iøvrigt aldrig godkender hverken  

 foreløbige eller endelige regnskaber.
Af Finanstilsynets notat af 28. februar 1992 vedrørende forløbet af  

 undersøgelsen den 8. februar 1992 følger endvidere, at baggrunden for  

 tilsynets undersøgelse var en telefonisk henvendelse fra en indskyder - A -  

 af ca. ... mill. kr., oplysninger fra bankens direktør om, at han frygtede  

 for bankens likviditet og om, at et forsøg samme dag på at opnå  

 likviditetstilsagn fra et andet pengeinstitut var mislykkedes samt om, at en  

 forhandlet fusion med Sparekassen »C« i eftersommeren ikke var  

 blevet til noget, fordi »C« efter en gennemgang af bankens  

 engagementer ikke ønskede fusion.
På henvendelse herefter fra Finanstilsynet  

 havde »C« over for tilsynet oplyst, at bankens egenkapital efter  

 sparekassens opfattelse i september måned var tabt, og at man dengang  

 tilrådede banken at kontakte Finanstilsynet.
Klageren har ikke bestridt  

 indholdet af denne oplysning.
Af Finanstilsynets notat af 26. februar 1992 om konklusionen på  

 undersøgelsen den 8. februar 1992 ses bl.a. at bankens hensættelser var på  

 ... mill. kr.
Tilsynets samlede hensættelser blev på grundlag af  

 undersøgelsen opgjort til ... mill. kr. som minimum - og ved anvendelse af et  

 mere forsigtigt skøn til ... mill. kr.
Herefter ville bankens egenkapital  

 være negativ med et beløb på mellem ... mill. kr. og ... mill. kr.
Det fremgår endelig, at bankens direktør og formanden for bestyrelsen  

 under behandlingen af konkursbegæringen den 10. februar 1992 udtalte, at  

 Finanstilsynet havde konstateret, at banken var insolvent, og at man ikke  

 agtede at anfægte denne vurdering.
Bestyrelsen har efterfølgende gjort  

 gældende, at udtalelserne ikke kan tages som udtryk for, at man var enig i  

 vurderingen, men skyldtes, at man havde forstået, at banken under alle  

 omstændigheder ville blive lukket af Finanstilsynet.
 På det anførte grundlag, og da bestyrelsen ikke har peget på eller gjort  

 konkrete forhold gældende, der kan give anledning til at anfægte  

 Finanstilsynets vurdering, har ankenævnet ikke fundet at burde iværksætte en  

 fornyet gennemgang til kontrol af grundlaget for Finanstilsynets beslutning  

 om lukning af banken.
 Særlig som følge af oplysningerne om forløbet af tilsynsperioden 1990-92  

 og oplysningerne om baggrunden for det fejlslagne forsøg på at opnå fusion  

 med Sparekassen »C« i efteråret 1991 må det antages, at bankens  

 ledelse i god tid inden eftersynet i februar 1992 har haft anledning til selv  

 at træffe andre foranstaltninger med henblik på at sikre bankens eksistens.  

 Også på denne baggrund er ankenævnet enig i, at mulighederne i bank- og  

 sparekasselovens § 21, stk. 3, § 34, § 37 og § 43 ikke var anvendelige i  

 februar 1992.
 Ankenævnet stadfæster herefter som følge af det anførte Finanstilsynets  

 beslutning om at lukke banken og indgive konkursbegæring.
2) For så vidt angår klagen over Finanstilsynets kontakt til C forud for  

 undersøgelsen bemærkes, at kontakten, der var begrundet i oplysningen fra  

 K-bankens direktør om baggrunden for de strandede fusionsplaner, fremtræder  

 som alene bestående i indhentelse af oplysninger, der var relevante for  

 Finanstilsynets tilsynsforpligtelse, herunder oplysning om, hvorvidt C  

 fortsat kunne anses for interesseret i en eventuel fusion.
Ankenævnet har  

 ikke i det for nævnet oplyste grundlag for at tilsidesætte denne opfattelse.
For så vidt angår klagen over, at medarbejdere fra C deltog i  

 Finanstilsynets gennemgang samt over, at bestyrelsen ikke fik lejlighed til  

 at deltage i undersøgelsen den 8. februar 1992 bemærkes, at det af  

 Finanstilsynets notat af 28. februar 1992 fremgår, at bankens direktør den 7.  

 februar telefonisk gav tilladelse til, at C som mulig fusionspartner deltog i  

 undersøgelsen.
Bestyrelsen har i skrivelse af 7. december 1992 til ankenævnet  

 oplyst, at banken den 7. februar 1992 blev orienteret om den forestående  

 undersøgelse, herunder om at tilsynet ville medbringe Sparekassen  

 »C«, hvilket bestyrelsen tog til efterretning.
I referatet af et  

 bestyrelsesmøde i K-banken den 7. februar 1992, kl. 16.00 hedder det bl.a.:  

 »Bestyrelsen blev orienteret om at Finanstilsynet og C kommer på  

 eftersyn week-enden 8-9/2-92. Bestyrelsen indkaldes efter behov ...«.  

 Ankenævnet må herefter endvidere lægge til grund, at undersøgelsen faktisk  

 blev gennemført under medvirken af medarbejdere fra C, uden at der hverken  

 fra direktionens eller bestyrelsens side blev protesteret herimod, uanset at  

 bestyrelsen i det efterfølgende indlæg til ankenævnet af 7. december 1992 har  

 oplyst, at bankens direktør over for bestyrelsen »klart har afvist at  

 have givet Sparekassen »C« tilladelse til at medvirke i  

 undersøgelsen'. Af sagen ses endelig, at der ikke er fremsat noget ønske fra  

 bankens ledelse om, at bestyrelsen eller enkelte medlemmer af bestyrelsen  

 deltog i selve undersøgelsen.
På denne baggrund finder ankenævnet ikke at  

 kunne kritisere, at Finanstilsynet har anset sig for berettiget til at  

 gennemføre undersøgelsen som sket under medvirken af personale fra C, og uden  

 at bestyrelsen eller medlemmer af bestyrelsen deltog.
 Ankenævnet finder dog samtidig anledning til at bemærke, at det bør  

 overvejes, om den beføjelse, som efter bank- og sparekasselovens § 50, stk.  

 4, er tillagt industriministeren, uanset ordlyden af Industriministeriets  

 delegationsbekendtgørelse, bekendtgørelse nr. 436 af 19. juli 1988 om  

 henlæggelse af beføjelser til Finanstilsynet m.v., kan antages at være  

 henlagt til Finanstilsynet.
 3) Bestyrelsen har endelig gjort gældende, at der ikke for bestyrelsen  

 blev fremlagt en skriftlig redegørelse på det nøjagtige hensættelseskrav og  

 klaget over, at der ikke blev givet klagevejledning, hverken mundtligt eller  

 skriftligt, herunder om at der efter ankenævnsloven er hjemmel til at  

 tillægge en klage til Industriministeriets Erhvervsankenævn opsættende  

 virkning.
Af Finanstilsynets redegørelse til ankenævnet af 25. maj 1992, herunder  

 den af Finanstilsynet den 28. februar 1992 udarbejdede redegørelse, fremgår  

 blandt andet, at tilsynet på et møde efter afslutning af undersøgelsen lørdag  

 den 8. februar 1992 over for banken redegjorde for undersøgelsens resultat,  

 hvorefter banken ikke kunne fortsætte, og overgav bankens direktør en liste  

 over alle de engagementer, hvorpå tilsynet fandt, at der var behov for øgede  

 hensættelser.
På et møde den følgende dag redegjorde Finanstilsynet over for  

 bestyrelsen for undersøgelsens resultat, herunder det samlede  

 hensættelsesbehov.
Bestyrelsen har ikke under sagens behandling for  

 ankenævnet bestridt denne fremstilling.
Ankenævnet har herefter ikke grundlag  

 for at tilsidesætte Finanstilsynets standpunkt, hvorefter bankens bestyrelse  

 via direktøren har modtaget en skriftlig redegørelse over  

 hensættelseskravene.
For så vidt angår spørgsmålet om ankevejledning bemærkes, at  

 Finanstilsynet i skrivelse af 27. oktober 1992 til ankenævnet har fastholdt,  

 at der på mødet den 9. februar 1992 med bestyrelsen tillige blev givet  

 mundtlig klagevejledning, men at der hverken efter direktionens eller  

 bestyrelsens holdning var anledning til tillige at oplyse om ankenævnslovens  

 bestemmelse om muligheden for at tillægge en klage opsættende virkning.  

 Bestyrelsen har i skrivelse af 7. december 1992 til ankenævnet tilkendegivet  

 en modsat opfattelse af mødets forløb, idet bestyrelsen har gjort gældende,  

 at Finanstilsynet tilkendegav, at en anke under ingen omstændigheder ville få  

 opsættende virkning.
Bestyrelsen har samtidig fastholdt, at der overhovedet  

 ikke blev givet nogen klagevejledning.
Ankenævnet finder på dette grundlag  

 anledning til at bemærke, at Finanstilsynets afgørelser også i situationer  

 som den pågældende så vidt muligt tillige bør meddeles skriftligt eller i  

 hvert fald hurtigst muligt må bekræftes skriftligt, således at blandt andet  

 sædvanlig klagevejledning sikres optaget i den skriftlige afgørelse.  

 Vedrørende spørgsmålet om opsættende virkning bemærkes, at tilsynet har pligt  

 til at oplyse herom, hvis den, til hvem afgørelsen retter sig, rejser  

 spørgsmålet, eller der på anden måde gives tilsynet anledning til det.
