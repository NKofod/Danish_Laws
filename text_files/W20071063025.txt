Klage over læges manglende sikring af nødvendige oplysninger og farmaceuts udlevering af forkert dosis medicin Nævnet fandt grundlag for kritik af de i udfærdigelsen og godkendelsen af epikrisen involverede læger, idet lægerne burde have refereret relevante fund og den påbegyndte behandling rigtigt.
Videre var det nævnets vurdering, at epikrisen ikke indeholdt oplysninger til patientens egen læge om, hvilken medicin og dosis sygehuset havde ordineret, at hun skulle fortsætte med hjemme.
Nævnet oplyste, at et udskrivningsbrev dels skal opsummere de væsentligste fund, konklusioner og iværksatte tiltag under indlæggelsen, dels fungere som informationsbindeled mellem sygehuset og de læger, som skal videreføre behandlingen hjemme.
Jo sjældnere og jo mere kompliceret patientens tilstand er, des vigtigere er det, at udskrivningsbrevet indeholder fyldestgørende informationer til patientens læge.
