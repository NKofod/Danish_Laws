Nyuddannet, dimittendstatus, ansøgningsfrist (2 uger), a-kassens vejledning, stilles som om medlemmets ansøgning om at skifte til dimittendstatus er modtaget rettidigt i a-kassen Ankenævnet har behandlet Deres klage på møde den 16. oktober 2008.
Nævnet traf denne A F G Ø R E L S E Ankenævnet finder, De skal stilles som Deres ansøgning om at skifte til dimittendstatus er modtaget i a-kassen rettidigt.
 Ankenævnet ændrer således Arbejdsdirektoratets afgørelse af den 17. oktober 2007.
B E G R U N D E L S E Ankenævnet har lagt til grund, at  a-kassen den 4. juni 2007 modtog Deres brev vedlagt Deres elevkontrakt og lønsedler til brug for Deres overflytning til fuld tid,  det af Deres brev bl.a. fremgik, at De var interesseret i at få dimittendsats,  De ville kontakte a-kassen herom senere,  det af elevkontrakten fremgik, at De afsluttede social- og sundhedsassistentuddannelsen den 30. juni 2007,  De ifølge opkaldsliste den 2. juli 2007 var i telefonisk kontakt med a-kassen i ca. en ½ time,  De, ifølge Deres oplysninger, har haft løbende kontakt med a-kassen i den sidste del af Deres uddannelse,  a-kassen havde vejledt Dem om, at De skulle have dimittendsats,  De har oplyst, at a-kassen ikke vejledte Dem om, at De skulle ansøge om dimittendstatus senest 2 uger efter, at De havde afsluttet Deres uddannelse,  a-kassen bad Dem om at kontakte a-kassen på Deres første ledighedsdag,  De kontaktede a-kassen på Deres første ledighedsdag den 2. juli 2007,  a-kassen vejledte Dem om at holde 20 dages ferie, hvorefter De kunne gå på barsel, og at De skulle kontakte a-kassen en uge før De gik på barsel,  De oplyste til a-kassen, at De gerne ville have dimittendsats, og  der ikke foreligger registreringer i a-kassen om Deres henvendelser til a-kassen.
 Ankenævnet har endvidere lagt til grund, at direktoratet den 17. oktober 2007 traf afgørelse om, at De ikke kan optages som nyuddannet af a-kassen på baggrund af Deres uddannelse.
 En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Når et nyuddannet medlem i forbindelse med uddannelsens afslutning oplyser, at medlemmet ønsker overflytning til en anden a-kasse, skal a-kassen vejlede om forskellen mellem at blive overflyttet som dimittend eller med erhvervede rettigheder, herunder hvilke erhvervede rettigheder medlemmet konkret har.
Endelige gælder at a-kassen skal vejlede, at der er en frist på 2 uger for registrering som dimittend.
Tilsvarende gælder, hvis medlemmet vælger at blive i a-kassen.
Ankenævnet har lagt vægt på, at De ifølge opkaldsliste, havde telefonisk forbindelse med a-kassen den 2. juli 2007 i ca. ½ time.
På dette tidspunkt var 2 ugers fristen endnu ikke udløbet.
 A-kassen har ikke kunnet bekræfte, at have været i telefonisk kontakt med Dem den 2. juli 2007, og der foreligger ikke noget notat i a-kassen om denne samtale.
Der er videre lagt vægt på, at De ved brev modtaget i a-kassen den 4. juni 2007 oplyste, at De gerne ville havde sygedagpenge eller dimittendsats.
Med brevet havde De vedlagt Deres elevkontrakt.
 A-kassen var således den 4. juni 2007 bekendt med, at De afsluttede Deres uddannelse den 30. juni 2007.
 Ankenævnet har videre lagt vægt på, at De som aftalt med a-kassen, efter endt uddannelse, henvendte Dem til a-kassen på Deres første ledighedsdag, som var den 2. juli 2007.
 Ankenævnet finder, at det har formodningen for sig, at De igen oplyste over for a-kassen den 2. juli 2007, at De var nyuddannet.
 Ankenævnet finder, at a-kassen den 2. juli 2007 burde have vejledt Dem om, at fristen for at skifte til dimittendstatus udløb den 13. juli 2007.
 Som følge af at a-kassen ikke vejledte Dem om fristens udløb, fik De ikke mulighed for at søge om dimittendstatus rettidigt.
 Ankenævnet finder, at det med tilstrækkelig sikkerhed kan lægges til grund, at De ville have søgt om/meddelt, at De ønskede dimittendstatus inden for 2 ugers fristen.
 Ankenævnet finder på denne baggrund, at De skal stilles som om, at De af a-kassen den 2. juli 2007 blev vejledt om, at fristen for ændring til dimittendstatus udløb den 13. juli 2007, og at a-kassen modtog Deres ansøgning rettidigt.
 Ankenævnet skal beklage den lange sagsbehandlingstid.
R E G L E R Ankenævnet henviser til  § 41, stk. 1, nr. 3 b, § 65, stk. 1 og 5 i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 1, § 5 og § 17 i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt Deres brev af 10. december 2007 vedlagt opkaldsliste.
På ankenævnets vegne Sign.
 De kan læse om afgørelsens retlige grundlag på de følgende sider.
 Kopi til:
Arbejdsløshedskassen Arbejdsdirektoratet Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Kapitel 8 Medlemskab af anerkendte arbejdsløshedskasser § 41. Ret til optagelse som medlem har personer, 3) som enten a) har gennemført en erhvervsmæssig uddannelse af mindst 18 måneders varighed eller en erhvervsgrunduddannelse i henhold til lov om erhvervsgrunduddannelse, når kassen modtager skriftlig begæring om optagelse senest 2 uger efter uddannelsens afslutning, Kapitel 10 Ret til dagpenge og aktiveringsydelse § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede mv.:
Kapitel 1 Generel vejledningspligt § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
Kapitel 3 Konkret vejledningspligt Overflytning og statusskift for nyuddannede § 17. Når et nyuddannet inden 2 uger efter uddannelsen er afsluttet retter henvendelse til en a-kasse for at blive overflyttet eller for at skifte status til dimittend, skal a-kassen vejlede om forskellen mellem at blive overflyttet som dimittend eller med nuværende rettigheder.
A-kassen skal vejlede om størrelsen på dimittendsatsen og medlemmets nuværende rettigheder, herunder især størrelsen på dagpengesatsen og varigheden af dagpengeperioden.
Der henvises til bekendtgørelse om overflytning mellem a-kasser.
