Parternes overenskomst indeholder en bestemmelse om mægling, hvori det  

 bl. a. er bestemt, at et mæglingsudvalg skal træde sammen til forhandling  

 inden for en frist af 3 hverdage (i København) eller 5 hverdage (i  

 provinsen), efter at en af parterne har begæret mægling afholdt.
I  

 bestemmelsen er endvidere henvist til en af organisationerne udarbejdet  

 vejledning.
Efter denne vejledning skal der udfærdiges referat af  

 mæglingsmøder.
 Lønmodtagerorganisationen indbragte arbejdsgiverorganisationen for  

 Arbejdsretten med påstand om bod for overenskomstbrud ved ikke at have  

 medvirket til udfærdigelse af mødereferat efter et mæglingsmøde 7/12-93 og  

 for ikke inden rimelig tid at have efterkommet en mæglingsbegæring, idet  

 indklagede som svar på en mæglingsbegæring af 25/2-94 forkastede 4 foreslåede  

 mødedatoer og foreslog mæglingsmøde afholdt 11/4-94. Indklagede gjorde  

 gældende, at mæglingsudvalget ikke var overenskomstmæssigt forpligtet til at  

 udfærdige mødereferat, og at nærmere angivne omstændigheder berettigede  

 indklagede til ikke at deltage i mæglingsmøde før 11/4-94.
Arbejdsretten statuerede, at der med overenskomstens henvisning til de  

 vejledende retningslinier for mæglingsmøder var skabt en forpligtelse for  

 mæglingemødedeltagerne til at medvirke til at udarbejde referat af  

 mæglingsmøder, hvilket også stemmer med almindelig fremgangsmåde.
Indklagede  

 havde ikke godtgjort nogen rimelig grund for at fravige reglerne, hvorfor der  

 var begået overenskomstbrud.
Overenskomstens frister for mæglingsmøder kan  

 efter praksis ikke forstås bogstaveligt, men det må anses for uberettiget, at  

 en overenskomstpart efter modpartens forslag om fire mødedatoer uden at  

 anføre helt specielle omstændigheder afviser at holde møde inden for mere end  

 6 uger efter mødebegæringen.
Indklagedes behandling af mødebegæringen indebar  

 derfor også et overenskomstbrud.
Boden fastsattes til 25.000 kr, idet der  

 blev taget hensyn til, at der på mødet den 7/12-93 var opstået en stemning,  

 som indklagedes folk ikke kunne antages alene at have været årsag til.
 Sagen drejer sig om en arbejdsgiverorganisations overholdelse af  

 mæglingsreglerne.
 PARTERNES PÅSTANDE:
 Klagerne, Landsorganisationen i Danmark for Restaurations- og  

 Bryggeriarbejder Forbundet, har nedlagt påstand om, at indklagede, Dansk  

 Arbejdsgiverforening for Hotel-, Restaurant- og Fritidserhvervenes  

 Arbejdsgiverforening, har begået overenskomstbrud ved ikke at have gennemført  

 mægling på mæglingsmøde den 7. december 1993 samt ved ikke inden rimelig tid  

 at have efterkommet Restaurations- og Bryggeriarbejder Forbundets begæring af  

 25. februar 1994 om organisationsmøde, og at Hotel-, Restaurant og  

 Fritidserhvervenes Arbejdsgiverforening pålægges bod for disse  

 overenskomstbrud.
 De indklagede, Hotel-, Restaurant- og Fritidserhvervenes  

 Arbejdsgiverforening, har påstået frifindelse.
 SAGSFREMSTILLING:
 I bilag 2 til parternes overenskomst 1993 er indeholdt mæglingsregler med  

 bl.a. følgende bestemmelser:
»Mæglingsudvalg Stk. 2. Mæglingsudvalget skal bestå af 4 medlemmer, hvoraf 2 vælges af  

 hver af de undertegnede organisationer.
Mæglingsbegæringen bør have et sådant indhold, at det tydeligt fremgår,  

 hvad sagen drejer sig om.
Der henvises til den af organisationerne  

 udarbejdede vejledning.
Mæglingsudvalget skal have den berørte sag belyst ved  

 forelæggelse af alle relevante oplysninger og materialer, herunder  

 ansættelsesbeviser, vagtplaner og lønsedler.
Tidsfrister Stk. 3. Når en organisation på et af sine medlemmers vegne begærer mægling  

 afholdt, skal mæglingsudvalget træde sammen til forhandling.
I København  

 indenfor en frist af 3 hverdage og i provinsen indenfor en frist af 5  

 hverdage.
 Mæglingen foretages så vidt muligt på stedet, hvor uenigheden er opstået,  

 og således, at repræsentanter for de stridende parter kan tilkaldes.
Organisationsforhandling Stk. 4. Opnås der ikke ved mægling en løsning på striden, skal  

 mæglingsudvalget straks henvise sagen til behandling mellem undertegnede  

 organisationer.
Forhandlingerne mellem organisationerne skal tage deres begyndelse  

 indenfor de samme tidsfrister, som er nævnt i stk.3.« De vejledende retningslinier har denne formulering:
 »Vejledende retningslinier for etablering og afvikling af  

 mæglingsmøder mellem Arbejdsgiverforeningen af Hoteller og Restauranter og  

 Hotel- og Restaurationspersonalets Samvirke.
På et møde i september 1987 mellem formændene for forbundene under  

 Samvirket og formanden for AHR blev samarbejdet omkring mæglingssagerne  

 diskuteret.
Der var enighed om, at betydelig flere sager kunne løses på  

 mæglingsmøderne under forudsætning af, at sagerne forinden mødet blev oplyst  

 og såfremt relevante oplysninger og relevant materiale var til stede på  

 mødet.
 På denne baggrund foreslås det, at mæglingssager behandles ud fra følgende  

 retningslinier:
1. Mæglingsbegæringen bør indeholde beskrivelse af mæglingstemaet,  

 herunder en afgrænsning i forhold til de relevante bestemmelser i  

 overenskomsten.
Udover henvisning til de relevante paragraffer i  

 overenskomsten bør der gives en kort skriftlig fremstilling af sagen og de  

 faktiske omstændigheder, der danner grundlag for sagen.
Eksempelvis at det  

 samlede serveringspersonale aflønnes med fast timeløn.
Hvor det er muligt bør personkredsen afgrænses.
Dette kan enten ske ved at  

 angive, hvilke grupper mæglingsbegæringen vedrører, jfr. eksemplet ovenfor,  

 eller, såfremt sagen kun angår enkeltpersoner, ved angivelse af navn.
2. Mæglingsbegæring bør indeholde oplysninger om, hvad der er gået forud  

 for begæringen, eksempelvis oplysning om forhandlinger, eller drøftelser med  

 virksomheden.
Foreligger der referater heraf vedlægges disse.
 3. På mæglingsmødet fremlægges relevant materiale i form af  

 ansættelsesbeviser, vagtplan, regulativer eller reglementer, lønsedler osv.  

 for de pågældende, der er omfattet af mæglingen.
 4. Begge parter sikrer, at relevante oplysninger er tilvejebragt for at  

 sagen kan oplyses såvel fra arbejdstager- som fra arbejdsgiversiden.
 5. Såfremt der under forhandlingerne på mæglingsmødet fremkommer nye  

 problemer, der ikke har været angivet i mæglingsbegæringen, bør disse,  

 såfremt mæglingsudvalget er enige herom, og problemerne er passende oplyst,  

 behandles på mødet og forsøges afviklet her, i stedet for at der skal  

 indkaldes til nyt mæglingsmøde.
6. Mæglingsreferat udfærdiges i afsnit, hvor parterne har opnået enighed  

 og i afsnit, hvor enighed ikke har kunnet opnås.
I sidstnævnte tilfælde  

 laves, af hensyn til sagens videre forløb, et fyldigt referat, hvor såvel  

 arbejdstager som arbejdsgiversynspunkter refereres.« Efter en mæglingsbegæring fra Restaurations- og Bryggeriarbejder Forbundet  

 blev der den 7. december 1993 i restaurant Tinghallen, Viborg, startet et  

 mæglingsmøde med mæglingsmændene Gunnar B.
Simonsen og John K.
Poulsen for  

 arbejdsgiversiden og Benny Dall og Annette Lynge Jensen for  

 arbejdstagersiden.
Mødet sluttede, uden at der blev udarbejdet referat,  

 hvilket Restaurations- og Bryggeriarbejder Forbundet skriftligt samme dag  

 protesterede imod.
Den 21. december 1993 blev der holdt organisationsmøde om sagen, og  

 Restaurations- og Bryggeriarbejder Forbundet påstod herunder  

 organisationsansvar og bod herfor under henvisning til, at Hotel-, Restaurant  

 og Fritidserhvervenes Arbejdsgiverforenings mæglingsrepræsentanter havde  

 forladt mødet uden at medvirke til at udfærdige referat.
Hotel-, Restaurant  

 og Fritidserhvervenes Arbejdsgiverforening henviste til, at det ikke i  

 overenskomstens mæglingsregler er anført, at der skal udfærdiges referat, og  

 at det i den konkrete situation ikke havde været muligt at medvirke til det.
 Der blev herefter på virksomheden holdt møder den 25. januar og 2. februar  

 1994, hvor der foregik tekniske behandlinger af mellemværender i virksomheden  

 foranlediget af den klage, der oprindelig var indeholdt i mæglingsbegæringen.
 Den 25. februar 1994 begærede Restaurations- og Bryggeriarbejder Forbundet  

 skriftligt organisationsmødet genoptaget og foreslog datoerne 7. og 16. marts  

 1994.
 Hotel-, Restaurant og Fritidserhvervenes Arbejdsgiverforening svarede den  

 11. marts 1994 ved at foreslå den 11. april 1994 som dato for  

 organisationsmødet.
 Efter at Restaurations- og Bryggeriarbejder Forbundet under en  

 telefonsamtale havde foreslået datoerne 17. og 18. marts 1994 skrev forbundet  

 den 14. marts 1994 til Hotel-, Restaurant og Fritidserhvervenes  

 Arbejdsgiverforening, at man ikke, jfr. 3-ugers fristen, kunne acceptere  

 mødedatoen den 11. april 1994, men ville begære fællesmøde om brud på  

 mæglingsreglerne.
 Der blev den 24. marts 1994 holdt fællesmøde, dels om aflønningen af  

 tjenere i Tinghallen, dels om arbejdsgiverrepræsentanternes optræden på  

 mæglingsmødet den 7. december 1993 og endelig om arbejdsgiverforeningens  

 reaktion på Restaurations- og Bryggeriarbejder Forbundets begæring af 25.  

 marts 1994 om organisationsmøde.
 Under en faglig voldgiftssag mellem de samme organisationer - men om en  

 anden konflikt - har Hotel-, Restaurant og Fritidserhvervenes  

 Arbejdsgiverforening i et processkrift i foråret 1994 gjort gældende, at  

 såvel mæglingsreglerne som vejledningen skal bidrage til afgørelsen af  

 fortolkningstvisten i den pågældende sag.
 FORKLARINGER:
 Benny Dall har bl.a. forklaret, at han er valgt gruppesekretær i  

 tjenergruppen i forbundet, der havde fremsat mæglingsbegæringen, fordi  

 Tinghallen ikke betalte reservetjenere og fastansatte i overensstemmelse med  

 overenskomsten.
Han og Annette Lynge Jensen kom den 7. december 1993 ca. et kvarter for  

 sent til mæglingsmødet, der var fastsat til kl. 14.00 eller 14.30. Mødet kom  

 til at vare ca. 1 1/2 time og bestemt ikke 3 timer.
Han havde forestillet  

 sig, at man skulle begynde med at aftale, hvordan mødet skulle  

 tilrettelægges, men i stedet begyndte arbejdsgiverrepræsentanterne med at  

 bestride, at der overhovedet var nogen sag, og diskutere, om virksomheden  

 havde pligt til at dokumentere for eksempel i form af fakturaer, således som  

 forbundet havde bedt om i mæglingsbegæringen.
 Han tilkendegav, at forbundet ønskede, at Tinghallens direktør eller  

 bogholder/regnskabsfører samt overtjeneren, Kaj Broberg, blev afhørt.
Direktør Tommy Petersen kom til stede og havde 2-3 mapper med.
Tommy  

 Petersen blev spurgt, om han havde dokumentation for lønnen til  

 reservetjenerne, det vil sige dokumentation for omsætningstal, udgifter samt  

 oversigt over, hvilke reservetjenere, der var brugt hvornår.
Han svarede, at  

 han havde det med.
Derefter kom han med en meget kontant kritik af  

 mæglingsudvalget, som han mente var udueligt og inkompetent til sin opgave.  

 Han sagde, at de kunne mødes i København, underforstået til et  

 organisationsmøde, og gik derpå fra mødelokalet.
Under den efterfølgende diskussion i udvalget bad Benny Dall  

 arbejdsgiverforeningens folk pålægge virksomheden at fremlægge dokumentation  

 for omsætningen, men Gunnar B.
Simonsen og John K.
Poulsen mente, at der blot  

 til organisationsmødet kunne laves en beregning.
Der opstod en heftig  

 ordveksling og en presset stemning, men han har ikke beskyldt de andre  

 mæglingsmænd for at være uduelige eller inkompetente.
Han gentog sit ønske om at føre de øvrige vidner, der var til stede på  

 virksomheden, men blev afvist.
Gunnar B.
Simonsen og John K.
Poulsen afviste  

 også at være med til at skrive referat, hvor parternes uenighed blandt andet  

 med hensyn til pålæg om dokumentation blev præciseret.
Ved organisationsmødet den 21. december 1993 havde Tommy Petersen de samme  

 mapper med.
Det var et meget omfattende materiale, og sagen blev derfor sendt  

 til teknisk beregning i virksomheden, hvor man holdt de 2 møder i  

 januar-februar 1994. Herefter kunne man i forbundet beregne de konkrete krav.
 Når han i begæringen af 25. februar 1994 henviste til en 3-ugers regel,  

 var det fordi der efter en tidligere diskussion var indgået en mundtlig  

 aftale mellem organisationerne om, at det var acceptabelt, hvis et møde blev  

 holdt indenfor 3 uger.
 De vejledende regler bliver brugt mellem organisationerne.
 Den lønstrid, som sagen oprindelig drejede sig om, er forligt under et  

 lokalt møde.
John K.
Poulsen har bl.a. forklaret, at han har været restauratør i cirka  

 25 år og lige så længe har deltaget i organisationsarbejde, herunder som  

 mæglingsmand for Hotel-, Restaurant og Fritidserhvervenes  

 Arbejdsgiverforening.
Han har en virksomhed af samme karakter som Tinghallen.
Han syntes, indkaldelsen til mæglingsmøde var mangelfuld, fordi den ikke  

 angav hvilke personer, den drejede sig om, kun en masse paragraffer.
Han og  

 Gunnar B.
Simonsen havde fra kl. 13.30 et formøde med Tommy Petersen, der  

 fortalte, at han havde betalt det lokale tjenerforbund en check på 482 kr.  

 til fuld og endelig afgørelse af sagen.
Da forbundets mæglingsmænd kom, bad han om at få præciseret kravene, men  

 de kunne ikke fortælle, hvilke tjenere og hvilke arrangementer,  

 underbetalingen skulle vedrøre.
De nægtede først, at forbundet havde modtaget  

 en check, men sagde senere, at den ikke vedrørte de krav, der nu blev rejst.
Tommy Petersen kom til stede, men ville af hensyn til diskretionen overfor  

 sine kunder ikke som krævet vise sine fakturaer for de sidste otte  

 arrangementer.
Der blev lidt skænderi herom, og han og Gunnar B.
Simonsen  

 støttede restauratøren.
Han har ikke hørt Tommy Petersen sige, at forbundets  

 mæglingsmænd var inkompetente eller uduelige, eller at han først ville komme  

 med dokumentationen til organisationsmødet.
Han sagde, at han tidligere havde  

 været i København.
Gunnar B.
Simonsen talte i enrum med Tommy Petersen.
De kom tilbage og  

 sagde, at de ikke umiddelbart kunne finde tallene, og at det ville tage flere  

 timer at rense papirerne for kundernes navne.
Derfor ville  

 arbejdgiverforeningens mæglingsmænd ikke pålægge restauratøren at fremlægge  

 fakturaer.
 Benny Dall fastholdt, at han ville se fakturaerne, og der opstod en  

 diskussion, hvorunder Benny Dall blandt andet sagde, at  

 arbejdsgiverforeningens folk var uduelige og inkompetente.
Han og Gunnar B.
Simonsen følte sig herved så chikaneret, at de rejste sig  

 og gik.
Mødet havde da, inclusive formødet med restauratøren, varet i 3  

 timer.
Det var på grund af chikaneringen, at de ikke ville deltage i en  

 fælles referatskrivning.
Han foreslog, at parterne kunne skrive hver deres,  

 og han skrev, straks han kom hjem, et referat, som han sendte til Hotel-,  

 Restaurant og Fritidserhvervenes Arbejdsgiverforening.
Gunnar B.Simonsen har bekræftet John Poulsens forklaring om mødet.
Tommy  

 Petersens mapper havde ikke noget med sagen at gøre, men var om et  

 arrangement den følgende dag.
 Da han var ude for at tale med Tommy Petersen, prøvede han forgæves at  

 finde overtjeneren, der således ikke kunne være afhørt i mæglingsudvalget.
Han og John Poulsen ville helst have sagen forligt på et mæglingsmøde.
Det  

 blev sagt på mødet, at virksomheden gerne senere ville fremlægge materiale,  

 men ikke fakturaerne, fordi de indeholdt oplysninger, der ikke kom de ansatte  

 ved.
Annette Lynge Jensen har forklaret, at Tommy Petersen udtalte sig negativt  

 om alt og alle.
Hun er sikker på, at han brugte ordet uduelig om forbundets  

 mæglingsmænd.
Hun har ikke hørt Benny Dall bruge ordene uduelig og  

 inkompetent og ikke set ham hidse sig op.
 Det var hendes indtryk, at arbejdsgiverforeningens mæglingsmænd ikke turde  

 pålægge Tinghallens direktør noget.
Bob David Nedergaard har forklaret, at man organisationerne imellem har  

 drøftet mødeberammelser, og at det herunder er nævnt, at berammelse af møder  

 burde ske inden 3 uger efter begæringen.
Da der herefter kom en  

 cirkulæreskrivelse fra Restaurations- og Bryggeriarbejder Forbundet om, at  

 møder skulle afholdes inden 3 uger, protesterede Hotel-, Restaurant og  

 Fritidserhvervenes Arbejdsgiverforening, og der er aldrig indgået nogen  

 aftale om frister.
 PARTERNES ARGUMENTER:
Klagerne har til støtte for påstandene gjort gældende, at det under sagen  

 må lægges til grund, at John K.
Poulsen og Gunnar B.
Simonsen forlod mødet,  

 uden at de begærede afhøringer var foretaget, uden at sagen var  

 realitetsbehandlet, og uden at der blev udarbejdet referat.
Hotel-,  

 Restaurant og Fritidserhvervenes Arbejdsgiverforening har ikke godtgjort, at  

 mæglingsmændene havde rimelig anledning til vægringen.
 Restaurations- og Bryggeriarbejder Forbundets ønske om at få nedfældet  

 uoverensstemmelserne følger vejledningen til mæglingsreglerne og stemmer i  

 øvrigt også med almindelig praksis.
Hotel-, Restaurant og Fritidserhvervenes Arbejdsgiverforening har således  

 ikke gennemført mæglingen, hvilket har medført forsinkelse i  

 sagsbehandlingen.
Der bør idømmes bod for dette overenskomstbrud.
 Det er ligeledes uberettiget og bodspådragende, at Hotel-, Restaurant og  

 Fritidserhvervenes Arbejdsgiverforening ikke har imødekommet forbundets  

 anmodning om organisationsmøde indenfor de første cirka 6 uger på trods af  

 forslag om fire mødedatoer.
De indklagede har heroverfor anført, at der ikke i overenskomsten er pligt  

 for mæglingsudvalget til at udfærdige referat af mæglingsmøde.
Vejledningen  

 fra 1987 er ikke en del af overenskomsten, og Hotel-, Restaurant og  

 Fritidserhvervenes Arbejdsgiverforenings standpunkt i den faglige  

 voldgiftssag fra 1994 om et helt andet spørgsmål indeholder ikke en  

 anerkendelse af vejledningen som en del af overenskomsten.
 Der var i øvrigt ingen anledning for arbejdsgiverforeningens mæglingsmænd  

 til at give virksomheden noget pålæg, fordi Tommy Petersen senere ville give  

 oplysninger til dokumentation.
 Hele det langvarige mæglingsmødes forløb gjorde det klart, at der ikke  

 kunne komme noget resultat ud af det, og det kan i hvert fald på denne  

 baggrund ikke bebrejdes arbejdsgiverforeningens mæglingsmænd, at de forlod  

 mødet som en umiddelbar reaktion på Benny Dalls ringeagtsytringer.
 De mange møder i sagen og den tid, der allerede den 25. februar 1994 var  

 brugt til den, gør, at det ikke kan kritiseres, at Hotel-, Restaurant og  

 Fritidserhvervenes Arbejdsgiverforening foreslog organisationsmøde den 11.  

 april 1994 og afviste at deltage i møde nogen af de i øvrigt foreslåede  

 datoer.
 Hvis der skal idømmes bod i sagen, må der på grund af de undskyldende  

 omstændigheder være tale om en meget mild bod.
 ARBEJDSRETTENS BEGRUNDELSE OG KONKLUSION:
 Med overenskomstens henvisning til de vejledende retningslinier for  

 mæglingsmøder er der skabt en forpligtelse for mæglingsmødedeltagerne til at  

 medvirke til at udarbejde referat af mæglingsmøder, hvilket også stemmer med  

 almindelig fremgangsmåde.
 Det er ikke fra Hotel-, Restaurant og Fritidserhvervenes  

 Arbejdsgiverforenings side godtgjort, at der har været rimelig grund for  

 foreningens repræsentanter til at fravige reglen for så vidt angår  

 mæglingsmødet den 7. december 1993, og indklagede må derfor betale bod for  

 overenskomstbruddet.
Overenskomstens frister for afholdelse af blandt andet organisationsmøder  

 kan efter praksis ikke forstås bogstaveligt, men det må anses for  

 uberettiget, at en overenskomstpart efter modpartens forslag om fire  

 mødedatoer uden at anføre helt specielle omstændigheder afviser at holde  

 mødet indenfor mere end 6 uger efter mødebegæringen, der først bliver  

 besvaret efter 14 dage.
Hotel-, Restaurant og Fritidserhvervenes  

 Arbejdsgiverforenings behandling af organisationsmødebegæringen af 25.  

 februar 1994 indebærer derfor også et overenskomstbrud, der må tages i  

 betragtning ved fastsættelsen af boden.
Arbejdsretten finder, at boden bør fastsættes til 25.000 kr.
Der er herved  

 bl.a. taget hensyn til, at der på mødet den 7. december 1993 var opstået en  

 ophidset stemning, som arbejdsgiversidens folk ikke kan antages alene at have  

 været årsag til.
Thi kendes for ret De indklagede, Dansk Arbejdsgiverforening for Hotel-, Restaurant og  

 Fritidserhvervenes Arbejdsgiverforening, skal anerkende, at der er begået  

 overenskomstbrud ved, at Hotel-, Restaurant og Fritidserhvervenes  

 Arbejdsgiverforening ikke gennemførte mægling ved udfærdigelse af referat for  

 mæglingsmødet den 7. december 1993, og ved ikke indenfor rimelig tid af have  

 efterkommet Restaurations- og Bryggeriarbejder Forbundets begæring af 25.  

 februar 1994 om organisationsmøde.
 Hotel-, Restaurant og Fritidserhvervenes Arbejdsgiverforening skal for  

 disse overenskomstbrud betale en bod på 25.000 kr. til Restaurations- og  

 Bryggeriarbejder Forbundet.
 I sagsomkostninger skal de indklagede betale 2.000 kr. til Arbejdsretten.
