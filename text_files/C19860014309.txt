 Socialministeriet fastsætter herved bestemmelser om revision af  

 kommunernes regnskaber på visse dele af det sociale område, jfr. § 137, 1.  

 pkt., i lov om social bistand, § 52, stk. 2, i lov om social pension, § 20,  

 stk. 3, i lov om delpension, § 38, stk. 1, i lov om børnetilskud og andre  

 familieydelser, § 25, stk. 2, i lov om børnetilskud og forskudsvis udbetaling  

 af børnebidrag og § 42, stk. 2, i lov om dagpenge ved sygdom eller fødsel.
 § 1.  Revisionen omfatter regnskaber for de udgifter,  

 som ifølge de ovenfor nævnte love efter den 1. januar 1987 er omfattet af  

 ordninger om procentrefusion, samt tilskuddet fra staten til kommunerne efter  

 bistandslovens § 136.
 § 2.  Revisionen udføres af vedkommende kommunes  

 revision.
 § 3.  Revisionen foretages i overensstemmelse med god  

 offentlig revisionsskik, således som dette begreb er fastlagt i § 3 i lov om  

 revisionen af statens regnskaber m.m., dvs. at det ved revisionen  

 efterprøves, om regnskabet er rigtigt, og om de dispositioner, der er  

 omfattet af regnskabsaflæggelsen, er i overensstemmelse med meddelte  

 bevillinger, love og andre forskrifter samt indgåede aftaler og sædvanlig  

 praksis, samt at der endvidere foretages en vurdering af, hvorvidt der er  

 taget skyldige økonomiske hensyn ved forvaltningen af de midler, der er  

 omfattet af regnskabet.
 Stk. 2.  Revisionen må tilrettelægges under hensyn til  

 dens betydning for de statslige myndigheder.
 § 4.  I forbindelse med den i § 3 nævnte revision må  

 revisor ved revisionsbesøg i løbet af året bl.a. efterprøve, om kommunens  

 forretningsgang og sagsbehandling inden for de berørte områder, herunder for  

 anvendelse af edb-systemer, er hensigtsmæssig og betryggende.
 Stk. 2.  Revisionen af personsager skal omfatte et antal  

 sager inden for hvert enkelt hovedområde af de sociale ydelser, samt for hver  

 enkelt af bistandslovens konti, for hvilke der skal føres registrant, jfr. §  

 9 i socialministeriets cirkulære af d.d. om kommunernes regnskabsaflæggelse  

 og statsrefusion m.v. på visse dele af det sociale område.
 Stk. 3.  Ved udvælgelsen af stikprøver må der lægges  

 særlig vægt på sagsområder og sager, hvor tilkendelse eller beregning af  

 ydelser beror på et skøn.
 Stk. 4.  Revisor må efterprøve, om der ved  

 sagsbehandlingen er taget hensyn til principielle afgørelser, der træffes af  

 decisionsmyndigheder og ankeinstanser.
 Stk. 5.  I sager om inddrivelse af underholdsbidrag og  

 om ydelser med tilbagebetalingspligt må revisor påse, at der foretages  

 inddrivelse i overensstemmelse med love, bekendtgørelser og cirkulærer m.v.  

 herom.
 § 5.  Kommunalbestyrelsen og det sociale udvalg  

 (magistratsafdelingen) skal give revisionen adgang til at foretage de  

 undersøgelser m.v., som denne finder nødvendige, og sørge for, at revisionen  

 i øvrigt får de oplysninger og den bistand, som revisionen anser for påkrævet  

 for udførelsen af hvervet.
 § 6.  Den endelige årlige refusionsopgørelse og  

 opgørelse af tilskud efter bistandslovens § 136 med tilhørende  

 specifikationer skal af revisionen forsynes med påtegning om, at opgørelsen  

 er revideret, og at revisionen er udført i overensstemmelse med reglerne i  

 kommunens revisionsregulativ og dette cirkulære.
Stk. 2.  Den i stk. 1 omhandlede påtegning skal  

 indeholde revisors erklæring om, at opgørelsen er foretaget i  

 overensstemmelse med gældende bestemmelser.
Der skal i påtegningen henvises  

 til den i § 8 nævnte beretning.
 § 7.  Såfremt revisionen har påpeget, at beløb med  

 urette er anmeldt til refusion, eller at der er anvist for store tilskud fra  

 staten efter bistandslovens § 136, må revisor påse, at der foretages  

 tilsvarende fradrag i beløb, der senere anmeldes til refusion, henholdsvis  

 kommer til udbetaling efter bistandslovens § 136.
 § 8.  Revisor afgiver hvert år, senest samtidig med  

 afgivelse af beretninger om revisionen af kommunens øvrige regnskaber,  

 beretning om revisionen i henhold til dette cirkulære.
Stk. 2.  I denne beretning redegøres for den udførte  

 revision samt for alle væsentlige forhold, der har givet anledning til  

 bemærkninger.
Der redegøres endvidere for forhold af principiel eller  

 økonomisk betydning, som revisor finder anledning til at fremdrage, derunder  

 tilfælde, hvor fortolkning af gældende regler giver anledning til tvivl.
 § 9.  Senest samtidig med indsendelsen af  

 revisionsberetninger m.v. for kommunens regnskaber til vedkommende kommunale  

 tilsynsmyndighed sender kommunalbestyrelsen den i § 8 nævnte beretning sammen  

 med besvarelsen af eventuelle revisionsbemærkninger, begge dele i 2  

 eksemplarer, til Socialstyrelsen, Kristineberg 6, 2100 København Ø, Postboks  

 2555. Samtidig sendes 1 eksemplar af besvarelsen til revisor.
 Stk. 2.  Socialstyrelsen varetager gennemgangen af  

 revisionsberetninger og besvarelser af revisionsbemærkninger vedrørende de i  

 § 1 nævnte områder og meddeler kommunalbestyrelse og revision de afgørelser  

 af spørgsmål af betydning for statsrefusionen og tilskud efter bistandslovens  

 § 136 samt den vejledning, som gennemgangen måtte give anledning til.
 Stk. 3.  Socialstyrelsen varetager behandlingen af såvel  

 telefoniske som skriftlige spørgsmål fra kommuner og revision m.v. om  

 refusion af udgifter på de i § 1 nævnte områder og om tilskud efter  

 bistandslovens § 136.
 Stk. 4.  Styrelsens afgørelser, herunder besvarelser af  

 spørgsmål, kan af vedkommende kommunalbestyrelse indbringes for  

 socialministeriet.
 § 10.  Rigsrevisor udøver tilsyn med de i § 1 nævnte  

 områder i overensstemmelse med bestemmelserne i §§ 5 og 6 i lov om revisionen  

 af statens regnskaber m.m.
 Stk. 2.  Rigsrevisor kan af kommunalbestyrelsen forlange  

 sig meddelt alle sådanne oplysninger, som efter hans skøn er af betydning for  

 tilsynet, jfr. § 12 i nævnte lov.
 § 11.  Cirkulæret finder anvendelse fra revisionen af  

 regnskaberne for 1987.
 Stk. 2.  Samtidig ophæves socialministeriets cirkulære  

 af 27. oktober 1977 om revision af kommunernes regnskaber på det sociale og  

 visse dele af det sundhedsmæssige område samt socialministeriets cirkulære af  

 25. januar 1984 om ændring af nævnte cirkulære.
