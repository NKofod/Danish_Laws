 Frivillig indbetaling af foreløbig skat december 1985 - muliggjort ved  

 optagelse af lån - kunne principielt fradrages i formuen pr. 31.
 december 1985 men da anmodning om tilbagebetaling af for meget  

 indbetalt foreløbig skat var fremsat inden udgangen af december 1985, skulle  

 tilgodehavendet på det i januar 1986 udbetalte beløb optages som aktiv pr.  

 31. december 1985.
 Direktør A klagede over, at amtsligningsrådet havde forhøjet hans  

 selvangivne formue for 1985 med 1.897.956 kr., svarende til tilgodehavende  

 overskydende skat vedrørende indkomståret 1985.
Det var oplyst, at klageren den 24. december 1985 havde foretaget en i  

 henhold til kildeskattelovens § 59 frivillig indbetaling af foreløbig skat på  

 1.900.000 kr. vedrørende indkomståret 1985. Den 30. december samme år havde  

 han anmodet om tilbagebetaling af for meget indbetalt foreløbig skat under  

 henvisning til kildeskattelovens § 55. Den 27. januar 1986 havde kommunen i  

 henhold hertil udbetalt klageren 1.897.956 kr.
Klageren havde finansieret  

 betalingen af den frivillige foreløbige skat ved et lån, der var medregnet i  

 selvangivelsen med 1.924.700 kr. med tilhørende renteudgift på 25.700 kr., og  

 denne var godkendt fratrukket ved indkomstopgørelsen.
Indbetalingen af den  

 yderligere foreløbige skat var ifølge klageren sket for at undgå at betale  

 formueskat.
 Amtsligningsrådet havde som begrundelse for ansættelsen anført, at  

 indbetalingen den 24. december 1985 ikke kunne anses for en frivillig  

 indbetaling af et foreløbigt skattebeløb i henhold til kildeskattelovens §  

 59, idet der efter klagerens indkomst- og formueforhold i 1985 ikke havde  

 kunnet forventes restskat af den omhandlede størrelse, og dette måtte antages  

 at have været bekendt for klageren.
Klagerens revisor gjorde bl.a. gældende, at der ikke var hjemmel til at  

 formuebeskatte beløbet.
Han mente ikke, at amtsligningsrådet kunne begrunde  

 forhøjelsen med, at indbetalingen i henhold til kildeskattelovens § 59 ikke  

 kunne anses for en frivillig indbetaling af et foreløbigt skattebeløb, da der  

 netop i bestemmelsen var åbnet mulighed for kontante ind- og udbetalinger.
 Endvidere henviste han til ændringen af kildeskatteloven i 1984, hvor man  

 ved § 62, stk. 3, havde stoppet muligheden for spekulation i reglerne om  

 procentgodtgørelse af indbetalinger i henhold til kildeskattelovens § 59. Man  

 havde derimod ikke indført nogen adgang til at nægte fradragsret i  

 formueopgørelsen for indbetalinger foretaget i henhold til denne bestemmelse.  

 Klagerens dispositioner var således foretaget med rette i henhold til  

 kildeskattelovens regler.
 Landsskatteretten fandt efter de foreliggende oplysninger, at klageren,  

 der med hjemmel i kildeskattelovens § 59 havde foretaget frivillig  

 indbetaling af foreløbig skat, som udgangspunkt havde været berettiget til at  

 lade indbetalingen udgå ved opgørelsen af den skattepligtige formue for  

 indkomståret 1985. Da klageren imidlertid havde begæret tilbagebetaling i  

 henhold til kildeskattelovens § 55 inden udgangen af indkomståret 1985, og da  

 klageren herefter havde et krav på tilbagebetaling af for meget erlagt skat,  

 fandt retten, at værdien af klagerens tilbagebetalingskrav måtte anses for et  

 tilgodehavende, der skulle medregnes i hans skattepligtige formue med et  

 beløb, svarende til tilbagebetalingsbeløbets størrelse.
 Den påklagede ansættelse blev herefter stadfæstet.
