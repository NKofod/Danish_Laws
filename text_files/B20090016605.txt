Kapitel 1   Område Kapitel 2   Ansættelse Kapitel 3   Aflønning og pension Kapitel 4   Andre løn- og ansættelsesvilkår Kapitel 5    Opsigelse Kapitel 6   Afskedigelsesprocedure, fastansatte Kapitel 7   Ikrafttrædelses- og overgangsbestemmelser Bekendtgørelse om ansættelsesvilkår for forstandere og lærere ved folkehøjskoler I medfør af § 9 i lov om folkehøjskoler, efterskoler, husholdningsskoler og håndarbejdsskoler (frie kostskoler), jf. lovbekendtgørelse nr. 785 af 18. juli 2008, og efter bemyndigelse fra finansministeren, fastsættes:
Kapitel 1 Område § 1. Denne bekendtgørelse finder anvendelse for forstandere og lærere ansat ved folkehøjskoler.
 Stk. 2. Bekendtgørelsen omfatter ikke følgende ansatte:
1) Pensionerede tjenestemænd og pensionerede tjenestemandslignende ansatte mfl., der oppebærer tjenestemandspension hidrørende fra ansættelse i a) staten, folkeskolen og folkekirken, b) kommuner, c) Grønlands Hjemmestyre og de grønlandske kommuner, d) statsfinansierede virksomheder, e) tilskudsområder, f) koncessionerede virksomheder eller g) aktieselskaber.
 2) Personer afskediget med ret til rådighedsløn eller ventepenge fra de under nr.1 nævnte områder.
 3) Andre pensionerede, der får understøttelse eller egenpension fra en pensionsordning, som det offentlige har ydet tilskud til.
 Stk. 3. Bekendtgørelsens § 10 (pension) finder ikke anvendelse for tjenestemænd og tjenestemandslignende ansatte mfl. med ret til tjenestemandspension fra de under stk. 2, nr. 1, nævnte områder.
Stk. 4. Uanset bestemmelsen i stk. 3, finder § 10 anvendelse for personer, der er deltidsansat efter denne bekendtgørelse, og som samtidig har deltidsansættelse i de under stk. 2, nr. 1, nævnte områder dog således, at der ved pensionsoptjening efter § 10 højst kan opnås en samlet pensionsdækning svarende til en fuldtidsstilling.
Forholdet mellem de 2 pensionsoptjeninger fastsættes på ansættelsestidspunktet. Ændring i pensionsoptjeningen ved folkehøjskolen skal ske løbende på grundlag af dokumentation fra den ansattes side om ændringer i beskæftigelsesgraden vedrørende det andet ansættelsesforhold.
Den ansatte har pligt til at underrette folkehøjskolen herom.
Kapitel 2 Ansættelse Ansættelsesform § 2. Ansættelse sker i følgende former:
 1) Fast ansættelse.
 2) Tidsbegrænset ansættelse.
 3) Timelønnet ansættelse.
Ansættelseskontrakt § 3.  Skolen skal udfærdige en ansættelseskontrakt, der skal opfylde kravene i lov om arbejdsgiverens pligt til at underrette lønmodtageren om vilkårene for ansættelsesforholdet.
Ansættelseskontrakten skal underskrives af skolen og den ansatte.
Prøveansættelse § 4.  Funktionærlovens regler om prøveansættelse kan anvendes ved ansættelse efter § 2, nr. 1 og nr. 2. Eventuel prøveansættelse skal fremgå af ansættelseskontrakten.
Beskæftigelsesgrad § 5.  Forstandere ansættes på fuld tid.
Lærere kan ansættes på deltid.
For deltidsansatte skal beskæftigelsesgraden fastsættes i ansættelseskontrakten, jf. § 3.
Stk. 2. Forstandere og fuldtidsbeskæftigede lærere kan få nedsættelse af arbejdstiden (deltidsbeskæftigelse) efter ansøgning, såfremt tjenesten tillader det.
Nedsættelse af arbejdstiden kan enten være tidsbegrænset eller gives indtil videre.
Efter en tidsbegrænset nedsættelse af arbejdstiden har den ansatte såvel pligt som ret til at vende tilbage til fuldtidsbeskæftigelse.
Er nedsættelsen af arbejdstiden givet indtil videre, har den pågældende fortrinsret til ledige timer ved skolen, såfremt nedsættelsen ønskes ændret til en højere arbejdstid eller til fuld tid.
Det er en betingelse for fortrinsretten til ledige timer, at den deltidsbeskæftigede efter skolens vurdering er kvalificeret til at varetage de ledige timer.
Tidsbegrænset ansættelse § 6.  Hvis der foreligger konkrete årsager, som kan konstateres ved ansættelsen, kan tidsbegrænset ansættelse ske.
 Stk. 2. Tidsbegrænset ansættelse efter denne bekendtgørelse er ansættelse, hvor datoen for ansættelsens ophør fastsættes på ansættelsestidspunktet.
Stk. 3. Tidsbegrænset ansættelse kan eksempelvis benyttes ved 1) vikariater for ansatte med hel eller delvis tjenestefrihed i et bestemt tidsrum (barselsorlov, uddannelsesorlov eller lignende), 2) vikariater ved sygdom.
Timelønnet ansættelse § 7. Timelønnet ansættelse anvendes for lærere, der ansættes i indtil 3 måneder som vikar eller til anden midlertidig beskæftigelse.
 Stk. 2. Timelønnede lærere overgår til fastansættelse eller tidsbegrænset ansættelse senest fra det tidspunkt, hvor ansættelsen har varet 3 måneder, medmindre de er omfattet af § 8.
§ 8.  Timelønnet ansættelse kan anvendes for lærere, der ansættes til mere end 3 måneders beskæftigelse, hvis det årlige antal undervisningstimer ikke overstiger halvdelen (204) af det for en fuldtidsbeskæftiget lærer fastsatte antal undervisningstimer.
Timetallet nedsættes forholdsmæssigt, hvis ansættelsesperioden er kortere end 1 år.
Stk. 2. Timelønnede lærere, ansat i henhold til stk. 1, varetager undervisningsopgaver med den dertil hørende forberedelse mv.
For deltagelse i møder og kostskolearbejde sker særlig aflønning.
Kapitel 3 Aflønning og pension § 9.  Undervisningsministeriet fastsætter efter høring af skoleformens forening og de relevante lønmodtagerorganisationer nærmere regler om løn og lønanciennitet til forstandere og lærere.
 § 10. Skolen betaler pensionsbidrag for forstandere og lærere, bortset fra timelønnede og ansatte, der som en personlig ordning har pensionsdækning i en statsgaranteret pensionskasse eller anden lignende statslig tjenestemandspensionsordning, til en af Finansministeriet godkendt pensionsordning.
 Stk. 2. Ansatte, der som personlig ordning har pensionsdækning i en statsgaranteret pensionskasse eller anden lignende statslig tjenestemandspensionsordning, kan vælge at overgå til reglerne om pension efter stk. 1.
Kapitel 4 Andre løn- og ansættelsesvilkår Pligtigt antal undervisningstimer § 11.  Undervisningsministeren fastsætter regler om det pligtige årlige antal undervisningstimer for forstandere og lærere.
Funktion i højere stilling § 12. Hvis skolens ledelse bestemmer, at en ansat midlertidigt skal fungere i en højere stilling, ydes funktionstillæg efter de for statens tjenestemænd gældende regler.
Ferie § 13.  De ansatte er omfattet af ferieloven.
Dog udgør ferietillægget 1,5 pct., jf. ferielovens § 23, stk. 2.
 Stk. 2. For ansatte efter denne bekendtgørelse finder de mellem Finansministeriet og centralorganisationerne aftalte bestemmelser om særlige feriedage tilsvarende anvendelse.
Tjenestefrihed § 14. For ansatte, bortset fra timelønnet ansatte, gælder følgende:
1) Tjenestefrihed uden løn kan gives, når det ikke strider mod skolens interesser.
Der optjenes ikke ret til ferie med løn eller feriegodtgørelse.
 2) Tjenestefrihed med hel eller delvis løn og pensionsbidrag kan gives til uddannelsesformål eller andre formål, når der ydes statsligt tilskud til skolens udgifter til løn under tjenestefrihed til forstandere og lærere.
3) Skolen kan give den ansatte hel eller delvis tjenestefrihed med løn til pasning af sygt barn, når a) det er barnets første sygedag, b) hensynet til barnets forhold gør dette nødvendigt, c) forholdene på tjenestestedet tillader det, d) barnet er under 18 år og e) barnet er hjemmeværende.
Stk. 2. De for statens tjenestemænd gældende regler om tjenestefrihed til varetagelse af borgerligt ombud finder tilsvarende anvendelse.
For fastansatte finder funktionærlovens regler om militærtjeneste mv. tilsvarende anvendelse.
Barsel, adoption og omsorgsdage § 15. For ansatte efter denne bekendtgørelse finder de mellem Finansministeriet og centralorganisationerne aftalte bestemmelser om fravær fra tjenesten på grund af barsel, adoption og omsorgsdage tilsvarende anvendelse.
ATP § 16. For ansatte efter denne bekendtgørelse betales bidrag til ATP med sats C.
 Stk. 2. Med virkning fra 1. januar 2010 betales bidrag til ATP med sats A.
Dækning af udgifter § 17.  Medmindre andet aftales mellem skolens bestyrelse og medarbejderrådet/lærerrådet, finder de regler, der gælder for statens tjenestemænd om time- og dagpenge og befordringsgodtgørelse, tilsvarende anvendelse.
Flyttegodtgørelse § 18. Skolens bestyrelse kan i det enkelte tilfælde bestemme, om der skal ydes godtgørelse for afholdte udgifter ved flytning af bohave og i givet fald, om der ydes hel eller delvis godtgørelse.
Tjenestebolig og lejebolig § 19. De regler, der gælder for statens tjenestemænd om tjeneste- og lejeboliger, finder tilsvarende anvendelse.
Stk. 2. Ved opsigelse fra skolens side er den ansatte berettiget til at bebo tjeneste-/lejeboligen i indtil 1 måned efter fratrædelsestidspunktet.
Samme ret tilkommer familien i tilfælde af den ansattes død, jf. funktionærlovens § 2, stk. 9.
 Stk. 3. Ved eventuel fritstilling i forbindelse med opsigelse og ved dødsfald er skolen dog berettiget til at kræve familiens bortflytning snarest, hvis det skønnes nødvendigt af hensyn til skolens tarv, mod at afholde de med flytningen forbundne udgifter.
Jubilæumsgratiale § 20. Jubilæumsgratiale ydes efter de for statens tjenestemænd gældende regler, jf. dog stk. 2 og 3.
 Stk. 2. Kun ansættelse ved folkehøjskoler indgår i jubilæumsancienniteten.
 Stk. 3. Ansættelse inden for beslægtede skoleområder kan efter skolens bestemmelse medregnes i jubilæumsancienniteten.
Sygdom § 21. Ansatte, bortset fra timelønnet ansatte, får fuld løn under sygdom, herunder fravær på grund af tilskadekomst i tjenesten.
 Stk. 2. Timelønnet ansatte følger reglerne i dagpengeloven.
Efterindtægt § 22. Fastansatte følger funktionærlovens regler om efterindtægt.
Kapitel 5 Opsigelse Fastansatte § 23. Fastansatte skal opsige ansættelsesforholdet med 1 måneds varsel til ophør ved udgangen af en måned, medmindre der er truffet aftale om, at ansættelsen er tidsbegrænset eller på prøve, og ansættelsen ikke vedvarer ud over 3 måneder.
Dog kan der ved skriftlig aftale træffes bestemmelse om længere opsigelsesvarsel fra den ansattes side under forudsætning af, at opsigelsesvarslet fra skolens side forlænges tilsvarende.
Stk. 2. Opsigelse fra skolens side skal ske med 1) 1 måneds varsel til fratræden ved en måneds udgang i de første 6 måneder efter ansættelsen og 2) 3 måneders varsel til fratræden ved en måneds udgang efter 6 måneders ansættelse.
 Stk. 3. Opsigelsesvarslet i stk. 2, nr. 2, forhøjes med 1 måned for hvert tredje ansættelsesår, dog højst til 6 måneder.
 Stk. 4. Såfremt skolen godtgør, at ansættelsen er sket på prøve, eller ansættelsen er tidsbegrænset, og ansættelsen ikke har varet ud over 3 måneder, skal opsigelse fra skolens side ske med mindst 14 dages varsel.
Stk. 5. Opsigelse skal ske så betids, at fratræden med det for en ansættelsesperiode givne varsel kan ske inden periodens udløb.
Opsigelse i henhold til stk. 1, stk. 2, og stk. 3, skal være meddelt skriftligt senest den sidste dag i den måned, efter hvis udløb opsigelsesvarslet begynder at løbe.
 § 24.  Fastansatte, der den 1. januar 1997 har længere varsler end nævnt i § 23, bevarer de hidtidige opsigelsesvarsler, så længe pågældende er ansat ved skolen, men kan vælge at overgå til reglerne om opsigelse efter § 23.
Fratrædelsesgodtgørelse § 25. For fastansatte finder funktionærlovens § 2 a om fratrædelsesgodtgørelse tilsvarende anvendelse.
Timelønnede § 26. Timelønnet ansatte skal opsige ansættelsesforholdet med 1) 3 dages varsel efter 3 måneders ansættelse, 2) 3 dages varsel efter 6 måneders ansættelse, 3) 1 uges varsel efter 1 års ansættelse, 4) 1 måneds varsel efter 3 års ansættelse og 5) 1 måneds varsel efter 5 års ansættelse.
Stk. 2. Opsigelse fra skolens side skal ske med 1) 3 dages varsel efter 3 måneders ansættelse, 2) 1 uges varsel efter 6 måneders ansættelse, 3) 3 ugers varsel efter 1 års ansættelse, 4) 2 måneders varsel efter 3 års ansættelse og 5) 3 måneders varsel efter 5 års ansættelse.
 Stk. 3. Det er forudsat, at den ansatte har været uafbrudt ansat ved skolen i de anførte tidsrum.
 Stk. 4. Varslerne bortfalder i tilfælde af, at der midlertidigt ikke kan tilbydes beskæftigelse på grund af arbejdsmangel.
Kapitel 6 Afskedigelsesprocedure, fastansatte § 27.  Det påhviler skolen at meddele afskedigelse af en ansat skriftligt til den pågældende ansatte med begrundelse for afskedigelsen.
 § 28.  Den afskedigede kan inden for en frist på 4 uger fra meddelelsen om afskedigelsen kræve en forhandling med skolen, såfremt den afskedigede finder, at afskedigelsen ikke er rimeligt begrundet i skolens eller den afskedigedes forhold.
 Stk. 2. Opnås der ikke enighed ved forhandlingen efter stk. 1, kan den afskedigede inden 4 uger efter forhandlingen begære sagen indbragt for en voldgiftsret, såfremt den pågældende afskedigede har været uafbrudt beskæftiget ved skolen i mere end 6 måneder.
 Stk. 3. Bestemmelserne i stk. 1 og stk. 2, finder tilsvarende anvendelse ved bortvisning af en lærer eller forstander.
§ 29. Voldgiftsretten består af 2 medlemmer og en opmand, der vælges af de 2 medlemmer.
Såfremt der ikke kan opnås enighed om valget af opmand, anmodes præsidenten i den landsretskreds, hvori skolen er beliggende, om at udpege opmanden.
 Stk. 2. Det ene medlem af voldgiftsretten udpeges af skolen og det andet af den afskedigede.
Stk. 3. Sager, der forelægges for voldgiftsretten, skal fremskyndes mest muligt.
Voldgiftsrettens forhandlinger er ikke offentlige, og dens voteringer er hemmelige.
I øvrigt bestemmer voldgiftsretten selv sin forretningsgang og kan herunder også fastsætte, at en sag skal afgøres efter skriftlig votering, uden at det er nødvendigt, at rettens medlemmer mødes.
Stk. 4. Skolen og den afskedigede er berettigede til at møde i voldgiftsretten med en sagkyndig og/eller juridisk kyndig bisidder.
Den afskedigede kan ved fuldmagt lade sig repræsentere af en sagkyndig og/eller juridisk kyndig person.
 Stk. 5. Voldgiftsretten bestemmer, om parternes udtalelser til retten skal afgives skriftligt, eller om de skal fremføres under en afhøring.
Stk. 6. Voldgiftsretten afsiger en motiveret kendelse.
I de tilfælde hvor voldgiftsretten måtte finde, at afskedigelsen ikke er rimeligt begrundet i den afskedigedes eller skolens forhold, kan retten pålægge skolen at afbøde virkningerne af afskedigelsen.
Det kan herved pålægges skolen, såfremt skolen og den afskedigede ikke begge ønsker ansættelsesforholdet opretholdt, at betale den afskedigede en erstatning, hvis størrelse fastsættes af voldgiftsretten og skal være afhængig af sagens omstændigheder og den afskedigedes anciennitet ved skolen.
Godtgørelsen kan maksimalt været et beløb, der svarer til 9 måneders løn, for forstandere dog maksimalt 12 måneders løn.
Stk. 7. Offentliggørelse af voldgiftsrettens afgørelse kan finde sted efter voldgiftsrettens bestemmelser.
Oplysning om eventuelle dissentie­rende vota må ikke gives.
Stk. 8. Voldgiftsrettens omkostninger i forbindelse med sagen fastsættes af voldgiftsretten.
Omkostningerne, herunder udgifter til bisidder, kan pålægges den ene af parterne eller fordeles mellem disse.
 Stk. 9. Bestemmelserne i stk. 1-8, finder tilsvarende anvendelse ved bortvisning af en lærer eller forstander.
 § 30. Fastansatte lærere, der 1. januar 1999 har kontraktsfastsat mulighed for at få en godtgørelse for ikke rimeligt begrundet afskedigelse på maksimalt 12 måneders løn, bevarer denne ret, så længe den pågældende er ansat ved skolen.
Kapitel 7 Ikrafttrædelses- og overgangsbestemmelser § 31. Bekendtgørelsen træder i kraft den 1. april 2009. § 16, stk. 2, træder dog i kraft den 1. januar 2010.
 Stk. 2. Samtidig ophæves bekendtgørelse nr. 283 af 24. april 2008 om ansættelsesvilkår for forstandere og lærere ved folkehøjskoler.
 Stk. 3. Bestemmelserne i § 10, stk. 1, om forsikringsmæssig pensionsordning finder ikke anvendelse for følgende grupper af forstandere og lærere, som har bevaret medlemskab af eller bliver optaget i Pensionskassen for Højskoler, Landbrugsskoler og Husholdningsskoler mv.:
 1) Forstandere og lærere, der før 1. januar 1997 er ansat ved en folkehøjskole og efter 1. januar 1997 enten fortsat er ansat i samme stilling eller direkte er overgået til anden stilling som forstander eller lærer ved samme eller anden folkehøjskole.
 2) Forstandere og lærere, der efter 31. december 1996 er optaget i Pensionskassen for Højskoler, Landbrugsskoler og Husholdningsskoler mv., fordi de overgår direkte til ansættelse ved en folkehøjskole fra en stilling forbundet med statslig tjenestemandspensionsret eller har ret til aktuel tjenestemandspension mv., rådighedsløn eller ventepenge.
 3) Forstandere og lærere, der efter 31. december 1996 er ansat ved en folkehøjskole, og som har bevaret deres medlemskab af Pensionskassen for Højskoler, Landbrugsskoler og Husholdningsskoler mv.
