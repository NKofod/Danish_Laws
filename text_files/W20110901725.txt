Pressenævnets kendelse i sag nr. 10-70/8 Resumé Klager  musikskolelederen  klagede over artiklen Musikskoleregning lander hos brugerne i Fyns Amts Avis og på fyens.dk.
 Pressenævnets begrundelse og afgørelse:
Det følger af de vejledende regler for god presseskik, at det er massemediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives, er korrekte, herunder ved forelæggelse for den, oplysningerne er krænkende overfor, jf. punkt A.1 og A.3.
Pressenævnet finder, at oplysningerne i artiklen vedrørende musikskolens budgetoverskridelse kan være krænkende over for musikskoleleder [Klager], hvorfor det havde været i overensstemmelse med god presseskik at forelægge oplysningerne for klager, så også hans kommentar fremgik af artiklen.
Dette gælder uanset, at borgmesterens kommentar fremgår af artiklen, da borgmesteren netop henviser til, at der ikke er orden i musikskolens økonomi, og sammenholder denne vurdering med, at undervisningen bliver dyrere.
Da rigtigheden af budgetoverskridelsen imidlertid ikke er bestridt, finder nævnet ikke grundlag for at kritisere fyens.dk og Fyns Amts Avis for ikke at kontrollere oplysningerne yderligere ved forelæggelse for [Klager].
Nævnet bemærker i øvrigt, at Fyns Amts Avis i artiklen har uddybet forholdene vedrørende skolens økonomiske forhold.
 [Klager] har klaget til Pressenævnet over en artikel i Fyns Amts Avis den 6. november 2010 og en identisk artikel på fyens.dk, idet han mener, at god presseskik er tilsidesat.
1 Sagsfremstilling Fyens.dk bragte den 6. november 2010 under overskriften Musikskoleregning lander hos brugerne og underoverskriften Musikskoleleders ringe økonomiske overblik sender priserne op  der skal hentes 100.000 kr. følgende artikel:
 Ærø: Musikskolens elever  eller måske i virkeligheden forældrene  bliver nu straffet for, at musikskoleleder [Klager] har brugt 248.000 kroner for meget.
 Priserne stiger henholdsvis 25 kroner for soloundervisning og 15 kroner [for] undervisning på hold.
275 kr. for soloundervisning Det vil i fremtiden koste 275 kroner om måneden at få soloundervisning, mens den nye pris for holdundervisningen er fastlagt til 140 kroner om måneden.
 Det har økonomiudvalget netop besluttet i forbindelse med vedtagelsen af de kommunale takster til næste år.
Regning videre til forældre - Ja, man kan vel godt sige, at det er forældrene, der nu betaler for, at der ikke er orden i musikskolens økonomi, siger borgmester Karsten Landro (K). Men det er jo besluttet, at musikskolen selv skulle finansiere de 100.000 kroner af de 248.000 kroner.
Det skriver Fyns Amts Avis lørdag. Fyns Amts Avis bragte ovennævnte brødtekst under samme overskrift, men med underoverskriften Underskud på Ærø Musikskole medfører prisstigninger næste år.
I papirudgaven Fyns Amts Avis fortsatte brødteksten med følgende:
 Karsten Landro peger dog på, at prisen for undervisningen i musikskolen ikke er steget i flere år.
For en måned siden besluttede Kultur- og Socialudvalget nemlig ekstraordinært at bevilge Ærø Musikskole 148.000 kroner til at finansiere underskuddet på.
De sidste 100.000 kroner skulle musikskolen så selv skaffe.
 Musikskoleleder [Klager] kommenterede dengang budgetoverskridelsen med en bemærkning om, at underskuddet kun kan hentes hjem gennem nedskæring i undervisning.
 Men det slipper musikskolen nu for.
 I en skrivelse fra [Klager] først til Kultur- og Socialudvalget og nu senest til Økonomiudvalget fremgår det, at musikskolen har [brugt] 61.000 kroner flere til undervisning.
 Desuden blev der brugt 47.000 kroner på årets musical ligesom en barselsorlov har tynget kassen med 73.000 kroner.
Musikskolen slæber i forvejen rundt med et underskud på 46.000 kroner fra 2009. 2 Parternes synspunkter 2.1 [Klager]s synspunkter [Klager] har anført, at avisens handlemåde er i strid med de vejledende reglers punkt A.3. Artiklen giver et ringeagtende indtryk, hvorfor klager mener, at avisen burde have forelagt ham oplysningerne om musikskolens takstforhøjelser, inden de blev bragt.
[Klager] har henvist til overskriften og underrubrikken Musikskoleregning lander hos brugerne.
Musikskoleleders ringe økonomiske overblik sender priserne op  der skal hentes 100.000 kr. Læseren kan ud fra avisens oplysninger få den opfattelse, at brugerbetalingen på musikskolen stiger for at dække de 100.000 kroner, men med det nuværende antal elever giver stigningen kun et provenu på 19.800 kr.
Dette er en faktisk fejl, der kunne have været rettet, dersom journalisten havde kontaktet ham før offentliggørelsen.
2.2 Fyns Amts Avis og fyens.dks synspunkter Fyns Amts Avis og fyens.dk har over for Pressenævnet afgivet en samlet udtalelse og har henvist til, at det fremgår af artiklen, at sagen om den kommunale musikskole er forelagt formanden for Ærø Kommunes økonomiudvalg, borgmester Karsten Landro.
Borgmesteren er i artiklen gengivet for at udtale, at man kan vel godt sige, at det er forældrene, der nu betaler for, at der ikke er orden i musikskolens økonomi.
Musikskolens økonomi er i sidste instans borgmesterens ansvar, og de oplysninger, som måtte være krænkende, er forelagt ham som kommunens øverste ansvarlige.
Forelæggelsen er derfor i overensstemmelse med punkt A.3 i de vejledende regler for god presseskik.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Axel Kierkegaard, Hans Peter Blicher, Kaare R.
Skou og Marianne Druedahl.
Det følger af de vejledende regler for god presseskik, at det er massemediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives, er korrekte, herunder ved forelæggelse for den, oplysningerne er krænkende overfor, jf. punkt A.1 og A.3.
Pressenævnet finder, at oplysningerne i artiklen vedrørende musikskolens budgetoverskridelse kan være krænkende over for musikskoleleder [Klager], hvorfor det havde været i overensstemmelse med god presseskik at forelægge oplysningerne for klager, så også hans kommentar fremgik af artiklen.
Dette gælder uanset, at borgmesterens kommentar fremgår af artiklen, da borgmesteren netop henviser til, at der ikke er orden i musikskolens økonomi, og sammenholder denne vurdering med, at undervisningen bliver dyrere.
Da rigtigheden af budgetoverskridelsen imidlertid ikke er bestridt, finder nævnet ikke grundlag for at kritisere fyens.dk og Fyns Amts Avis for ikke at kontrollere oplysningerne yderligere ved forelæggelse for [Klager].
Nævnet bemærker i øvrigt, at Fyns Amts Avis i artiklen har uddybet forholdene vedrørende skolens økonomiske forhold.
