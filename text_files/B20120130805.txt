Bekendtgørelse om behandlingen af hittegods I medfør af § 7 a, stk. 2, i lov om hittegods, jf. lovbekendtgørelse nr. 733 af 9. juli 2009, som ændret ved lov nr. 1245 af 18. december 2012, fastsættes:
 § 1. Når hittegods afleveres til politiet, foretager politiet en konkret vurdering af, om hittegodset må anslås at have en værdi på under 500 kr.
 Stk. 2. For hittegods med en anslået værdi på under 500 kr., jf. stk. 1, gælder reglerne i §§ 2-7 i lov om hittegods ikke.
 § 2. Hvis ejeren af hittegods med en anslået værdi på under 500 kr. ikke kendes, opbevarer politiet hittegodset i en glemmekasse eller lignende.
Stk. 2. Hvis ejeren ikke melder sig inden for en passende periode, kan politiet enten destruere hittegodset, udlevere det til almennyttige eller velgørende formål eller sælge det på offentlig auktion.
Hittegods, der ikke findes værd at opbevare, kan dog destrueres umiddelbart efter politiets modtagelse heraf.
 Stk. 3. Indkomne beløb ved bortsalg af hittegods efter stk. 2 tilfalder statskassen.
 § 3. Ejeren af hittegods med en anslået værdi på under 500 kr., som er i politiets besiddelse, har krav på at få hittegodset udleveret, når vedkommende melder sig og godtgør sin ret.
 § 4. Bekendtgørelsen træder i kraft den 1. januar 2013.
 Stk. 2. Bekendtgørelse nr. 1132 af 29. november 2005 om regulering af beløbsgrænsen for fastsættelse af findeløn ophæves.
