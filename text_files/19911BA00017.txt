Nr BSF 17 Forslag til folketingsbeslutning om officiel anerkendelse af de  

 republikker i Jugoslavien, der ved flertal ved frie demokratiske afstemninger  

 har truffet beslutning om at opnå uafhængighed og selvstændighed Fremsat af Annette Just (FP) Tom Behnke (FP) Aage Brusgaard (FP) Pia  

 Kjærsgaard (FP) den 6. november 1991 Folketinget pålægger regeringen at foretage en officiel anerkendelse af de  

 republikker i Jugoslavien, der ved flertal ved frie demokratiske afstemninger  

 har truffet beslutning om at opnå uafhængighed og selvstændighed, efter  

 følgende retningslinjer:
 1) Danmark meddeler FN, at Danmark officielt anerkender de republikker i  

 Jugoslavien, der ved flertal ved frie demokratiske afstemninger har truffet  

 beslutning om at opnå uafhængighed og selvstændighed, som suveræne  

 republikker.
 2) Regeringen foreslår i FN, at de øvrige FN-medlemmer anerkender de samme  

 republikkers rettigheder som selvstændige og suveræne stater.
 3) Regeringen foreslår, at de republikker i Jugoslavien, der ved flertal  

 ved frie demokratiske afstemninger har truffet beslutning om at opnå  

 uafhængighed og selvstændighed, optages som fuldgyldige medlemmer af FN.
Bemærkninger til forslaget Bemærkninger til beslutningsforslagets punkter Ad 1 Anerkendelsen skal foretages, så snart der er opnået garanti for, at der  

 konstitutionelt tages hensyn til mindretallene.
Anerkendelsen for hver enkelt  

 republik foretages, så snart der foreligger dokumentation for  

 konstitutionelle garantier, der giver juridisk beskyttelse af mindretallene.
Ad 2 De øvrige FN-medlemmer opfordres til at anerkende de republikker i  

 Jugoslavien, der ved flertal ved frie demokratiske afstemninger har truffet  

 beslutning om at opnå uafhængighed og selvstændighed, så snart der foreligger  

 dokumentation for konstitutionelle garantier, der giver juridisk beskyttelse  

 af mindretallene.
Ad 3 Regeringen foreslår, at de republikker i Jugoslavien, der ved flertal ved  

 frie demokratiske afstemninger har truffet beslutning om at opnå uafhængighed  

 og selvstændighed, optages som fuldgyldige medlemmer i FN samtidig med, at  

 regeringen opfordrer FN-medlemmer til at anerkende de nævnte stater.
Almindelige bemærkninger Jugoslavien er en føderation, der består af 6 republikker: Serbien  

 inklusive de 2 autonome provinser Kosovo og Vojvodina (41 pct. af  

 befolkningen), Kroatien (21 pct. af befolkningen), Slovenien (8 pct. af  

 befolkningen), Bosnien-Hercegovina (18 pct. af befolkningen), Makedonien (9  

 pct. af befolkningen) og Montenegro (3 pct. af befolkningen).
 Af de seks republikker har følgende forlangt uafhængighed og  

 selvstændighed: Kroatien, Makedonien, Bosnien-Hercegovina og Slovenien.
 Befolkningen består af forskellige etniske grupper: 36 pct. serbere, 20  

 pct. kroatere, 8 pct. slovener, 6 pct. makedonere, 9 pct. registrerede  

 muslimer og knap 3 pct. montenegriner samt 18 andre nationaliteter,  

 heriblandt 8 pct. albanere og 2 pct. ungarere; 1,2 mio. er udelukkende  

 registreret som jugoslaver.
I 1981 bestod befolkningen i Serbien (inklusive Kosovo og Vojvodina) af  

 9,31 mio. indbyggere, hvoraf 6,18 mio. var serbere.
I 1981 bestod  

 befolkningen i Kosovo af 1,58 mio. indbyggere, hvoraf 1,23 mio. var albanere  

 og 209.500 var serbere.
Befolkningen i Vojvodina bestod i 1971 af 1,96 mio.  

 indbyggere, hvoraf 1,09 mio. var serbere, 424.000 var ungarere, 138.600 var  

 kroatere, 72.760 var slovakker, og 53.000 var rumænere.
 I 1981 bestod befolkningen i Kroatien af 4,60 mio. indbyggere, hvoraf 3,45  

 mio. var kroatere og 531.500 var serbere.
 I 1981 bestod befolkningen i Slovenien af 1,89 mio. indbyggere, hvoraf  

 langt den overvejende del var slovenere (1,71 mio.).
Slovenien adskiller sig fra de andre jugoslaviske republikker ved, til  

 forskel fra de øvrige jugoslaviske republikker, at være sammensat af en  

 homogen befolkning.
Faktisk er befolkningssammensætningen i Slovenien så  

 homogen, at mindretal og divergerende religiøse trosretninger er endnu mindre  

 end i Danmark.
 I 1981 bestod befolkningen i Bosnien-Hercegovina af 4,12 mio. indbyggere,  

 hvoraf 1,63 mio. var muslimer; 1,32 mio. var serbere og 758.000 kroatere.
 I 1981 bestod befolkningen i Makedonien af 1,91 mio. indbyggere, hvoraf  

 1,28 mio. var makedonere; 377.200 var albanere og 86.600 tyrkere.
 I 1981 bestod befolkningen i Montenegro af 584.300 indbyggere, hvoraf  

 400.500 var montenegriner; 78.000 var muslimer og 37.700 albanere.
Den kroatiske forfatnings forhold til nationale minoriteter Den kroatiske forfatning indeholder temmelig omfattende sikringer af alle  

 nationale mindretal i Kroatien.
Således er der et specielt charter i  

 forfatningen på 7 paragraffer, der eksplicit omfatter serbernes og andre  

 nationaliteters rettigheder i Kroatien.
Denne tilføjelse blev vedtaget den  

 25. juni 1991. (Se vedlagte bilag).
Serbisk minoritet i Kroatien I 1981 boede der 531.500 serbere i Kroatien.
Ud af de 102 distrikter i Den  

 Kroatiske Republik udgjorde serberne en absolut majoritet i 11 distrikter,  

 hvor 26,77 pct. af alle serbere i Kroatien boede i 1981.
De resterende 73,3 pct. serbere i Kroatien boede i 1981 stort set alle i  

 andre distrikter.
Omkring halvdelen af dem boede i byer.
De fleste serbere i  

 Kroatien bor i blandede småsamfund sammen med kroatere og andre etniske  

 grupper i Kroatien.
Historisk forløb Der er få folkeslag, der gennem historien har lidt så meget som kroaterne.
Kroaterne har måttet lide, fordi Kroatien gennem århundreder har været  

 grænseland mellem øst og vest, hvor mange krige blev standset.
Af den grund  

 fik Kroatien navnet »Kristendommens bolværk« (»Antemurale  

 Christianitatis«).
 Kroatien har igennem adskillige krige og stridigheder mod frankerne,  

 Byzants, Venedig, bulgarerne og ungarerne gradvis frigjort sig fra fremmed  

 dominans.
Den kroatiske stat blev etableret i løbet af det 7. og 8. århundrede  

 samtidig med indførelsen af kristendommen.
Oprindelig var staten opdelt i 3  

 områder, der i begyndelsen var indbyrdes forbundne.
Det første område  

 beliggende mellem Zrmanja og Cetinja udgjorde det kongelige Kroatien.
Det  

 andet område, der var beliggende ved Lika og Krbava, dannede Banska Kroatien.  

 Det tredje område, der var beliggende ved Sisak, dannede det slavonske  

 Kroatien.
I begyndelsen af det 9. århundrede dannedes mellem floderne Sava,  

 Drava og Una det panoniske Kroatien og syd for dette område det dalmatinske  

 Kroatien.
Kroatien blev under det kroatiske dynasti Trpimirovics scepter integreret  

 i en enkelt statsdannelse.
Denne stat hed oprindelig Regnum Chroatorum et  

 Dalmatinorum.
Kroatien har tidligere været anerkendt som selvstændig stat.
Det var i år  

 879, da pave Johannes VII i et brev til fyrst Branimir anerkendte Kroatien  

 som selvstændigt fyrstendømme.
I år 925 udråbte Tomislav sig selv til  

 kroaternes konge, som suverænt regerede over hele landet (fra floden Drava  

 til Adriaterhavet). Kroatiens selvstændighed varede dog ikke længere end til  

 år 1101, da den ungarske kong Koloman integrerede Kroatien i sit område.  

 Formelt foregik det ved, at Kroatien blev tvunget til at acceptere Koloman  

 som konge af Kroatien.
Dette »kronefællesskab« varede til 1848.
Under de dynastiske krige i slutningen af det 11. århundrede var Kroatien  

 under Arpadovics scepter i en personalunion med Ungarn.
Fra det 14. århundede  

 regeredes Kroatien af Anjou-dynastiet.
Dette dynasti havde i disse områder  

 interessekonflikter med andre europæiske dynastier, hvilket dog ikke  

 bevirkede, at de kroatiske grænser blev trukket tilbage - tværtimod.  

 Grænserne blev udvidet til også at omfatte det østlige Slavonien og Srijem  

 samt de vestlige dele af Bosnien.
Det eneste territoriale tab skyldtes  

 Ladislaus af Neapel (prætendenten til den ungarske trone), der i 1409 solgte  

 nogle af de dalmatinske byer og øer til Venedig for 100.000 dukater.
Jugoslavien blev i 1918 dannet på ruinerne af Østrig-Ungarns område.  

 Befolkningerne blev aldrig spurgt, om de ønskede en dannelse af den  

 jugoslaviske stat.
Befolkningerne blev tværtimod tvangsindlemmet med  

 militærmagt.
Denne tvangsindlemmelse foregik på trods af mange advarsler om,  

 at landet aldrig ville komme til at fungere, fordi tusindårige forskellige  

 tilhørsforhold har fjernet befolkningerne så meget fra hinanden - hvad angår  

 kultur, religion, sprog og skrift - at deres sydslaviske (jugoslaviske)  

 oprindelse med sprogligt fællesskab ikke er tilstrækkeligt for en fredelig  

 sameksistens.
Dette syn på den tvungne sameksistens i Jugoslavien støttes i Danmark af  

 bl.a.
Kroatisk Kulturforening.
Efter mere end 70 års sameksistens er modsætningerne og hadet større end  

 nogen sinde tidligere.
Den eneste løsning, der kan føre til fredelige forhold  

 og hindre flere overflødige drab, er en adskillelse af de stater, der gennem  

 frie demokratiske valg har udtrykt deres ønsker om adskillelse.
Ved  

 adskillelsen af disse stater bør hver part have lov til som gode naboer at  

 leve i fred med respekt for hinandens særpræg uden tvang og undertrykkelse.
 Kroatien og Slovenien fik henholdsvis den 23. april 1990 og i foråret 1990  

 demokratisk valgte regeringer, der ikke er kommunistiske.
Den 19. maj 1991 besluttede 93,27 pct. af befolkningen i Kroatien ved en  

 folkeafstemning, at Jugoslavien kun kan bestå i form af en union af suveræne  

 stater.
Det vil sige, at der i dag foreligger et overvejende flertal i den  

 kroatiske befolkning for, at Kroatien skal sikres selvstændighed.
Den 23. december 1990 viste en folkeafstemning i Slovenien, at der var et  

 bredt folkeligt ønske om uafhængighed af Jugoslavien. 93,3 pct. af  

 befolkningen stemte for uafhængighed.
Den 26. juni 1991 erklærede Sloveniens  

 præsident, Milan Kucan, officielt Slovenien for en selvstændig stat, som  

 ville forlade Jugoslavien, hvis ikke den føderale regering inden for et halvt  

 år iværksatte strukturelle økonomiske og politiske ændringer.  

 Forbundsregeringen i Beograd kendte erklæringerne ugyldige.
Danmark har ved tidligere lejligheder udvist en forbilledlig adfærd over  

 for de dele af Danmark, der ønskede selvstændighed og frihed fra den danske  

 stat.
Danmark har således ikke oplevet fysiske konfrontationer med Island i  

 1944, Færøerne i 1948 og Grønland i 1978, da de på hver deres måde ønskede  

 frihed og uafhængighed fra den danske stat.
Trods adskillelsen fra disse har  

 Danmark demonstreret, at fredelige forhold uden problemer kan sikres efter en  

 adskillelse.
Efter Fremskridtspartiets opfattelse er det alle folkeslags legitime ret i  

 alle verdensdele at bestemme over deres egen skæbne, når dette kan foregå,  

 uden at andre krænkes fysisk.
Specielt når den slags beslutninger er folkets  

 egen vilje, må ønsker om uafhængighed og selvstændighed respekteres.
Hvis  

 menneskerettigheder, mindretalsrettigheder og demokrati skal respekteres, er  

 det nødvendigt, at de republikker i Jugoslavien, der ved flertal ved frie  

 demokratiske afstemninger har truffet beslutning om at opnå uafhængighed og  

 selvstrændighed, internationalt anerkendes som selvstændige og uafhængige  

 stater.
Ifølge forslagsstillernes opfattelse vil en officiel dansk anerkendelse af  

 de republikker i Jugoslavien, der har tilkendegivet ønsker om selvstændighed,  

 betyde et gennembrud i disse republikkers bestræbelser for at opnå  

 selvstændighed.
Hvis Danmark som det første land foretager en officiel  

 anerkendelse af de republikker i Jugoslavien, der har tilkendegivet ønsker om  

 selvstændighed, vil andre hurtigt følge Danmarks eksempel og ligeledes  

 anerkende disse republikkers selvstændighed.
EF's holdning til et delt Jugoslavien EF har indtaget det efter Fremskridtspartiets opfattelse noget  

 besynderlige standpunkt, at Jugoslavien skal holdes samlet.
Opfattelsen, der  

 ligger til grund for dette synspunkt, er, at tilskyndelse til  

 selvstændighedsbevægelser vil være farlig for udviklingen på det europæiske  

 kontinent.
Ifølge Berlingske Tidende den 29. juni 1991 lyder det fra EF:  

 »Der er alt for (mange) potentielle konflikter omfattende nationale  

 mindretal i Europa«.
Ifølge dagbladet Information den 29. juni 1991 sagde udenrigsminister Uffe  

 Ellemann-Jensen på et EF-møde i Luxembourg: »Der er ikke tale om at  

 godkende uafhængighedserklæringerne.
EF har fortsat et ønske om gennem  

 forhandlinger at bevare en eller anden form for enhed i Jugoslavien.« EF-Kommissionens formand, Jacques Delors, har gjort EF's økonomiske støtte  

 til Jugoslavien betinget af, at Jugoslavien bevares samlet.
Således skriver  

 Det Fri Aktuelt den 1. august 1991: »EF-Kommissionens formand, Jacques  

 Delors, har ved flere lejligheder sagt direkte, at »et samlet  

 Jugoslavien er en forudsætning for, at EF fortsat vil pumpe penge i det  

 kriseramte land.«» Det tysk liberale medlem af Europa-Parlamentet Mechthild von Alemann sagde  

 under Europa-Parlamentets septembersamling, at såfremt parterne i Jugoslavien  

 ikke vil overholde våbenhvilen, er der ingen anden udvej end, at EF  

 anerkender de enkelte delstater som selvstændige. (EP-ugen i Strasbourg den  

 9.-13. september 1991, Generaldirektoratet for informations- og  

 pressetjenesten.
Den Centrale Pressetjeneste).
 Formanden for Europa-Parlamentet, Dankert, sagde under afslutningen på  

 debatten i Europa-Parlamentets debat om Jugoslavien den 9.-13. september  

 1991, at EF's holdning over for Jugoslavien skal være fælles.
Tyskland er gået imod EF's erklærede holdning om et fortsat forenet  

 Jugoslavien.
Tysklands forbundskansler, Helmut Kohl, og Tysklands  

 udenrigsminister, Hans-Dietrich Genscher, gik allerede imod et fortsat  

 forenet Jugoslavien, da borgerkrigen brød ud.
 Det Fri Aktuelt skrev den 1. august 1991 i en artikel om EF's forhold til  

 et delt Jugoslavien, at formanden for det tyske Socialdemokrati (SPD), Bjørn  

 Engholm, har givet udtryk for, at EF ikke skal blande sig i Sloveniens og  

 Kroatiens selvstændighedsbestræbelser, blot fordi det på kort sigt er mest  

 bekvemt for EF.
Bjørn Engholms udsending, Nobert Gansel, sagde ifølge Det Fri Aktuelt den  

 1. august 1991 på et møde i slutningen af juni 1991 om EF's holdning til et  

 delt Jugoslavien følgende: »Vi understøtter folks ret til demokratisk at  

 vælge, om og (i givet fald) hvordan de vil leve i en føderation.
Denne ret må  

 ikke undertrykkes med magt og må ikke ofres for kortsigtet europæisk  

 politik.« Fremskridtspartiet er enig i denne vurdering.
Uanset hvordan Sloveniens og  

 Kroatiens eventuelle uafhængighed vil påvirke EF på både kort og lang sigt er  

 det Fremskridtspartiets holdning, at EF's forhold ikke skal være afgørende  

 for Sloveniens og Kroatiens statsretligt legitime ret til selvstændighed.
Det er ikke kun tyske socialdemokrater, der har erklæret deres støtte til  

 Sloveniens og Kroatiens selvstændighedsbestræbelser.
En ledende dansk  

 konservativ har også meldt ud med erklæringer om støtte til Kroatiens  

 selvstændighedsbestræbelser.
Således stod følgende overskrift at læse i  

 dagbladet Information den 5. august 1991: »Konservativ støtter et frit  

 Kroatien«.
Den konservative udenrigspolitiske ordfører, Niels  

 Ahlmann-Ohlsen, sagde følgende: »Den seneste udvikling i Jugoslavien bør  

 få EF til hurtigt at intervenere militært i Kroatien, og Danmark bør  

 anerkende både Sloveniens og Kroatiens uafhængighed, hvis ikke kampene på  

 kroatisk territorium hurtigt bliver indstillet«.
En af de mest præcise vurderinger af spændingerne i Jugoslavien blev  

 præsenteret af Weekend-Avisens journalist Jan Bo Hansen i Weekend-Avisen den  

 19. juni 1991. I artiklen »Uden alternativer« med overskriften:  

 »Slovenien, Kroatien og de andre.
EF forsøger sig som mægler i  

 Jugoslavien.
Men mæglingen har et forkert udgangspunkt: Man forestiller sig,  

 at republikkerne har sluttet sig sammen af egen fri vilje.
Hermed har man  

 overtaget Serbiens standpunkt«, skrev han følgende: »EF's politik  

 over for den jugoslaviske krise var fra starten forfejlet, og den vil munde  

 ud i en fiasko.
Man kan nu ikke engang optræde som mægler, hvis man på  

 forhånd har taget det ene partis standpunkt.
Blandt de mange forkerte  

 forestillinger, der har spoleret dømmekraften, er en af de mest sejlivede  

 den, at Slovenien og Kroatien frivilligt er indgået i Jugoslavien og derfor  

 ikke har ret til at forlade føderationen ensidigt.
Det skulle adskille landet  

 fra de baltiske staters forhold til Sovjetunionen, siger vor  

 udenrigsminister.
Det, han her glemmer, er, at han i starten indtog samme  

 holdning over for de tre baltiske stater, som han nu indtager over for  

 Slovenien og Kroatien.« At denne vurdering analysemæssigt var berettiget, blev delvis bekræftet  

 den 24. oktober 1991, hvor vicepræsidenten for EF-Kommissionen, Martin  

 Bangemann, på Romklubbens Europaseminar i Wolfsburg i Tyskland satte  

 Jugoslavien stolen for døren, da han understregede, at det er en illusion at  

 tro på, at Jugoslavien kan holde sammen som een stat. »Det er naivt at  

 forestille sig, at Jugoslavien kan holde sammen.
Det var en fejl at fastholde  

 Jugoslaviens enhed.
En politisk fejl, sagde Bangemann« (Ritzau den 24.  

 oktober 1991).
Den tjekkiske forfatter Milan Kundera har i en artikel beskrevet det  

 manglende etiske aspekt i de europæeres holdning, der ikke vil anerkende de  

 jugoslaviske republikkers selvstændighed.
Således skriver han i artiklen  

 »Slovenien skal frelses« følgende: »Der er arrogance i  

 uvidenheden.
Man er ikke europæer, hvis man ikke vil kende, respektere og  

 beskytte de andre europæiske nationer, især hvis de er små og ubevæbnede som  

 Island, Danmark eller Slovenien . . . Ak! Når jeg læser mine venners appel  

 fra i nat, kan jeg kun sige til Dem: Gør alt for at frelse Slovenien«  

 (Weekend-Avisen, den 16. august 1991).
Fra EF blev det udtalt den 21. juni 1991, at EF ønskede, at Jugoslavien  

 forblev een stat.
EF tilføjede dog, at EF stolede på, at dette kunne foregå  

 på en demokratisk måde. 3 dage senere havde EF tilvejebragt en kredit til  

 Jugoslavien på 850 mio. dollars forudsat, at Jugoslavien fortsat ville holde  

 sammen som een stat.
En uge efter havde man dog i EF blødgjort sin holdning til spørgsmålet.
EF  

 krævede, at den jugoslaviske forbundshær øjeblikkelig blev trukket tilbage  

 til kasernerne.
EF truede med at suspendere den økonomiske bistand til  

 Jugoslavien.
Slovenien og Kroatien opfordredes af EF til ikke ensidigt at  

 bryde ud af Jugoslavien.
Fremskridtspartiet vil i forbindelse med bl.a.
Sloveniens og Kroatiens  

 ønsker om selvstændighed anføre, at Sloveniens og Kroatiens regeringer er  

 demokratisk valgte i modsætning til den jugoslaviske forbundsregering,  

 hvorfor enhver støtte til et samlet Jugoslavien er en støtte til en  

 udemokratisk stat, hvorimod støtten til Sloveniens og Kroatiens  

 selvstændighedsbestræbelser er identisk med støtte til demokratiske  

 republikker.
Fremskridtspartiet er således stærkt uenig i den holdning, EF hidtil har  

 indtaget i forhold til Jugoslavien og de republikker i Jugoslavien, der  

 ønsker selvstændighed.
Støtte til den jugoslaviske føderalrepublik er jo i  

 sin konsekvens ensbetydende med støtte til et udemokratisk, totalitært  

 regime, der bruger militær magt og undertrykkelse til at opnå sine politiske  

 mål, hvorimod moralsk, politisk og økonomisk støtte til de republikker i  

 Jugoslavien, der ønsker selvstændighed, er en støtte, der fremmer frihed, og  

 en betydningsfuld demokratiseringsproces.
 Hvis EF ikke kan støtte de republikker i Jugoslavien, der ønsker  

 selvstændighed, men derimod vælger at støtte den jugoslaviske  

 føderalrepublik, er det Fremskridtspartiets opfattelse, at alle EF's  

 medlemslande da bør tage individuelle initiativer og således tage afstand fra  

 Dankerts udtalelse om, at EF's holdning over for Jugoslavien skal være  

 fælles.
USA's holdning til et delt Jugoslavien USA har valgt at udtrykke sin støtte til et samlet Jugoslavien.
USA's  

 præsident Bush sagde i marts 1991, at USA »ikke ville belønne« dem,  

 der løsrev sig ensidigt.
USA's støtte til et samlet Jugoslavien blev gentaget  

 af USA's udenrigsminister, James Baker, på et kort besøg i Beograd i juni  

 måned, hvos han sagde, at USA under ingen omstændigheder ville anerkende  

 Sloveniens og Kroatiens uafhængighed.
 Ifølge tidsskriftet The Economist var hovedeffekten af disse to advarsler  

 ikke at afskrække Slovenien og Kroatien, men at styrke nogle af Jugoslaviens  

 generaler i deres tro på, at Vesten ikke ville protestere, men ligefrem ville  

 belønne dem, hvis de tog initiativer til at holde Jugoslavien samlet. (The  

 Economist, 6.7.1991, p. 23).
Dette syn på den internationale støtte til et samlet Jugoslavien deler  

 Fremskridtspartiet.
I forlængelse af dette syn er det Fremskridtspartiets  

 opfattelse, at en anerkendelse af de republikker i Jugoslavien, der ved  

 flertal ved frie demokratiske afstemninger har truffet beslutning om at opnå  

 uafhængighed og selvstændighed, vil tilskynde til en varig fred i  

 Jugoslavien.
I mellemtiden har USA blødgjort sin holdning over for  

 Jugoslavienkonflikten.
På den internationale CSCE-konference i Moskva den 20.  

 september 1991 fordømte USA's udenrigsminister, James Baker, kraftigt brugen  

 af vold i Jugoslavien.
USA's officielle holdning til.
Jugoslavienkonflikten  

 kan efter CSCE-konferencen i Moskva sammenfattes således:
 - USA støtter EF's bestræbelser på ved et mandat fra CSCE gennem  

 forhandlinger at stoppe voldsanvendelsen i Kroatien.
 - USA accepterer ikke voldsanvendelse til at løse politiske  

 uoverensstemmelser.
 - USA mener endvidere, at det internationale samfund gennem en fredelig  

 dialog kan hjælpe befolkningerne i Jugoslavien med at tage hensyn til og  

 forene de legitime håb og anliggender, der ligger alle nationale grupper i  

 hver enkelt republik på sinde.
Adskillige andre europæiske nationer har opnået uafhængighed Inden for de sidste århundreder er adskillige europæiske nationer blevet  

 uafhængige: Norge, Irland, Polen, Ungarn, Rumænien, Estland, Letland, Litauen  

 og Island.
 Historisk oversigt:
År 925 Kroatien blev kongedømme (Kong Tomislav) og opnåede international  

 anerkendelse (paven).
1102 Person-union (Pacta conventa) blev indgået med Ungarn, efter at  

 Kroatien mistede sin sidste konge i kamp.
Dette indebar fuld kroatisk  

 selvstyre med Ban (guvernør) som førende figur og Sabor (parlament) som  

 landets styrende organ.
 1525 Ungarn/Kroatien mistede deres fælles konge i kamp mod tyrkerne.
Ungarn og en stor del af Kroatien blev besat af tyrkerne.
Både den  

 ungarske og kroatiske adel valgte Habsburg/Østrig som deres konge og  

 statsoverhoved.
De bevarede dog selvstyret og forskellige styrende  

 institutioner, bl.a. deres parlament.
 1712 Kroatisk Sabor (parlament) stemte for den kvindelige tronfølger  

 (Marie Therese). Ungarn var imod, hvorved Kroatien markerede sin suverænitet  

 (vedrørende statsretlig beslutning).
1790 Det kroatisk/ungarske fællesskab blev med nye aftaler en union.
De  

 nye aftaler blev indgået for at kunne modstå østrigsk dominans.
1848 Der finder en revolution sted mod Østrig.
Kroaterne tog Østrigs side.  

 Kroatien brød unionen med Ungarn.
Kroatien bekæmpede revolutionen, hvorved  

 monarkiet reddedes på en række betingelser, bl.a. fuld respekt for alle de  

 landes selvstyre, der hørte med i dette monarki, og ophævelse af stavnsbåndet  

 i disse lande.
 1867 Der indgås en ny kroatisk/ungarsk (unions)aftale.
 1914 Serbiske nationalistiske terrorister (Sorte Hånd) myrder kronprins  

 Ferdinand og hans kone.
 1918 Kroatien erklærer sig den 29. september 1918 uafhængig som suveræn  

 stat for slovenere, kroatere og serbere (der var et mindretal i Kroatien).
1918 Den 1. december 1918 blev Kroatien med militær magt tvangsindlemmet i  

 Kongeriget Serbien.
Dette kongerige blev i begyndelsen kaldt »Kongeriget  

 Serbien, Kroatien og Slovenien« og havde en serbisk konge som  

 statsoverhoved.
Mange historikere og jurister betragter Jugoslaviens dannelse  

 i 1918 som en »ikke legal« statsretlig akt.
Det var ikke en  

 frivillig union af ligeberettigede parter, men en besættelse af Kroatien  

 (taberen).
 1929 Landet fik navneforandring til: Jugoslavien (Sydslavien).
 Tvangsindlemmelsen af Kroatien i Kongeriget Serbien blev imidlertid aldrig  

 anerkendt eller godkendt af hverken det kroatiske parlament (Sabor) eller det  

 serbiske parlament (Skupstina).
 1941 Kroatien blev en selvstændig stat (NDH) efter Jugoslaviens  

 sammenbrud, der fandt sted på grund af den tyske invasion og besættelse.
1941 Kroatien blev anerkendt af Staunings regering den 31. juli 1941 og  

 bifaldet af kong Christian X den 10. juli 1941 gennem Scavenius.
Dog bør det  

 påpeges, at den danske regerings handlefrihed ikke var fuldstændig på grund  

 af besættelsen.
1945 Kommunisterne overtog magten i Jugoslavien.
Jugoslavien godkendtes  

 som føderal socialistisk stat, baseret på modstandsbevægelsens aftale  

 (AVNOJ), som en føderation af suveræne republikker med ret til at træde ud af  

 føderationen, hvis folket ønskede det.
Modstandsbevægelsens aftale (AVNOJ) er stadfæstet i den jugoslaviske  

 konstitution.
Det er denne mulighed, Slovenien og Kroatien gennem en  

 folkeafstemning nu har benyttet sig af.
 Beslutningen om at træde ud af føderationen er begrundet i, at man kun  

 gennem en sådan handling kan indgå en ny unionsaftale mellem ligeberettigede  

 stater.
 Det er samme aftale, som sovjetrepublikkerne vil indgå, og det er alment  

 kendt og støttet i Vesten.
 1953 I januar 1953 indførtes en ny forfatning samtidig med, at Tito blev  

 præsident.
 1963 I april 1963 blev en ny forfatning offentliggjort, der ændrede  

 republikkens navn til den Jugoslaviske Socialistiske Føderale Republik.
 1974 I februar 1974 blev landets nyeste forfatning indført, der  

 demokratiserede og decentraliserede ledelsen af landets virksomheder.
1990 I juli 1990 erklærede Slovenien og Kosovo sig politisk uafhængige af  

 føderationen.
Slovenerne ønskede ikke at forlade Jugoslavien, men et løsere  

 tilknytningsforhold i form af en konføderation, hvor republikkens love sættes  

 over føderationens.
 1990 Den 23. december 1990 stemte 93,3 pct. af slovenerne for  

 uafhængighed.
 1991 Den 19. maj 1991 besluttede 93,27 pct. af befolkningen i Kroatien  

 gennem folkeafstemning, at Jugoslavien kun kan bestå i form af en union af  

 suveræne stater.
1991 Den 25. juni 1991 erklærede Sloveniens præsident, Milan Kucan,  

 officielt Slovenien for en selvstændig stat og samme dag erklæredes også  

 Kroatien for selvstændig.
Den føderale regering i Beograd kendte  

 uafhængighedserklæringerne ugyldige, men tog i øvrigt ingen initiativer til  

 at forhandle med Slovenien og Kroatien.
 1991 Efter den 25. juni 1991 blev krigen i Kroatien optrappet.
 1991 Den 27. juni 1991 gik den jugoslaviske hær ind i Slovenien for med  

 våbenmagt at håndhæve den føderale regerings autoritet.
