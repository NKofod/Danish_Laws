Skriftlig fremsættelse (11. november 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om aktiv socialpolitik og lov om kompensation til handicappede i erhverv m.v.  (Styrket og forenklet indgang til korte erhvervsrettede kurser, udvidelse af mindre intensiv indsats, varslingspuljens anvendelsesområde samt fritagelse for indsats og rådighed for unge, der deltager i særligt tilrettelagt ungdomsuddannelse (STU) m.v.) (Lovforslag nr.
L 79) Lovforslaget udmønter dele af aftalerne Aftale om styrket opkvalificering, som regeringen (Socialdemokratiet) indgik med Venstre, Dansk Folkeparti, Radikale Venstre og Det Konservative Folkeparti den 17. juni 2020 og Aftale om ekstraordinært løft af ledige, som regeringen (Socialdemokratiet) indgik med Venstre, Dansk Folkeparti, Radikale Venstre, Socialistisk Folkeparti og Enhedslisten den 17. juni 2020.
Med lovforslaget styrkes og forenkles indgangen til korte erhvervsrettede kurser ved bl.a. at udvide målgruppen, der kan få tilbud om kurser inden for den regionale uddannelsespulje, og ved at der inden for puljen kan gives tilskud til arbejdsgiveres udgifter til korte erhvervsrettede kurser i forbindelse med ansættelse af personer i målgruppen, som har mindst 6 måneders forudgående ledighed.
Derudover sammenlægges en række eksisterende puljer under den regionale uddannelsespulje.
 Lovforslaget indeholder endvidere en række ændringer, tilretninger og præciseringer i reglerne på beskæftigelsesområdet, som ikke har baggrund i aftalerne.
Lovforslaget indeholder således en tilretning af reglerne om indsatsen for dagpengemodtagere, så dagpengemodtagere får en ny indsats efter en periode på mindst 5 år, hvor de ikke har modtaget dagpenge eller været i løntilskudsansættelse, og hvor de heller ikke har optjent ret til en ny dagpengeperiode.
Det er en justering, som i praksis forventes at berøre et begrænset antal borgere, men som vil sikre, at man får et fornyet intensivt kontaktforløb, hvis man har været ude af systemet i mere end 5 år uden at have genoptjent en ny dagpengeperiode.
Lovforslaget indeholder også en udvidelse af reglerne om mindre intensiv indsats for personer, der inden for de næste 6 uger skal påbegynde en erhvervsuddannelse eller en uddannelse på samme eller højere niveau, hvor uddannelsen er tilrettelagt som fuldtidsstudie og gennemføres på almindelige vilkår.
Uddannelseshjælpsmodtagere og overgangsydelsesmodtagere (uden for introduktionsprogrammet) omfattes ikke af forslaget.
 Lovforslaget forenkler og samler endvidere bestemmelserne om varslingspuljens anvendelsesområde.
 Med lovforslaget sker der desuden en tilretning af reglerne for uddannelsesmodtagere og overgangsydelsesmodtagere (uden for introduktionsprogrammet), som deltager i en særligt tilrettelagt ungdomsuddannelse (STU), så de ikke har ret og pligt til tilbud efter lov om en aktiv beskæftigelsesindsats, og så de er undtaget fra reglerne om udnyttelse af uddannelses- og arbejdsmuligheder efter lov om aktiv socialpolitik, når de deltager i STU.
 Derudover indeholder lovforslaget en præcisering og ændring af reglerne om løntilskud for nyuddannede personer med handicap, så der fremover kommer til at gælde helt de samme regler, som var gældende før flytningen af reglerne i 2019, hvor målgruppen og reglerne for løntilskud til nyuddannede personer med handicap blev flyttet fra lov om en aktiv beskæftigelsesindsats til lov om kompensation til handicappede i erhverv m.v.
 Endelig indeholder lovforslaget en præcisering af en hjemmel til bl.a. at udveksle oplysninger mellem Beskæftigelsesministeriets it-systemer og arbejdsløshedskassernes it-systemer for medlemmer af arbejdsløshedskasserne.
 Samlet set skønnes forslaget at medføre offentlige merudgifter på 109,4 mio. kr. i 2021. Heraf vil staten samlet have merudgifter på 95,5 mio. kr. i 2021 og 7,8 mio. kr. årligt i 2022-2024. Kommunerne vil samlet have merudgifter på 13,9 mio. kr. i 2021 og mindreudgifter på 7,8 mio. kr. årligt i 2022-2024.
 Det foreslås, at loven træder i kraft den 1. januar 2021. Dog foreslås det, at udvidelsen af reglerne om mindre intensiv indsats træder i kraft den 15. marts 2021, så de nye regler kan it-understøttes.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
