 En læreruddannelse på Den frie Lærerskole fandtes ikke at kunne anses  

 for en højere uddannelse og støtte til uddannelsen efter bistandslovens § 42  

 skulle derfor ydes som fuldt tilskud.
 Ankestyrelsen lagde vægt på, at uddannelsen på Den frie Lærerskole i  

 den af Undervisningsministeriet og Danmarks Statistik i september 1987  

 udarbejdede DUN-oversigt var optaget på niveau 5.
Ankestyrelsen fandt således ikke grundlag for at fravige den placering  

 af uddannelsen i DUN-klassificeringen, der nu har fundet sted.
Hjælp til  

 uddannelsen på Den frie Lærerskole skal således efter 1. juni 1987 ydes som  

 tilskud. (* 2) REDEGØRELSE FOR SAGEN:
En ansøger fik i juni 1982 bevilget hjælp efter bistandslovens § 42 til  

 gennemførelse af en uddannelse til lærer på Den frie Lærerskole.
Hjælpen blev  

 ydet som tilskud det første år og herefter som halvt lån, halvt tilskud.
 Ansøgeren underskrev den 4. juli 1983 låneerklæring.
Efter uddannelsens afslutning underskrev ansøgeren den 7. juli 1987  

 gældsbrev om tilbagebetaling af låneandelen på 80.083 kr.
Ansøgeren indgik  

 samtidig en afdragsordning, hvorefter lånet med virkning fra 1. oktober 1987  

 skulle afdrages med 666,95 kr. månedlig.
 Umiddelbart efter underskrivelsen af gældsbrevet anmodede ansøgeren om  

 eftergivelse af låneandelen.
 Det sociale udvalg fastholdt kravet om tilbagebetaling af låneandelen.
 Ansøgeren anførte overfor amtsankenævnet, at uddannelsen på Den frie  

 Lærerskole gav adgang til beskæftigelse på friskoler, efterskoler og  

 højskoler, men ikke på folkeskoler og kommuneskoler, som en almindelig  

 læreruddannelse gør.
 Det sociale udvalg anførte overfor nævnet, at uddannelsen på Den frie  

 Lærerskole måtte henføres til en kortere videregående uddannelse på linie med  

 folkeskolelæreruddannelsen.
 Om uddannelsen på Den frie Lærerskole forelå oplyst, at en ansøger skal  

 være fyldt 20 år, kunne dokumentere faglige kundskaber i dansk, matematik og  

 engelsk eller tysk svarende til 10. klasse niveau samt have mindst 1 års  

 erhverserfaring.
 Undervisningen er 5-årig og omfatter 1., 2., 4. og 5. år teoretisk  

 undervisning, mens eleven på 3. år skal have en praktikperiode af mindst 5  

 måneders varighed.
 Indtægtsniveauet er ifølge oplysning fra De Frie Grundskolers  

 Lærerforening det samme som folkeskolelærere.
Uddannelse på Den frie Lærerskole giver mulighed for ansættelse ved  

 højskoler, efterskoler, husholdningsskoler, håndarbejdsskoler og de fleste  

 grundskoler.
Ansættelse i folkeskolen forudsætter en tillægseksamen på et  

 seminarium.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse, hvorefter  

 uddannelsesstøtten efter det første år af uddannelsen på Den frie Lærerskole  

 var ydet som halvt tilskud halvt lån.
 Amtsankenævnet lagde ved sin afgørelse vægt på Ankestyrelsens afgørelse af  

 14. oktober 1987 i en tilsvarende sag.
 Efter klage fra ansøgeren fastholdt amtsankenævnet ved en fornyet  

 behandling af sagen sin tidligere trufne afgørelse.
 Amtsankenævnet besluttede samtidig at oversende ansøgerens klage til  

 Ankestyrelsen under hensyn til de nu foreliggende oplysninger om, at  

 uddannelsen på Den frie Lærerskole i september 1987 var optaget på niveau 5 i  

 den klassifikation af uddannelser (DUN-oversigten) som anvendes af  

 Undervisningsministeriet og Danmarks Statistik.
 KLAGEN TIL ANKESTYRELSEN:
Sagen blev anket af ansøgeren, der henviste til den nu foretagne  

 indplacering af læreruddannelsen på Den frie Lærerskole på niveau 5 i  

 DUN-oversigten på linie med kortvarige uddannelser, og at mellemlange og  

 videregående uddannelser er dem, der i DUN- oversigten er henført til niveau  

 6 eller derover, jf.
Socialministeriets vejledning af 26. juni 1987, pkt. 49.
 Ansøgeren fandt, at Ankestyrelsens afgørelse af 14. oktober 1987 var i  

 strid med bistandslovens bekendtgørelser og vejledninger.
 SUPPLERENDE OPLYSNINGER EFTER ANKEN:
 Danmarks Statistik oplyste, at uddannelsen på Den frie Lærerskole er  

 indplaceret på niveau 5 i DUN-oversigten, da adgangskravet er 10 års  

 skolegang, og uddannelsen har 4 års teoretisk uddannelse, hvilket samlet  

 svarer til 14 års skolegang.
 LOVGRUNDLAG:
 Bistandslovens § 42.
 § 1 og § 2 i Socialministeriets bekendtgørelse nr. 432 af 19. juni 1987 om  

 uddannelseshjælp efter bistandslovens § 42.
 Pkt. 17, 19 og 49 i Socialministeriets vejledning af 26. juni 1987 om  

 hjælp efter bistandslovens § 42.
 ANKESTYRELSENS AFGØRELSE:
 Ankestyrelsen har ved afgørelsen taget udgangspunkt i den af  

 Undervisningsministeriet og Danmarks Statistik i september 1987 udarbejdede  

 DUN-oversigt, hvorefter uddannelsen på Den frie Lærerskole er optaget på  

 niveau 5.
Ankestyrelsen finder ikke, at der er grundlag for at fravige den placering  

 af uddannelsen i DUN-klassificeringen, der nu har fundet sted.
Hjælp til  

 uddannelsen på Den frie Lærerskole skal således efter 1. juni 1987 ydes som  

 tilskud.
Ankestyrelsen ændrer således amtsankenævnets afgørelse.
Eventuelt  

 indbetalte afdrag på den ydede hjælp skal ikke genudbetales af  

 socialforvaltningen.
 (* 1) Afgørelsen betyder en ændring af Ankestyrelsens praksis vedrørende  

 hjælp til uddannelsen på Den frie Lærerskole, som fremgår af SM O-070-87. SM  

 O-070-87 vil blive udtaget ved førstkommende revision.
