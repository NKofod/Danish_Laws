Nyt fra Ankestyrelsen - to  

 Højesteretsdomme om arbejdsskadeforsikring - af specialkonsulent Peter  

 Korsgaard - lov om forsikring mod følger af arbejdsskade § 9, § 10, §  

 11 og § 12 Højesteret fastsatte ved den første  

 dom, afsagt den 3. september 1998, erhvervsevnetabet til 65 % og graden  

 af det varige mén til 12 % til en sygeplejerske, som i 1991 fik et  

 slag på halsen af en patient.
Sygeplejersken havde en  

 forudbestående nakkelidelse, som hun var blevet opereret for i 1989.  

 Efter tilskadekomsten i 1991 havde hun gener i form af smerter, som objektive  

 lægeundersøgelser dog ikke kunne forklare.
 Ankestyrelsen havde fastsat erhvervsevnetabet til 20% og  

 ménet til 8% ud fra skadelidtes forudbestående lidelse.
Østre Landsret fandt, at skadelidtes erhvervsevne  

 samlet var nedsat med 65%. Efter de lægelige oplysninger fandt  

 landsretten det dog godtgjort, at en del af årsagen til skadelidtes  

 mén og erhvervsevnetab var den nakkelidelse, hun led af inden  

 arbejdsskaden, og som hun ikke kunne antages fuldstændig helbredt for  

 ved operationen i 1989 eller senere.
Ankestyrelsen blev derfor frifundet, da  

 det ikke ansås for urimeligt, at mén og erhvervsevnetab for  

 arbejdsskaden skønsmæssigt var fastsat til 8 % og 20%.
 Højesteret henviste til, at Arbejdsskadestyrelsen i  

 en vejledende udtalelse efter erstatningsansvarsloven havde fastsat  

 erhvervsevnetabet efter skaden til 65%. Højesteret fandt ikke grundlag  

 for at antage, at skadelidte havde undladt ved omskoling, optræning  

 eller på anden måde at søge at udnytte sine muligheder for  

 at skaffe sig erhvervsarbejde.
 Højesteret fandt ikke, at overvejende sandsynlighed  

 talte imod, at hele erhvervsevnetabet skyldtes arbejdsskaden.  

 Højesteret lagde til grund, at skadelidte i februar 1989, dvs. 2  

 år før arbejdsskaden, fik foretaget et operativt indgreb i  

 nakken, som medførte, at de hidtige nakkesmerter ophørte og at  

 hun var i stand til fuldt ud at passe sit arbejde, indtil hun i marts 1991  

 pådrog sig et nyt nakketraume.
 Dommen understreger betydningen af, om en skadelidt -  

 trods sin forudbestående lidelse eller gener - er i stand til at klare  

 sit arbejde.
 Ved den anden dom, afsagt den 24. september 1998,  

 stadfæstede Højesteret Østre Landsrets dom, hvorefter  

 Ankestyrelsen blev dømt til at anerkende, at en muskellidelse i nakke,  

 skuldre og arme hos en ansat i fiskeindustrien måtte anses for  

 udelukkende eller i overvejende grad at være forårsaget af  

 arbejdets særlige art, da lidelsen indebar ensidigt belastende  

 arbejdsstillinger og udsættelse for træk og kulde.
Højesteret tiltrådte, at det efter  

 bevisførelsen var ubetænkeligt at lægge til grund, at de  

 ved speciallægeerklæring påviste muskellidelser var  

 forårsaget af arbejdets særlige art.
Dette var blevet bestyrket  

 ved udtalelser fra Retslægerådet og en speciallæge i  

 arbejdsmedicin.
 Dommen er udtryk for, at domstolene har vurderet kravene  

 til beviset for årsagssammenhæng mellem arbejdsforhold og lidelse  

 anderledes end Arbejdsskadestyrelsen og Ankestyrelsen.
Ankestyrelsen, der iøvrigt løbende tager  

 stilling til virkningen af domstolenes afgørelser, vil nu samle nogle  

 sager, der er egnede til at belyse konsekvenserne af de 2  

 Højesteretsdomme, og træffe principiel afgørelse i  

 sagerne.
Derefter vil Ankestyrelsen udsende Sociale Meddelelser herom.
