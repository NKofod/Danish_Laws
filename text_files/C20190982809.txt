Cirkulære om organisationsaftale for ergoterapeuter og fysioterapeuter Generelle bemærkninger 1. Finansministeriet og CO10 - Centralorganisationen af 2010 har indgået vedlagte organisationsaftale af 29. juli 2019 for ergoterapeuter og fysioterapeuter.
 2. Organisationsaftalen udgør sammen med den gældende fællesoverenskomst mellem Finansministeriet og Lærernes Centralorganisation og CO10 - Centralorganisationen af 2010 (LC/CO10 fællesoverenskomsten) det samlede overenskomstgrundlag.
3. Ved overenskomstforhandlingerne i 2018 er det aftalt at forhøje basislønnen.
Forhøjelsen har virkning fra den 1. oktober 2018 Ikrafttræden Cirkulæret træder i kraft den 29. september 2019 og har virkning fra den 1. april 2018. Samtidig ophæves cirkulære nr. 9030 af 24. januar 2017 om organisationsaftale for ergoterapeuter og fysioterapeuter (Modst. nr. 004-17).
Finansministeriet, Moderniseringsstyrelsen, den 27. september 2019 Nanna Bak-Nielsen Bilag Organisationsaftale for ergoterapeuter og fysioterapeuter - Denne organisationsaftale supplerer og/eller fraviger fællesoverenskomsten mellem Finansministeriet og Lærernes Centralorganisation og CO10 - Centralorganisationen af 2010.
§ 1. Dækningsområde Organisationsaftalen omfatter ergoterapeuter og fysioterapeuter i Arbejdstilsynet og ved Arbejdsmiljøinstituttet, jf. dog stk. 3.
 Stk. 2. Organisationsaftalen omfatter ikke ergoterapeuter og fysioterapeuter, der ansættes som lærere eller ledere ved institutioner omfattet af lov om professionshøjskoler for videregående uddannelser eller ved institutioner for erhvervsrettet uddannelse, der udbyder de grundlæggende social- og sundhedsuddannelser (herunder SOSU-skoler).
Stk. 3. Hvis der oprettes stillinger andre steder i staten, der forudsætter en uddannelse som ergoterapeut eller fysioterapeut, henføres de ansatte til denne organisationsaftale.
Forinden stillingerne besættes, aftales basislønnen mellem vedkommende ministerium og Ergoterapeutforeningen eller Danske Fysioterapeuter eller mellem de lokale parter, der bemyndiges hertil.
§ 2. Lønsystemet Lønsystemet er etableret i henhold til den til enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn suppleret med en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Basislønnen er angivet i årligt grundbeløb (niveau 31. marts 2012).
Stk. 5. Den timeløn, der lægges til grund ved beregning af overarbejdsgodtgørelse, udgør 1/1924 af den samlede faste løn, eksklusiv eventuelt rådigheds-/merarbejdstillæg.
Overtidstillæg ydes efter arbejdstidsreglerne.
§ 3. Basisløn Ergoterapeuter og fysioterapeuter der er ansat som tilsynsførende ved Arbejdstilsynet samt ansatte ved Arbejdsmiljøinstituttet aflønnes med en basisløn på 316.524 kr.
 Fra 1. oktober 2018 forhøjes basislønnen til 317.490 kr.
§ 4. Pension Pensionsbidraget udgør 18 pct. af de pensionsgivende løndele. 1/3 af pensionsbidraget anses for at være den ansattes eget bidrag.
Lønspecifikationen skal indeholde oplysninger herom.
 Stk. 2. Ansættelsesmyndigheden indbetaler pensionsbidraget til Pensionskassen for Ergoterapeuter og Fysioterapeuter (PKA).
§ 5. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
§ 6. Midlertidig tjeneste i højere stilling Under midlertidig tjeneste i højere stilling anvendes de for statens tjenestemænd gældende regler.
§ 7. Forflyttelsespligt i Arbejdstilsynet Ansatte i Arbejdstilsynet er omfattet af forflyttelsespligt.
§ 8. Ikrafttræden og opsigelse af aftalen Organisationsaftalen har virkning fra 1. april 2018 og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2021. Samtidig ophæves organisationsaftale af 19. januar 2017 (Modst.nr. 004-17).
