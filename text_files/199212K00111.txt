Nr LSF 111 Forslag til Lov om ændring af lov om social bistand (Ændring af reglerne  

 om forsorgshjem m.v.) den 25. november 1992 § 1 I lov om social bistand, jf. lovbekendtgørelse nr. 829 af 1. oktober 1992,  

 foretages følgende ændringer:
 1. I § 37, stk. 6, indsættes efter  

 »institutioner«: »m.v. efter § 105 eller i  

 institutioner«.
 2. I kap.17 ophæves overskriften til §§ 101-104:  

 »Svangre- og mødrehjem« samt §§ 101-104.
 3. I kap. 17 ændres overskriften: »Forsorgshjem  

 m.v.« til: »Institutioner m.v. beregnet til midlertidigt  

 ophold«.
 4. §§ 105-110 affattes således:
 » § 105. Amtsrådet skal sørge for, at der er det nødvendige  

 antal pladser på institutioner m.v. beregnet til midlertidigt ophold,  

 herunder selvmøderpladser, for personer, som på grund af særlige sociale  

 eller psykiske vanskeligheder har behov for botilbud eller aktiverende støtte  

 og omsorg, der ikke kan ydes efter andre sociale regler eller efter anden  

 lovgivning.
 Stk. 2. Institutionerne m.v. kan stille dagpladser til rådighed  

 for denne persongruppe i det omfang, der ikke er behov for døgnophold.
Stk. 3. Institutionerne m.v. kan oprettes og drives af en eller  

 flere amtskommuner eller som selvejende institutioner, med hvilke amtsrådet  

 indgår overenskomst.
Kommunalbestyrelsen kan oprette og drive institutioner  

 m.v, som især er beregnet for personer med bopæl i kommunen.
§ 106. Amtsrådet fører tilsyn med institutioner m.v., omfattet af  

 § 105, i amtskommunen.
Kommunalbestyrelsen fører dog tilsyn med kommunalt  

 oprettede institutioner m.v. i kommunen.
 § 107. Amtsrådet træffer bestemmelse om optagelse i instutioner  

 m.v., omfattet § 105, efter indstilling fra kommunalbestyrelsen i  

 opholdskommunen.
Stk. 2. Optagelse kan endvidere ske ved pågældendes egen  

 henvendelse til institutionen.
Senest 30 dage efter optagelse i en plads,  

 hvortil der ikke er foretaget visitation, skal amtsrådet i samarbejde med  

 kommunalbestyrelsen i opholdskommunen træffe beslutning om fortsat ophold  

 eller visitere til andet tilbud.
 Stk. 3. Beslutning om optagelse i kommunalt oprettede  

 institutioner m.v., som især er beregnet for personer med bopæl i kommunen,  

 træffes af kommunalbestyrelsen i kommunen.
 § 108. Ved hver optagelse i en institution m.v., omfattet af §  

 105, jfr. § 107, stk. 1 og 2, iværksættes der et samarbejde med  

 kommunalbestyrelsen i pågældendes tidligere opholdskommune med henblik på at  

 vurdere behovet for andre støtteforanstaltninger over for den pågældende og  

 dennes familie.
§ 109. Personer med ophold i en § 105-institution m.v. betaler for  

 kost og logi et beløb, der fastsættes af amtsrådet, på kommunalt oprettede  

 institutioner m.v. af kommunalbestyrelsen.
Til personer uden indtægter  

 udbetaler institutionen et beløb til personlige fornødenheder.  

 Socialministeren fastsætter retningslinier for betalingen.
§ 110. Institutionens afgørelser om optagelse, jfr. § 107, stk. 2,  

 og om betaling kan indbringes for det sociale ankenævn.« 5. § 111 ophæves.
6. § 135, stk. 1, 1. pkt., affattes således: »Staten  

 refunderer i op til 30 dage 50 pct. af amtskommunens udgifter vedrørende ikke  

 visiterede brugere af institutionspladser m.v. på institutioner m.v. beregnet  

 til midlertidigt ophold, jfr. § 107, stk. 2.« 7. I § 135 indsættes efter stk. 1 som nyt stykke:
» Stk. 2. Af udgifterne vedrørende visiterede brugeres ophold  

 i en institution m.v. efter § 105 betaler kommuner og amtskommuner en takst,  

 der fastsættes for et regnskabsår ad gangen på grundlag af institutionens  

 budget.
Kommuner og amtskommuner betaler hver 50 pct. af udgifterne  

 vedrørende visiterede brugere.« Stk. 2 - 8 bliver herefter stk. 3 - 9.
 8. I § 135, stk. 3, der bliver stk. 4, ændres: »andre  

 institutioner« til: »andre pladser i institutioner«.
§ 2 Loven træder i kraft den 1. januar 1994.
Bemærkninger til lovforslaget Almindelige bemærkninger Baggrunden for lovforslaget Tilpasning af institutionsområdet til den faktiske udvikling.
Siden bistandsloven trådte i kraft den 1. april 1976, er der sket  

 væsentlige ændringer i brugersammensætningen på forsorgshjem, herberger og  

 pensionater, i det følgende benævnt § 105-institutioner.
Nye brugergrupper er  

 kommet til, såsom kvinder, stof- og blandingsmisbrugere, mennesker med  

 psykiske lidelser, førtidspensionister, flygtninge m.v., og samtidig er  

 gennemsnitsalderen for brugergrupperne faldende.
Der er endvidere sket en ændring i brugernes problemer, som er blevet  

 tungere og mere behandlingskrævende f.eks. stof- eller blandingsmisbrug og  

 psykiske lidelser.
Derudover er der en del brugere, som på grund af deres  

 støjende og undertiden aggressive adfærd i særlig grad belaster §  

 105-institutionerne og de øvrige beboere, og som derfor i en periode er  

 uønsket på de forskellige institutioner.
For at tilgodese denne gruppes problemer er det vigtigt, at de sociale  

 institutioner tilpasses de ret forskellige grupper af mennesker, som i dag i  

 kortere eller længere tid har ophold på disse institutioner.
Eksempelvis har  

 en stofmisbruger og en psykisk syg ikke behov for samme behandling, og det er  

 heller ikke altid særligt hensigtsmæssigt, at de bor på samme institution,  

 eller at de deler værelse.
Kvinder med børn udsat for vold har behov for en  

 helt tredie slags tilbud.
Regeringen vil med dette lovforslag styrke mulighederne for, at arbejdet  

 omkring brugerne af § 105-institutionerne koordineres og gøres mere  

 målrettet, med henblik på at de svageste grupper i samfundet, så vidt det er  

 muligt, kan hjælpes tilbage til en normal tilværelse.
De grupper, der ikke er  

 motiverede for behandling eller ændring af egen livssituation, kræver en  

 særlig indsats med henblik på en forbedring af deres sociale og  

 helbredsmæssige livskvalitet.
Selv om der er tale om en gruppe, hvor  

 revalideringsmuligheder m.m. ikke umiddelbart kommer på tale, er det vigtigt  

 at støtte motivationsprocessen, så at opholdet på § 105-institutionen ikke  

 bliver permanent.
Boenheder med henblik på udslusning, reelle  

 uddannelsestilbud eller arbejdsopgaver samt opfølgende hjælp, herunder hjælp  

 til netværksopbygning som afslutning på et midlertidigt ophold, kan bidrage  

 til, at selv svært belastede brugere kan vende tilbage til et almindeligt  

 samfundsliv.
 Større fleksibilitet i botilbudene.
Eet af grundsynspunkterne bag lovforslaget er, at der er behov for  

 udvikling og mere målrettet udnyttelse af bistandslovens botilbud.
Efter de  

 gældende regler kan der på § 105-institutionerne tilbydes midlertidigt ophold  

 samt hjælpeforanstaltninger i form af omsorg, råd og vejledning, støtte og  

 aktivering.
På de særlige plejehjem efter § 112, stk. 2, kan der tilbydes  

 længerevarende ophold samt mere intensiv behandling.
Bestemmelserne i § 112,  

 stk. 2, der også omfatter specialplejehjem og andre specialinstitutioner for  

 psykiatriske patienter, f.eks. boinstitutioner i forbindelse med social- og  

 erhvervsmæssig revalidering som led i efterbehandling eller lignende, giver  

 bl.a. mulighed for etablering af plejehjem til kortere ophold i forbindelse  

 med udskrivning fra psykiatrisk afdeling samt mulighed for etablering af  

 optrænings- og udslusningsboliger.
I bofællesskaber efter § 68, som betragtes som beboernes eget hjem, kan  

 man tilgodese behovet for at leve en mere selvstændig tilværelse med  

 muligheder for støtte fra de øvrige beboere i bofælleskabet og fra  

 personalet.
Bofællesskabet kan endvidere anvendes med henblik på senere  

 udflytning til egen bolig.
Efter § 68 er der også mulighed for etablering af  

 selvstændige boliger i tilknytning til et støttecenter.
 For unge med svære psykiske eller sociale vanskeligheder, der er fyldt 18  

 år, har kommunalbestyrelsen mulighed for i en periode at tilbyde støtte i  

 form af dag- eller døgnophold, jfr. § 66 og 96, indtil 1. januar 1993 efter  

 lovens § 36 og efter 1. januar 1993 efter § 68 a, jfr. lov nr. 501 af 24.  

 juni 1992.
Med lovforslaget gives der mulighed for etablering af mere fleksible  

 institutioner end tidligere.
Denne mulighed kan bl.a. anvendes til oprettelse  

 af mindre boenheder i lokalmiljøerne, ligesom der er mulighed for, at  

 institutionerne kan fungere som moderinstitution for brugere, der flytter til  

 mindre boenheder, f.eks. bofællesskaber, eller som flytter til en mere  

 selvstændig tilværelse i egen bolig.
Forslaget lægger derfor op til, at der i  

 overvejelserne om visitation til § 105-institutioner lægges vægt på  

 sammenhængen med andre institutions- og boformer, der bedre kan tilgodese  

 behovene hos disse grupper, f.eks. særlige plejehjem efter lovens § 112, stk.  

 2, og bofællesskaber efter § 68.
Der bør i samarbejde med kommunalbestyrelsen og evt. en eller flere  

 specialinstitutioner lægges en handleplan for brugeren.
Handleplanen bør  

 angive formålet og tidsrammen for opholdet på § 105-institutionen samt  

 planlægning af det videre forløb uden for institutionen.
Der bør tages hensyn  

 til brugerens ønsker og behov.
Det er vigtigt, at brugeren inddrages i  

 opstillingen af handleplanen, og at handleplanen tilpasses den enkeltes evner  

 og muligheder.
Er brugeren ikke interesseret, bør dette respekteres, og  

 indsatsen i stedet koncentreres om at støtte motivationen for behandling og  

 aktivering, således at opholdet på § 105-institutionen ikke bliver uden  

 mening.
 Inddragelse af kommunerne i ansvaret for løsningen af opgaverne  

 omkring brugerne af § 105-institutionerne m.v.
Regeringen har fundet det vigtigt at skabe rammer, der i højere grad  

 inddrager kommunerne i ansvaret for løsning af opgaverne omkring brugerne af  

 § 105-institutionerne.
Der foreslås derfor en ændret finansieringsform,  

 således at kommunerne bliver inddraget i finansieringen af institutionerne og  

 dermed også i løsningen af opgaverne omkring denne gruppe borgere.
En sådan  

 styrkelse af det fælles ansvar kommunerne og amtskommunerne imellem er  

 nødvendig for at få en bedre sammenhæng med de sociale opgaver, som iøvrigt  

 varetages, f.eks. med hensyn til botilbud, aktivering, revalidering og  

 beskæftigelse.
Der åbnes endvidere op for, at kommunerne kan oprette  

 institutioner m.v., der især er beregnet for kommunens egne borgere.
 Ændret brugerbetaling.
Herudover indeholder lovforslaget ændrede betalingsregler vedrørende  

 beboerne på § 105-institutioner.
Baggrunden for dette er, at der med de  

 nuværende regler er forskellige regler for opholdsbetaling på de forskellige  

 § 105-institutioner.
På institutioner, der er beregnet til længerevarende  

 ophold (forsorgshjem m.v.) bruges en eventuel pension som betaling for ophold  

 på institutionen.
Beboeren får her udbetalt et beløb til personlige  

 fornødenheder svarende til lommepengebeløbet for pensionister på plejehjem  

 uden pensionsudbetaling.
Denne betalingsordning indebærer, at pensionister  

 først betaler for opholdet efter den førstkommende pensionsudbetaling efter  

 deres henvendelse.
Kontanthjælpsmodtagere betaler ikke, men mister retten til  

 kontanthjælp ved optagelse på forsorgshjem.
Ordningen medfører en del  

 dobbeltforsørgelse for personer, der sørger for ikke at opholde sig på  

 institutionen på det tidspunkt, hvor den sociale ydelse kommer til  

 udbetaling.
 På institutionstyper som pensionater og herberger betales en takst pr. dag  

 af personens pension, kontanthjælp, dagpenge, løn m.m.
For at sikre ensartede betalingsregler for alle uanset institutionstype og  

 for at modvirke dobbeltforsørgelse foreslås, at personer, der har ophold på  

 en § 105-institution m.v., skal betale for kost og logi fra første dag.  

 Beboere, der forsørges af det offentlige, vil efter ændringen få udbetalt  

 deres pension eller kontanthjælp under ophold på en § 105-institution, men  

 skal samtidig ud af pensionen eller kontanthjælpen betale en fast takst pr.  

 dag.
Dette indebærer, at man ikke længere på grund af ophold på forsorgshjem  

 er afskåret fra at få kontanthjælp.
 Opfølgning af folketingsbeslutning D 8 om styrkelse af indsatsen for  

 psykisk syge m.m.
Dette lovforslag er også et led i opfølgningen af dagsorden nr.
D 8, som  

 et enigt Folketing vedtog under forespørgselsdebatten om psykiatri den 7.  

 marts 1991.
 Denne dagsorden opfordrer amtskommuner og kommuner til at intensivere  

 indsatsen overfor psykisk syge bl.a. ved at forstærke udbygningen af dag- og  

 døgnvirksomhed og pålægger regeringen at sikre, at disse forhold inddrages i  

 de årlige økonomiske forhandlinger mellem stat, amtskommuner og kommuner.
 Som følge heraf blev der ved forhandlingerne i foråret 1991 mellem  

 regeringen og de kommunale organisationer om den kommunale og amtskommunale  

 økonomi gennemført en a conto regulering af bloktilskuddene med 60 mill. kr.  

 for 1992 og 110 mill. kr. fra 1993 (PL 92) ligeligt fordelt mellem amter og  

 kommuner med henblik på en forstærket indsats for denne gruppe.
 Endelig er lovforslaget et af de initiativer, som regeringen foreslår  

 iværtsat for at opprioritere indsatsen for de socialt udsatte grupper.
 Arbejdsgrupper m.m.
 Udviklingen indenfor § 105-området, som er beskrevet og dokumenteret i  

 Amtsrådsforeningens rapport fra januar 1990 om »Amterne og  

 videreudvikling af § 105-institutionerne« gør det nødvendigt at tilpasse  

 og modernisere reglerne for § 105- området, således at det kan dække de  

 aktuelle og fremtidige behov for botilbud til voksne personer, som på grund  

 af særlige sociale eller psykiske vanskeligheder har behov for midlertidigt  

 ophold og aktiverende støtte og omsorg.
Det fremgår af Amtsrådsforeningens rapport, at der navnlig er behov for at  

 udvikle institutionerne på følgende områder: Små lokale institutioner,  

 styrkelse af efterforsorgen, etablering af satellitinstitutioner, relationer  

 til andre behandlingsinstitutioner og kommunernes socialforvaltninger, øget  

 og mere systematiseret udslusningsarbejde, styrkelse af det forebyggende og  

 det behandlingsorienterede arbejde samt udvikling af overnatningssteder til  

 mere behandlingsorienterede sociale døgninstitutioner.
Der er endvidere behov  

 for, at § 105-området bringes ind i en tættere sammenhæng og bedre  

 koordinering med øvrige tilbud også for på denne måde at skabe grobund for  

 nyudvikling, koordinering og samarbejde.
Det fremgår endvidere af rapporten,  

 at et sådant samarbejde må etableres med kommunerne, de psykiatriske  

 afdelinger, distriktspsykiatrien, kriminalforsorgen, arbejdsformidlingen,  

 alkoholambulatorierne m.v.. Endvidere er det nødvendigt, at kommunerne får et  

 medansvar og inddrages i finansieringen af § 105-området.
Med dette udgangspunkt har Socialministeriets arbejdsgruppe om øvrige  

 spørgsmål vedrørende opgavefordeling på det sociale område behandlet  

 spørgsmålene om den fremtidige tilrettelæggelse og videreudvikling af §  

 105-området.
Arbejdsgruppen fremhæver i sin rapport fra december 1990, at § 105-institutionerne er et væsentligt led i de tilbud, som  

 retter sig mod en række svært socialt belastede mennesker, og at disse tilbud  

 må virke i tilstrækkeligt samspil med de øvrige institutionstilbud, at de nuværende særlige finansieringsregler for § 105-området med  

 75 pct. statsrefusion kan være med til at låse udviklingen fast i forhold til  

 beslægtede/alternative tilbud, at det er vigtigt, at kommunerne inddrages i samarbejdet og i  

 finansieringen af § 105-området og at det er vigtigt, at selvmøderprincippet opretholdes.
 Lovforslaget bygger på arbejdsgruppens forslag, hvorefter kommunerne  

 inddrages tættere i samarbejdet om de persongrupper, der benytter §  

 105-institutionerne og i finansieringen af § 105-området.
Gældende regler Amtsrådet har ansvar for, at der er mulighed for optagelse i forsorgshjem  

 og andre institutioner for personer, der er hjemløse eller ikke kan tilvænne  

 sig det almindelige samfundsliv.
 Optagelse i forsorgshjem og tilsvarende institutioner kan ske dels ved  

 henvisning fra offentlige myndigheder, dels ved pågældendes egen henvendelse  

 til institutionen.
 Når en person, der modtager social pension, optages på en §  

 105-institution, der er beregnet til længerevarende ophold (forsorgshjem),  

 anvendes pensionen fra den måned, der følger efter indlæggelsesmåneden, som  

 betaling efter de samme regler som ved optagelse af pensionister i plejehjem.
For personer, som ikke får pension, fastsættes en betaling efter de  

 ovenfor nævnte retningslinier, således at pågældende bevarer samme beløb til  

 personlige fornødenheder (lommepenge) som en pensionist.
Hvis personen ingen  

 indtægt har, udbetales under opholdet på institutionen et tilsvarende beløb  

 til personlige fornødenheder.
 På institutioner, der er beregnet til midlertidigt ophold (pensionater og  

 herberger) fastsættes en betalingstakst pr. opholdsdag.
 Staten refunderer 75 pct. af amternes udgifter til § 105-institutioner,  

 jfr. bistandslovens § 135, stk. 1, mens der på det øvrige amtskommunale  

 institutionsområde er delt amtskommunal/kommunal finansiering.
Indholdet af lovforslaget Oprettelse, drift og finansiering.
 Med forslaget fastlægges amtsrådets forpligtelser med hensyn til botilbud  

 og tilbud om aktiverende støtte og omsorg for personer med særlige sociale  

 eller psykiske vanskeligheder.
Efter forslaget skal § 105-institutionerne bortset fra pladser, hvortil  

 der ikke foreligger en egentlig visitation (selvmøderpladser), finansieres af  

 amtskommunen med 50 pct. og kommunen med 50 pct., således at der skabes  

 finansieringsmæssig neutralitet i forhold til bistandslovens øvrige  

 institutionsområder.
Pågældendes tidligere opholdskommune vil ofte være  

 betalingskommune, jfr. § 11.
 Det vil give et mere fleksibelt institutionssystem og åbne op for at  

 videreudvikle døgn- og dagtilbud i lokalområderne til mennesker med sociale  

 eller psykiske problemer.
 Kommunernes medansvar for § 105-området vil endvidere medføre en bedre  

 sammenhæng med de sociale opgaver, som kommunen varetager, bl.a. revalidering  

 og beskæftigelse.
 Det vil give en styrkelse af den forebyggende indsats på det sociale  

 område og en styrkelse af de opfølgende tilbud, herunder et øget og mere  

 systematiseret udslusningsarbejde.
 De nye regler vil give mulighed for små institutioner i lokalområderne med  

 målrettede tilbud til forskellige brugergrupper såsom misbrugere, personer  

 med psykiske problemer m.v.
Der bliver mulighed for at tilbyde aktiverende støtte og omsorg, som ikke  

 kræver ophold på en egentlig specialinstitution, ligesom brugerne må  

 aktiveres, så de kan komme ud af den passive tilværelse.
Såfremt  

 betingelserne for iværksættelse af en revalidering er til stede, kan der  

 f.eks. i forbindelse med udslusning fra institutionen tilrettelægges  

 revalidering i medfør af § 43.
 Efter forslaget får kommunerne kompetence til at etablere institutioner  

 m.v. til midlertidigt ophold.
Det forventes, at kommunerne navnlig vil etablere sådanne institutioner  

 m.v. i lokalområdet for særlige persongrupper som f.eks. psykisk syge,  

 stofmisbrugere, alkoholmisbrugere, volds- eller kriseramte kvinder.
Der vil  

 således altid skulle foretages en visitation ved optagelsen.
 Forslaget om kommunerens kompetence på området medfører ingen ændringer i  

 amtskommunernes opgaver og forpligtelser efter § 105, herunder forpligtelsen  

 til at have det nødvendige antal selvmøderpladser.
 Visiterede brugere.
For så vidt angår de § 105-institutionspladser, hvortil der forudsættes en  

 visitation, træffes beslutning om optagelse af amtskommunen efter indstilling  

 fra kommunalbestyrelsen i pågældendes opholdskommune.
Betalingen påhviler den  

 kommune og amtskommune, der har foretaget visitationen.
Beslutning om  

 optagelse i institutioner m.v., der især er beregnet for mennesker med bopæl  

 i kommunen, træffes af kommunalbestyrelsen i kommunen.
 Selvmødere.
Selvmøderprincippet opretholdes, idet der efter forslaget sikres, at den  

 enkelte amtskommune fortsat er forpligtet til at sørge for selvmøderpladser  

 beregnet til at modtage hjemløse og personer i en krisesituation.
Ophold i  

 disse pladser finansieres af staten med 50 pct. og af beliggenheds amtet med  

 50 pct.
Senest 30 dage efter optagelse i en akutplads skal  

 kommunalbestyrelsen i samarbejde med amtskommunen træffe beslutning om  

 fortsat ophold eller visitere til andet tilbud.
Ved optagelse af personer fra  

 andre kommuner påhviler betalingen pågældendes tidligere opholdskommune og  

 amtskommune.
Den tidligere opholdskommune er den kommune, hvor pågældende  

 senest har haft selvstændig bopæl eller har fået udbetalt regelmæssige  

 sociale ydelser.
Hvis en tidligere opholdskommune ikke kan fastslås med  

 rimelig sikkerhed, kan tilmelding til folkeregister være vejledende.
Hvis der  

 hverken foreligger tilmelding til folkeregistret, eller en tidligere  

 betalingskommune kan identificeres, påhviler betalingen den aktuelle  

 opholdskommune.
 Egenbetaling.
Personer, der får ophold i en § 105-institution skal betale for kost og  

 logi fra første opholdsdag.
Taksten på den enkelte institution fastsættes af  

 amtsrådet, i kommunalt oprettede institutioner m.v. af kommunalbestyrelsen.  

 Betalingstaksten bør være på niveau med omkostningerne til kost og logi ved  

 ophold i egen bolig.
Om beregningsgrundlaget for kost og logi henvises til de  

 økonomiske bemærkninger.
For personer, der ikke har pension, kontanthjælp, lønindtægt eller  

 dagpenge, udbetales af institutionen et beløb til personlige fornødenheder  

 (lommepenge), indtil der er truffet beslutning om optagelse.
Når en sådan  

 beslutning er truffet, søges der om udbetaling af kontanthjælp hos  

 kommunalbestyrelsen i opholdskommunen.
For selvmøderere fra andre kommuner  

 kan opholdskommunen kræve sin andel af udgiften fra den tidligere  

 opholdskommune, jfr. § 11, stk. 1, nr. 2.
Brugere, der modtager kontanthjælp, får indtægten ved beskæftigelse uden  

 for institutionen fratrukket i kontanthjælpen.
Brugere, der modtager dusører  

 ved deltagelse i den interne drift, får ikke fratrukket dusøren i  

 kontanthjælpen.
 Klageadgang.
Klage over institutionens beslutning om optagelse og betaling, kan  

 indbringes for det sociale ankenævn.
Klage over amtsrådets afgørelse om  

 optagelse eller om fortsat ophold, jfr. § 107, stk. 1 og 2, samt klage over  

 kommunalbestyrelsens afgørelse om optagelse eller fortsat ophold efter § 107,  

 stk. 3, følger de almindelige regler og kan således indbringes for  

 henholdsvis Den sociale Ankestyrelse og for det sociale ankenævn.
 Ophævelse af særbestemmelser om mødre- svangrehjem.
I forbindelse med bistandslovens ikrafttræden overtog amtsrådet  

 mødrehjælpsinstitutionens opgave med at sørge for ophold for enlige mødre før  

 og efter fødslen på svangre- og mødrehjem, idet det skønnedes, at der fortsat  

 i en vis tid ville være kvinder, der havde behov for ophold på hjemmene.
Der  

 findes i dag kun meget få svangre- og mødrehjem med de funktioner,  

 institutionerne oprindeligt var beregnet til.
Bestemmelserne om mødre- og  

 svangrehjem, jfr. §§ 101-104, foreslås derfor ophævet, da samme formål kan  

 opnås med de foreslåede ændringer af § 105-reglerne, og der derfor ikke er  

 behov for at opretholde mødre-og svangrehjem som selvstændig  

 institutionstype.
Det bemærkes i denne forbindelse, at der efter de gældende  

 regler ikke betales for ophold på mødre- og svangrehjem, og at en overførsel  

 af hjemmene til § 105-området derfor vil indebære betaling for opholdet, jfr.  

 ovenfor.
Økonomiske bemærkninger Lovforslaget skønnes at være udgiftsneutralt for det offentlige.
Forslaget indebærer dels, at der fremover skal betales for ophold fra  

 første dag.
Denne opholdsbetaling giver forhøjede indtægter for  

 institutionerne, men det offentlige får samtidig merudgifter til udbetaling  

 af forsørgelsesydelser/kontanthjælp til en del beboere, der hidtil ikke har  

 oppebåret offentlig forsørgelse under ophold på § 105-institutioner.
Under  

 forudsætning af, at amterne fastsætter taksterne for opholdsbetaling til  

 gennemsnitligt 50 kr. pr. dag for kost og 60 kr. pr. dag for logi mv.,  

 skønnes forslaget at være udgiftsneutralt for det offentlige.
Forslaget indebærer desuden en finansieringsomlægning, hvor kommunerne  

 overtager en del af finansieringen, og den amtslige finansiering ændres fra  

 25 pct. til 50 pct. af udgifterne.
Denne omlægning er udgiftsneutral for det  

 offentlige, men vil betyde fordelingsmæssige forskydninger.
Kommuner og amter  

 kompenseres for finansieringsreformen ved ændring af bloktilskudet.
Disse  

 byrdemæssige forskydninger er især til ulempe for København.
De  

 byrdefordelingsmæssige konsekvenser vil blive forsøgt kompenseret ved at  

 inddrage de økonomiske konsekvenser af omlægningen i Finansieringsudvalgets  

 arbejde vedrørende særlige udgifter i Københavns og Frederiksberg kommuner.  

 Skulle der opstå krav, som ikke kan tilgodeses på denne måde, vil disse i  

 givet fald blive finansieret ved træk i den (amts)kommunale blok, således at  

 finansieringsomlægningen fortsat ikke medfører økonomiske forskydninger  

 mellem staten på den ene side og (amts)kommunerne på den anden side.  

 Forslaget skal forhandles med de kommunale parter.
 For så vidt angår flygtninge på § 105-institutioner m.v. bemærkes, at hvis  

 flygtningen tilhører den personkreds, der er nævnt i bistandslovens § 134a,  

 vil udgifterne vedrørende den pågældende kunne anmeldes til statsrefusion  

 efter reglerne i § 134a.
Administrative konsekvenser Forslaget har ikke væsentlige administrative konsekvenser men vil indebære  

 et begrænset administrativt merarbejde for institutionerne, idet de for  

 ikke-visiterede brugere med ophold på mere end 30 dage nu skal skaffe  

 oplysning om brugernes tidligere opholdskommune.
Endvidere vil der være et  

 vist administrativt merarbejde i forbindelse med udmålingen af kontanthjælp  

 til beboere på § 105-institutioner m.v.
Bemærkninger til de enkelte bestemmelser Til 1 Til nr. 1.
På samme måde som for de personer, der iøvrigt er omhandlet i § 37, stk.  

 6, visse værnepligtige og personer i Kriminalforsorgens institutioner m.v.,  

 er der behov for regulering af de særlige bevillings- og udmålingsmæssige  

 problemer, der opstår med hensyn til kontanthjælp til personer, der i kortere  

 eller længere perioder opholder sig i institutioner m.v. efter bistandslovens  

 § 105, samt med hensyn til hjælp til deres familie.
Der er herudover behov  

 for bestemmelser om, at der skal bortses fra dusører og lignende i  

 forbindelse med deltagelse i den interne drift.
 Til nr. 2, 3 og 4.
Efter forslaget har amtsrådet pligt til at sørge for, at der er  

 institutioner beregnet til midlertidigt ophold til mennesker, som på grund af  

 særlige sociale eller psykiske vanskeligheder har behov for botilbud og/eller  

 aktiverende støtte og omsorg.
Amtsrådet har endvidere pligt til at sørge for,  

 at der i amtskommunen er et antal pladser beregnet til akut modtagelse af  

 mennesker i en krisesituation på grund af boligmangel, voldsproblemer  

 el.lign.
 § 105-institutioner m.v. rummer en bred vifte af institutionstyper som  

 f.eks. forsorgshjem, herberger, pensionater, krisecentre, institutioner for  

 særlige brugergrupper samt mere behandlingsorienterede institutioner.  

 Institutionerne har til opgave at tilbyde midlertidigt ophold samt  

 hjælpeforanstaltninger i form af omsorg, råd og vejledning, støtte og  

 aktivering med henblik på udslusning til en tilværelse i egen bolig, herunder  

 i bofællesskab, evt. med støtte i form af opfølgende tilbud, herunder  

 dagtilbud.
 På institutionerne kan modtages mennesker med problemer af forskellig art,  

 f.eks. alkohol-eller misbrugsproblemer, psykiatriske lidelser, mennesker  

 udsat for vold og mennesker, der ikke kan eller vil benytte de  

 (amts)kommunale tilbud iøvrigt.
 Med hensyn til kommunernes kompetence til at etablere institutioner m.v.  

 til midlertidigt ophold henvises til de almindelige bemærkninger.
Amtsrådet kan endvidere stille dagpladser til rådighed til mennesker, der  

 ikke har behov for døgnophold.
Dagtilbud kan være værksteder, forskellige  

 beskæftigelsesaktiviteter, dagcentre, støttefunktioner overfor personer i  

 egen bolig etc.
Beslutning om optagelse i § 105-institutioner m.v. træffes af amtsrådet  

 efter indstilling fra kommunalbestyrelsen i pågældendes opholdskommune.  

 Optagelse i pladser, hvortil der ikke er foretaget visitation  

 (selvmøderpladser), kan ske ved personlig henvendelse, men der skal inden 30  

 dage foretages en egentlig visitation, jfr. de almindelige bemærkninger.  

 Beslutning om optagelse i disse pladser træffes af institutionen.
Beslutning  

 om optagelse i institutioner, som især er beregnet for mennesker med bopæl i  

 kommunen, træffes af kommunalbestyrelsen i vedkommende kommune.
 Ved optagelse af personer fra andre kommuner inddrages pågældendes  

 tidligere opholdskommune, der sædvanligvis også vil være betalingskommune, i  

 overvejelserne om fortsat ophold og andre supplerende tilbud, herunder  

 opstilling af handleplan.
Det foreslås, at der betales for kost og logi fra første opholdsdag.
Det  

 betyder, at brugerne under opholdet bevarer lønindtægt, pension, dagpenge  

 samt kontanthjælp, hvis de iøvrigt opfylder betingelserne herfor.
Skønnes en  

 kontanthjælpsmodtager ikke i stand til at administrere kontanthjælpen, kan  

 der rettes henvendelse til kommunalbestyrelsen om anvendelse af reglerne i §  

 49. Skønnes en pensionist ikke i stand til selv at administrere pensionen,  

 kan der rettes henvendelse til kommunalbestyrelsen om indgåelse af aftale  

 mellem kommunen og pensionisten om fradrag i pensionen for modtagne ydelser  

 eller om anvendelse af reglerne i § 36 i lov om social pension.
Fradrag for  

 indtægter i kontanthjælpen følger de almindelige regler i bistandslovens §  

 38. Dog sker der ikke fradrag for dusører og lignende, som brugeren modtager  

 ved deltagelse i den interne drift.
Såfremt betingelserne er til stede, kan  

 der under institutionsopholdet tilrettelægges en revalidering i henhold til §  

 43. Personer uden forsørgelsesgrundlag får af institutionen udbetalt et beløb  

 til personlige fornødenheder (lommepenge), indtil der i forbindelse med en  

 visitation søges om udbetaling af kontanthjælp.
Klage over institutionens beslutning om optagelse og om betaling kan  

 indbringes for det sociale ankenævn i den amtskommune, hvor institutionen  

 ligger.
Klage over amtsrådets afgørelser efter § 107, stk. 1 og 2, og over  

 kommunalbestyrelsens afgørelser efter § 107, stk. 3, følger de almindelige  

 ankeregler og kan således indbringes for henholdsvis Den sociale Ankestyrelse  

 og det sociale ankenævn.
 Til nr. 5.
 Ændringen er redaktionel.
 Til nr. 6.
 Forslaget om statslig medfinansiering i de første 30 dage af selvmødernes  

 ophold skyldes hensynet til at opretholde et tilstrækkeligt antal pladser til  

 selvmødere på § 105-institutionerne m.v.
 Til nr. 7 og 8.
 Forslagene er en konsekvens af den foreslåede finansieringsmodel,  

 hvorefter kommunerne ligesom på øvrige amtskommunale institutionsområder  

 betaler 50 pct. af udgifterne og amtskommunerne 50 pct.
Betalingen sker på grundlag af en takst, der fastsættes for et regnskabsår  

 af gangen på grundlag af institutionens budget.
Det driftsansvarlige  

 amt/kommune opkræver efter indberetning fra institutionen m.v. betalingen fra  

 brugerens betalingsamt og kommune.
 Der henvises iøvrigt til forslagets almindelige bemærkninger.
Til § 2 Det foreslås, at lovens træder i kraft den 1. januar 1994.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om social bistand, jf. lovbekendtgørelse nr. 829 af 1. oktober 1992,  

 foretages følgende ændringer:
 1. I § 37, stk. 6, indsættes efter  

 »institutioner«: »m.v. efter § 105 eller i  

 institutioner«.
 § 37, stk. 6. Socialministeren kan fastsætte regler om hjælp til personer,  

 der aftjener civil værnepligt eller værnepligt ved bistandsarbejde i  

 udviklingslandene, og personer, der opholder sig i institutioner under  

 Kriminalforsorgen.
 2. I kap.17 ophæves overskriften til §§ 101-104: »Svangre- og  

 mødrehjem« samt §§ 101-104.
Svangre- og mødrehjem § 101. Amtsrådet kan drive hjem for gravide kvinder og mødre med  

 små børn.
Amtsrådet kan endvidere indgå overenskomst med en selvejende  

 institution om ret til at råde over pladser på denne.
Stk. 2. Der skal i hjemmene kunne optages kvinder, hvis forhold i  

 tiden omkring en fødsel er særlig vanskelige.
Endvidere skal hjemmene kunne  

 optage mødre med små børn på rekreationsophold.
Mødrene kan under opholdet  

 medbringe deres børn.
 § 102. Amtsrådet i den amtskommune, hvor et hjem er beliggende,  

 fører tilsyn med dettes daglige drift.
 § 103. Bestemmelse om optagelse i svangre- og mødrehjem træffes af  

 amtsrådet efter indstilling fra kommunalbestyrelsen i opholdskommunen.
 § 104. Personer, der er optaget i svangre- og mødrehjem, betaler ikke for  

 opholdet.
 3. I kap. 17 ændres overskriften: »Forsorgshjem m.v.«  

 til: »Institutioner m.v. beregnet til midlertidigt ophold«.
 Forsorgshjem m.v.
 4. §§ 105-110 affattes således.
 » § 105. Amtsrådet skal sørge for, at der er det nødvendige  

 antal pladser på institutioner m.v. beregnet til midlertidigt ophold,  

 herunder selvmøderpladser, for personer, som på grund af særlige sociale  

 eller psykiske vanskeligheder har behov for botilbud eller aktiverende støtte  

 og omsorg, der ikke kan ydes efter andre sociale regler eller efter anden  

 lovgivning.
 Stk. 2. Institutionerne m.v. kan stille dagpladser til rådighed  

 for denne persongruppe i det omfang, der ikke er behov for døgnophold.
Stk. 3. Institutionerne m.v. kan oprettes og drives af en eller  

 flere amtskommuner eller som selvejende institutioner, med hvilke amtsrådet  

 indgår overenskomst.
Kommunalbestyrelsen kan oprette og drive institutioner  

 m.v., som især er beregnet for personer med bopæl i kommunen.
§ 106. Amtsrådet fører tilsyn med institutioner m.v., omfattet af  

 § 105, i amtskommunen.
Kommunalbestyrelsen fører dog tilsyn med kommunalt  

 oprettede institutioner m.v. i kommunen.
 § 107. Amtsrådet træffer bestemmelse om optagelse i institutioner  

 m.v., omfattet af § 105, efter indstilling fra kommunalbestyrelsen i  

 opholdskommunen.
Stk. 2. Optagelse kan endvidere ske ved pågældendes egen  

 henvendelse til institutionen.
Senest 30 dage efter optagelse i en plads,  

 hvortil der ikke er foretaget visitation, skal amtsrådet i samarbejde med  

 kommunalbestyrelsen i opholdskommunen træffe beslutning om fortsat ophold  

 eller visitere til andet tilbud.
 Stk. 3. Beslutning om optagelse i kommunalt oprettede  

 institutioner m.v., som især er beregnet for personer med bopæl i kommunen,  

 træffes af kommunalbestyrelsen i kommunen.
 § 108. Ved hver optagelse i en institution m.v. omfattet af § 105,  

 jfr. § 107, stk. 1 og 2, iværksættes der et samarbejde med  

 kommunalbestyrelsen i pågældendes tidligere opholdskommune med henblik på at  

 vurdere behovet for andre støtteforanstaltninger over for den pågældende og  

 dennes familie.
§ 109. Personer med ophold i en § 105-institution m.v. betaler for  

 kost og logi et beløb, der fastsættes af amtsrådet, på kommunalt oprettede  

 institutioner m.v. af kommunalbestyrelsen.
Til personer uden indtægter  

 udbetaler institutionen et beløb til personlige fornødenheder.  

 Socialministeren fastsætter retningslinier for betalingen.
 § 110. Institutionens afgørelser om optagelse, jfr. § 107, stk. 2,  

 og om betaling kan indbringes for det sociale ankenævn«.
 § 105. Amtsrådet skal sørge for, at der er mulighed for optagelse  

 i forsorgshjem og andre institutioner for personer, der er hjemløse eller  

 ikke kan tilvænne sig det almindelige samfundsliv.
 Stk. 2. Forsorgshjem og tilsvarende institutioner kan oprettes og  

 drives af en eller flere amtskommuner eller som selvejende institutioner, med  

 hvilke amtsrådet indgår overenskomst.
 § 106. Amtsrådet skal påse, at planer for oprettelse eller ændring  

 af forsorgshjem og tilsvarende institutioner er i overensstemmelse med  

 retningslinier, der er udarbejdet af socialministeren.
 § 107. Amtsrådet fører tilsyn med forsorgshjem og tilsvarende  

 institutioner i amtskommunen.
 § 108. Optagelse i forsorgshjem og tilsvarende institutioner kan  

 ske dels ved henvisning fra offentlige myndigheder, dels ved pågældendes egen  

 henvendelse til institutionen.
Stk. 2. Er der tvivl om anbringelsens hensigtsmæssighed, skal der  

 indhentes en udtalelse fra amtskommunen.
Den afgørelse, der af institutionens  

 ledelse træffes om optagelse og om betaling, kan indbringes for det sociale  

 ankenævn.
 § 109. Ved hver optagelse i forsorgshjem og tilsvarende  

 institutioner, der ikke må anses for ganske kortvarig, iværksættes der et  

 samarbejde med kommunalbestyrelsen i pågældendes opholdskommune med henblik  

 på behovet for andre støtteforanstaltninger over for pågældende og hans  

 familie.
 § 110. Når en person, der modtager pension efter den sociale  

 pensionslovgivning, optages i forsorgshjem eller en tilsvarende institution,  

 der er beregnet til længerevarende ophold, anvendes pensionen fra den måned,  

 der følger efter indlæggelsesmåneden, som betaling efter samme regler som ved  

 optagelse af pensionister plejehjem.
Stk. 2. For personer, der ikke modtager pension, fastsættes en  

 betaling efter de retningslinier, der er angivet i stk. 1, således at  

 pågældende bevarer samme beløb til personlige fornødenheder som en  

 pensionist.
Har pågældende ingen indtægter, udbetales under opholdet på  

 institutionen et tilsvarende beløb til personlige fornødenheder.
 5. § 111 ophæves.
 § 111. For institutioner, der er beregnet som midlertidigt  

 opholdssted for hjemløse, fastsætter amtsrådet efter retningslinier  

 udarbejdet af socialministeren en betalingstakst pr. opholdsdag.
6. § 135, stk. 1, 1. pkt., affattes således: »Staten  

 refunderer i op til 30 dage 50 pct. af amtskommunens udgifter vedrørende ikke  

 visiterede brugere af institutionspladser m.v. på institutioner m.v. beregnet  

 til midlertidigt ophold, jfr. § 107, stk. 2.« 7. I § 135 indsættes efter stk. 1 som nyt stykke:
» Stk. 2. Af udgifterne vedrørende visiterede brugeres ophold  

 i en institution m.v. efter § 105 betaler kommuner og amtskommuner en takst,  

 der fastsættes for et regnskabsår ad gangen på grundlag af intitutionens  

 budget.
Kommuner og amtskommuner betaler hver 50 pct. af udgifterne  

 vedrørende visiterede brugere.« Stk. 2 - 8 bliver herefter stk. 3 - 9.
 8. I § 135, stk. 3, der bliver stk. 4, ændres: »andre  

 institutioner« til: »andre pladser i institutioner«.
 § 135. Staten refunderer 75 pct. af amtskommunens udgifter  

 vedrørende forsorgshjem m.v., jf. §§ 105-111. Socialministeren kan bestemme,  

 at udgifterne vedrørende en institution, der er beregnet til midlertidigt  

 opholdssted for hjemløse, i særlige tilfælde afholdes fuldt ud af staten.
Stk. 2. Udgifterne vedrørende de i § 87 nævnte rådgivningscentre  

 samt ved rådgivning og vejledning, som påhviler en amtskommune, afholdes  

 endeligt af amtskommunen.
For specialrådgivning, som udøves af institutioner,  

 der varetager lands- og landsdelsdækkende funktioner, og for den virksomhed,  

 der er nævnt i § 58 a, kan socialministeren fastsætte særlige regler om  

 fordelingen af udgifterne mellem amtskommunerne.
Stk. 3. Af udgifterne vedrørende ophold i andre institutioner  

 under amtskommunerne end dem, der er nævnt i stk. 1, betaler kommunen en  

 takst, der fastsættes for et regnskabsår ad gangen på grundlag af  

 institutionernes budgetter.
Taksten skal for personer, der er fyldt 67 år,  

 svare til 100 pct. og for personer under 67 år svare til 50 pct. af  

 udgifterne ved opholdet.
 Stk. 4. Socialministeren kan fastsætte regler om fordeling af  

 udgifterne ved ophold i sikrede afdelinger i døgninstitutioner for børn og  

 unge mellem amtskommunerne og kommunerne samt mellem disse indbyrdes.
 Stk. 5. For personer, der er fyldt 67 år, afholder kommunen  

 endeligt udgifterne vedrørende:
 1) Praktisk bistand i hjemmet, hjælp i forbindelse med pasning af døende i  

 hjemmet og hjælpemidler m.v. efter afsnit IV og V.
 2) Formidlet døgnophold efter § 68.
 3) Ophold i daghjem og dagcentre efter § 74.
 4) Ophold i plejehjem og beskyttede boliger efter § 79.
Stk. 6. For personer under 67 år afholder kommunen og amtskommunen  

 hver 50 pct. af de udgifter, der er nævnt i stk. 5, og af udgifter vedrørende  

 formidlet døgnophold efter § 68a, jf. § 66. Har de nævnte personer ophold i  

 de institutioner under kommunerne, der er nævnt i stk. 5, betaler  

 amtskommunen en takst, der fastsættes for et regnskabsår ad gangen på  

 grundlag af institutionernes budgetter.
Taksten skal svare til 50 pct. af  

 udgifterne ved opholdet.
 Stk. 7. Kommunen og amtskommunen afholder hver 50 pct. af  

 udgifterne vedrørende foranstaltninger efter § 33, stk. 2. Dette gælder dog  

 ikke udgifterne vedrørende døgnophold efter § 96, der afholdes efter reglerne  

 i stk. 3, og udgifterne vedrørende dagtilbud efter §§ 64, 69 og 70, der  

 afholdes endeligt af kommunen.
Stk. 8. Socialministeren kan efter forhandling med de kommunale organisationer fastsætte nærmere regler om fordeling mellem kommune og  

 amtskommune af udgifter i forbindelse med ydelser til personer under 67 år og  

 personer, der er fyldt 67 år.
§ 2 Loven træder i kraft den 1. januar 1994.
