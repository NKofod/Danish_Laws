 Betalingskorrektion,  

 produktudviklingshonorar.
 A ApS klager for indkomståret 1994 over, at told- og skatteregionen  

 ikke har godkendt betalingskorrektion.
Det fremgår af sagen, at selskabet siden 8. juni 1994 har  

 været 100 % ejet af B.
Selskabets formål har ifølge  

 vedtægterne været "kapitalanbringelse i fast ejendom samt anden  

 investering". Udover det omstridte projektudviklingshonorar, har selskabet  

 indtil 1994 kun haft indkomst ved drift af 2 udlejningsejendomme, og  

 selskabets aktivitet har alene bestået i investering og drift af disse  

 to ejendomme.
B har siden 1992 i personligt regi drevet ejendomsmæglervirksomhed  

 under navnet C.
I 1993 indgik C v/B en aftale om projektering af et  

 storcenter med et arkitektfirma og et entreprenørfirma.
 Ved afgørelse af 30. juni 1998 - stadfæstet af  

 skatteankenævnet - forhøjede den stedlige skatteforvaltning B's  

 indkomstansættelse for indkomståret 1994 med 300.000 kr. som  

 følge af, at et af B betalt projektudviklingshonorar til selskabet  

 ansås som et skattepligtigt kapitaltilskud til selskabet, som ikke  

 havde et forretningsmæssigt formål, og dermed heller ikke var  

 fradragsberettiget for ham, jf. statsskattelovens § 6, stk. 1, litra a.
Projektudviklingshonoraret blev modtaget i forbindelse med udvikling af et  

 butikscenter.
Det samlede projektudviklingshonorar udgjorde 3.000.000 kr.,  

 hvoraf B efter en konkret bedømmelse henførte og afregnede  

 300.000 kr. til selskabet.
Selskabet udstedte således en faktura  

 på 300.000 kr. til C v/B vedrørende projektudviklingshonorar den  

 25. november 1994. Beløbet blev afregnet til selskabet den 30.  

 december 1994.
 Afgørelsen blev påklaget til Landsskatteretten, som ved  

 kendelse af 25. maj 2000 stadfæstede skatteankenævnets  

 afgørelse med følgende bemærkninger:
 "Dispositioner, der foretages mellem interesseforbundne parter, har  

 skattemæssigt bindende virkning, for så vidt de er indgået  

 på almindelige forretningsmæssige vilkår.
På baggrund af de for Landsskatteretten forelagte oplysninger, og af  

 de af skatteankenævnet anførte grunde, finder retten det  

 imidlertid ikke dokumenteret, at selskabet har udført arbejde for C i  

 et omfang, der berettiger et honorar på 300.000 kr.
Klageren har  

 herefter ikke fradrag for den afholdte udgift efter statsskatteloven §  

 6." Det fremgår af Landsskatterettens kendelse, at selskabet som led i  

 projekteringsarbejdet erhvervede en fast ejendom og indgik en optionsaftale  

 om videresalget af ejendommen med entreprenøren.
Ejendommen blev  

 senere solgt.
Der er endvidere fremlagt korrespondance mellem selskabet og  

 kommunen om omlægning af vejnettet i forbindelse med  

 gennemførslen af projektet.
 Selskabet havde for indkomståret 1994 indtægtsført  

 projektudviklingshonoraret. Ændringen af B's indkomstansættelse  

 gav ikke anledning til genoptagelse af selskabets skatteansættelse.
Ved brev af 25. juli 2000 anmodede selskabets repræsentant om, at  

 selskabets skattepligtige indkomst for indkomståret 1994 blev nedsat  

 med 300.000 kr.
Baggrunden for anmodningen var, at selskabet under henvisning  

 til ligningslovens § 2, stk. 4, forpligtede sig til betaling i  

 overensstemmelse med, at selskabet ifølge Landsskatterettens kendelse  

 af 25. maj 2000 vedrørende hovedaktionæren B's  

 skatteansættelse for indkomståret 1994 ikke havde modtaget  

 honorar på 300.000 kr. på markedsvilkår.
Selskabet  

 forpligtede sig således til at betale 300.000 kr. tilbage til B, idet  

 beløbet i første omgang posteredes som gæld i  

 selskabet.
Told- og skatteregionen har afvist at godkende en nedsættelse af  

 selskabets skattepligtige indkomst under henvisning til, at  

 skatteankenævnets kendelse vedrørende B's skatteansættelse  

 er afsagt den 30. juni 1998, og betalingsforpligtelsen således ikke kan  

 anses for påtaget i tilknytning til gennemførelsen af  

 korrektionen efter ligningslovens § 2, stk. 1. Told- og skatteregionen har  

 efterfølgende frafaldet synspunktet under henvisning til, at  

 skatteankenævnet ikke har vejledt selskabet om muligheden for at  

 foretage en betalingskorrektion, jf.
TfS 2000.740, pkt. 4.1.
Endvidere har Told- og skatteregionen anført, at selve  

 transaktionen mellem B og selskabet ikke anses for omfattet af ligningslovens  

 § 2, stk. 1. Der er herved blandt andet henvist til, at der ikke er tale om,  

 at "priser og vilkår" ønskes bragt i overensstemmelse med, hvad  

 der kunne være opnået, hvis transaktionen var afsluttet mellem  

 uafhængige parter, eftersom selskabet ikke har leveret nogen modydelse  

 for betalingen.
Der har ikke været nogen ansatte i selskabet og  

 selskabet har ikke haft lønudgifter eller købt nogen  

 arbejdsydelser udefra.
Der er således tale om et skattepligtigt  

 kapitaltilskud til selskabet.
Formålet med ligningslovens § 2, stk. 1,  

 taler imod at anerkende betalingskorrektion i det foreliggende  

 tilfælde.
Der er ikke tale om "priser" og "vilkår"  

 vedrørende en gensidigt bebyrdende aftale, hvorfor forholdet ikke er  

 omfattet af ligningslovens § 2, stk. 1.
Endelig anses transaktionen ikke for omfattet af ligningslovens § 2, stk.  

 1, da der ikke ved kommunens afgørelse af 30. juni 1998 er foretaget  

 sådanne korrektioner af såvel hovedaktionærens som  

 selskabets indkomster, som kan foretages med hjemmel i ligningsloven § 2,  

 stk. 1. Der er således alene foretaget ændring af B's  

 skatteansættelse, men ikke af selskabets, som selv havde  

 indtægtsført betalingen.
Forhøjelsen af selskabets  

 indkomst i forbindelse med det skattepligtige tilskud fra  

 hovedaktionæren er således ikke omfattet af ligningslovens § 2,  

 stk. 4.
 Selskabets repræsentant har påstået selskabet  

 skattepligtige indkomst for 1994 nedsat med 300.000 kr., idet der er truffet  

 beslutning om, at selskabet under henvisning til ligningslovens § 2, stk. 4,  

 forpligter sig til betaling i overensstemmelse med, at selskabet  

 ifølge Landsskatterettens tidligere kendelse ikke har modtaget  

 honoraret på 300.000 kr. på markedsvilkår.
Til støtte for påstanden er det blandt andet gjort  

 gældende, at selskabet opfylder betingelserne for at foretage  

 betalingskorrektion i ligningslovens § 2. Der er således foretaget en  

 primær korrektion ved, at B's skattepligtige indkomst forhøjes  

 med 300.000 kr. og selskabets skattepligtige indkomst er nedsat med 300.000  

 kr.
Desuden er der foretaget en sekundær justering, der består i,  

 at selskabets skattepligtige indkomst forhøjes med 300.000 kr. i  

 anledning af tilskuddet.
Det er i den henseende ikke at krav, at der  

 gennemføres en samtidig forhøjelse og nedsættelse af  

 selskabets indkomst, når selskabet selv har indtægtsført  

 indtægten.
Et sådant krav har ikke hjemmel i loven og er i strid  

 med formålet med reglerne.
Endvidere ville et sådant krav  

 medføre, at selskabet for at bevare muligheden for betalingskorrektion  

 selv skulle foranledige, at selskabets indkomst for 1994 samtidig blev  

 forhøjet og nedsat med 300.000 kr., hvilket ikke giver mening.
Det er endvidere gjort gældende, at tidspunktet for  

 betalingskorrektionens påtagelse ikke kan begrunde en afvisning af at  

 foretage betalingskorrektion, da skatteforvaltningen ved ændring af  

 skatteansættelsen ikke gav vejledning om muligheden for  

 betalingskorrektion, jf.
TfS 2000.740.
Endelig er det gjort gældende, at selve transaktionen er omfattet af  

 ligningslovens § 2, stk. 1's anvendelsesområde for "vilkår og  

 priser", selvom der måtte være tale om en "ren"  

 tilskudsbetragtning, hvilket imidlertid bestrides at være  

 tilfældet i sagen.
Der er således ikke i lovforarbejderne til  

 ligningslovens § 2 angivet begrænsninger for anvendelsen af  

 ligningslovens § 2, stk. 4, og hele formålet med bestemmelsen er at  

 undgå, at den samme indtægt beskattes to gange.
Henset til  

 formålet med bestemmelsen kan der ikke foretages en indskrænkende  

 fortolkning.
Såvel selskabet som B var involveret i projektets  

 gennemførelse, hvilket taler for, at der i denne sag foreligger  

 modydelse for betalingen.
Selskabet ejede således en del af den grund,  

 hvorpå storcentret skulle opføres.
Projektets  

 gennemførelse var derfor bl.a. betinget af, at selskabet solgte denne  

 grund.
Selskabet var dybt involveret i hele planlægningen af projektet,  

 herunder forhandlinger omkring salget af grunden, og derfor berettiget til en  

 del af projekthonoraret.
Alle reguleringer efter ligningslovens § 2, stk. 1,  

 indeholder gave- eller tilskudsbetragtninger, og den foreliggende transaktion  

 må anses for omfattet af bestemmelsen.
 Landsskatteretten skal udtale.
 Ifølge ligningslovens § 2, stk. 1, skal den af bestemmelsen  

 omfattede kreds af skattepligtige ved opgørelsen af den skattepligtige  

 indkomst anvende priser og vilkår for handelsmæssige eller  

 økonomiske transaktioner i overensstemmelse med, hvad der kunne  

 være opnået, hvis transaktionerne var afsluttet mellem  

 uafhængige parter.
Det til selskabet erlagte projekteringshonorar er ydet i forbindelse med  

 projekteringsarbejde vedrørende et butikscenter.
Aftalen om  

 projekteringsarbejdet er indgået mellem C v/B, arkitektfirmaet og  

 entreprenørfirmaet.
Landsskatteretten finder ikke, at betalingen til selskabet er en  

 økonomisk transaktion omfattet af ligningslovens § 2, stk. 1, idet der  

 ikke er erlagt en modydelse for betalingen.
Der er herved henset til, at  

 selskabet ikke er part i aftalen om projekteringsarbejdet, at selskabet  

 ifølge sit formål alene beskæftiger sig med  

 kapitalanbringelse i fast ejendom samt anden investering, og at selskabet  

 ikke i øvrigt har godtgjort at have ydet en modydelse for det modtagne  

 projektudviklingshonorar.
Betalingskorrektion i medfør af  

 ligningslovens § 2, stk. 4, er derfor ikke mulig.
Den påklagede  

 skatteansættelse stadfæstes.
