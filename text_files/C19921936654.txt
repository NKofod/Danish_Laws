(Til samtlige kommuner.) Folketinget har den 18. juni 1992 vedtaget: L 290: Forslag til lov om  

 ændring af lov om social bistand m.v. (Udvidelse af ordningen om  

 ungdomsydelse), og L 292: Forslag til lov om ændring af lov om social bistand  

 m.v. (Ændring af ordningen om ungdomsydelse).
 Som bilag vedlægges en kopi af lovene i den udformning, hvori de blev  

 vedtaget ved 3. behandlingen i Folketinget.
1. Vedtagelsen af L 290 medfører følgende ændringer  

 pr. 1. juli 1992: a. Ændringer i ungdomsydelsesordningen Udvidelse af aldersgruppen Med vedtagelsen af lovforslaget udvides  

 ungdomsydelsesordningen til også at gælde for unge i alderen 21-24 år.
Ungdomsydelsen kommer  

 hermed til at omfatte alle unge under 25 år, der søger om hjælp på grund af  

 ledighed.
Tilbud om ungdomsydelse er som hidtil tilbud om ansættelse i en privat virksomhed med løntilskud (overenskomstmæssig løn) eller ansættelse i et beskæftigelsesprojekt (projektløn) efter reglerne i lov om  

 kommunal beskæftigelsesindsats.
Det er ligeledes uændret, at beskæftigelsen  

 skal tilbydes med i gennemsnit 20 timer pr. uge i 5 måneder.
Udligningstillæg Til unge i alderen 21-24 år, der som ungdomsydelsestilbud  

 er ansat i et beskæftigelsesprojekt, kan der som noget nyt ydes et  

 udligningstillæg ud over lønnen.
Formålet med udligningstillægget er at  

 sikre, at ungdomsydelsen for unge 21-24 årige ikke bliver mindre end  

 kontanthjælpen efter bistandslovens § 37.
Tillægget svarer til det beløb, hvormed den kontanthjælp, som den unge ville have været berettiget til, overstiger ungdomsydelsen efter  

 skat.
I den forbindelse henledes opmærksomheden på, at der ikke er sket  

 ændringer i lovens § 40, stk. 3, hvorefter der ikke kan ydes kontanthjælp til  

 personer, der er berettiget til ungdomsydelse.
Udligningstillægget er en skattefri ydelse.
Tillægget medfører ikke  

 reduktion af det skattemæssige personfradrag.
Ret til gentagne tilbud Der er med vedtagelsen af lovforslaget indført ret  

 for de unge til gentagne tilbud om ungdomsydelse.
Er den unge under 25 år  

 efter udløbet af det første tilbud med ungdomsydelse således ikke kommet i  

 ordinær beskæftigelse eller uddannelse, har den unge ret til et nyt tilbud.  

 Retten til det nye tilbud indtræder, når den unge på grund af ledighed har  

 modtaget kontanthjælp efter § 37 i en sammenhængende periode på 3 måneder.  

 Ved opgørelse af 3 måneders-perioden medregnes kontanthjælpsperioder, der  

 ligger forud for den 1. juli 1992.
Der er ikke fastsat begrænsninger med hensyn til antallet af gentagne tilbud.
Overgangsregler Der er i L 290 om udvidelsen af ungdomsydelsesordningen  

 med de unge 21-24 årige ikke fastsat overgangsregler i forhold til den gældende bestemmelse om en visitationsperiode på 2 uger.
 Imidlertid indeholder L 290 i § 4 en bestemmelse om, at socialministeren  

 optager forhandlinger med de kommunale parter med henblik på tilrettelæggelse  

 af en hensigtsmæssig og fleksibel ordning med hensyn til igangsætningen af  

 udvidelsen af ungdomsydelsesreglerne.
Ved forhandlinger med de kommunale parter om tilrettelæggelse af en  

 fleksibel igangsætningsordning er der herefter under hensyn til opfyldelse af  

 målsætningerne i L 290 om omfanget af den aktiveringsindsats, der skal  

 gennemføres i 1992, opnået tilslutning til en målsætning om, at udvidelsen af ungdomsydelsesordningen  

 iværksættes efter følgende retningslinier:
 1)Til unge i alderen 21-24 år, der modtager kontanthjælp den 1. juli 1992,  

 er det hensigten at give tilbud om ungdomsydelse inden de unge fylder 25 år,  

 dog senest den 1. oktober 1992 (visitationsperiode på op til 3 måneder). Det  

 er ligeledes hensigten at anvende en visitationsperiode på op til 3 måneder  

 for unge under 21 år, som den 1. juli 1992 opfylder betingelserne for ret til  

 et nyt ungdomsydelsestilbud.
 2)Til unge i alderen 21-24 år, der ansøger om kontanthjælp i perioden fra  

 1. juli 1992 og indtil 1. januar 1993, er det hensigten at give tilbud om  

 ungdomsydelse senest inden 2 måneder efter ansøgningen (visitationsperiode på  

 op til 2 måneder).
b.
Indførelse af en ungdomspraktikordning Med virkning fra 1. juli 1992  

 indføres der en ordning med ungdomspraktik (føl-ordning) inden for den  

 offentlige og private sektor.
Ordningen er en forsøgsordning, der skal tages  

 op til revision inden udgangen af 1993.
Ungdomspraktikordningen omfatter unge under 25 år.
Deltagelse i ordningen  

 er ligesom f.eks. deltagelse i frivilligt og ulønnet arbejde en alternativ  

 aktivitet, der efter lovens § 49 f kan træde i stedet for det egentlige  

 ungdomsydelsestilbud.
I ungdomspraktikordningen skal den unge i en periode på 5 måneder og med  

 en ugentlig aktivitet på 20 timer knyttes til en uddannet og erfaren  

 medarbejder, således at den unge igennem introduktion, oplæring og uddannelse  

 fået et indblik i de opgaver, der varetages på den pågældende arbejdsområde.  

 Der kan inden for den samlede praktikperiode sammensættes flere  

 praktikforløb.
Det forudsættes, at der ved afslutningen af praktikperioden  

 udfærdiges et praktikbevis, som bl.a. indeholder en beskrivelse af det  

 forløb, den unge har gennemgået.
Løn- og arbejdsvilkårene for den unge i ungdomspraktik svarer til de  

 regler, der gælder for ungdomsydelsen.
Etablering af ungdomspraktik inden for den private sektor følger reglerne om ansættelse  

 i privat virksomheder med løntilskud.
Tilsvarende etableres ungdomspraktik  

 inden for den offentlige sektor efter reglerne om ansættelse i et  

 beskæftigelsesprojekt.
 Som eksempler på ungdomspraktik i den offentlige sektor kan nævnes  

 praktikforløb inden for hjemmehjælpsområdet og dagtilbudsområdet for børn.
Ved ungdomspraktik på hjemmehjælpsområdet må arbejdsopgaverne afgrænse således, at den unge ikke deltager i den personlige pleje, men  

 kun påtager sig ekstraordinære opgaver, der ellers ikke ville blive udført og  

 kun i følge med en hjemmehjælper.
Arbejdsopgaverne kan f.eks. være  

 vinduespudsning, trappevask eller tøjreparation.
 Ved ungdomspraktik på dagtilbudsområdet må arbejdsopgaverne afgrænses til  

 opgaver, der ikke giver den unge et eneansvar i forhold til børnene.  

 Arbejdsopgaverne kan f.eks. være deltagelse i ture/arrangementer som ekstra  

 medhjælp, vedligeholdelse af legetøj eller renholdelse af legeplads m.v.
Med hensyn til finansieringen af ungdomspraktikordningen er det fastsat,  

 at kommunernes udgifter til ordningen refunderes af staten efter de regler, der gælder for refusion af udgifter til  

 ungdomsydelsen.
c.
Oprettelse af en servicefunktion Som led i den samlede  

 aktiveringsindsats har Folketinget den 17. juni 1992 vedtaget L 300 om  

 ændring af lov om kommunal beskæftigelsesindsats.
Herefter har kommunerne  

 ansvaret for oprettelse af en servicefunktion.
Servicefunktionen har sammenhæng med ungdomsydelsen, idet ungdomsydelsens  

 beskæftigelseskrav kan opfyldes gennem servicefunktionen.
Det er en  

 forudsætning, at ungdomsydelsens krav til omfanget af den samlede  

 beskæftigelse respekteres.
Servicefunktionen indeholder to elementer af relevans for  

 ungdomsydelsesordningen.
Det første er, at servicefunktionen tilbyder private  

 virksomheder med færre end 5 ansatte, der ønsker at ansætte en ledig med  

 løntilskud, bistand i forbindelse med administrative opgaver.
Det andet er,  

 at servicefunktionen kan udsende ledige kontanthjælpsmodtagere til private  

 husstande, som har særlige behov for hjælp.
Hvad angår ansættelse af ledige i private virksomheder med løntilskud, har det ikke været tanken at oprettelsen af servicefunktionen  

 skal berøre de eksisterende regler for løntilskud.
Ungdomsydelsens beskæftigelseskrav kan opfyldes ved ansættelse i privat  

 virksomhed med løntilskud.
Der er ikke i reglerne om ungdomsydelse noget til  

 hinder for, at beskæftigelseskravet kan opfyldes ved samtidig ansættelse hos  

 flere arbejdsgivere, eller i øvrigt gennem flere på hinanden følgende  

 ansættelsesforhold i løbet af de fem måneder, som ungdomsydelsen varer.
Ansættelse i privat virksomhed med løntilskud i et videre omfang end 2  

 timer kan træde i stedet for ungdomsydelsen.
Det gælder også når  

 beskæftigelsen sker gennem henvisning fra servicefunktionen.
Hvad angår udsendelse til private husstande, er der tale om en ny ordning.  

 Ordningen tilrettelægges som et tilbud til pensionister, børnefamilier med  

 børn i alderen 0- 8 år, familier med en døende, handicapfamilier eller andre  

 grupper, som kommunen måtte ønske inddraget.
Arbejdet kan være indkøb,  

 snerydning, havearbejde, rengøring, børnepasning, omsorg eller andre former  

 for arbejde, hvor der ikke opstår en situation, der kan virke  

 konkurrenceforvridende.
 Udsendelse til private husstande kan træde i stedet for tilbud om  

 ungdomsydelse, idet ordningen finansieres af tilskud ydet efter § 20 i lov om  

 kommunal beskæftigelsesindsats (jf. bistandslovens § 49 f).
 Det er kommunen der ansætter den unge, der udsendes til private husstande.  

 Under udsendelsen modtager den unge en ydelse der svarer til den ydelse, der  

 udbetales til kontanthjælpsmodtagere beskæftiget i beskæftigelsesprojekter.  

 Der er ikke i reglerne om ungdomsydelse noget til hinder for, at  

 ungdomsydelsens beskæftigelseskrav kan opfyldes ved udsendelse til flere  

 private husstande.
 For såvel ansættelse i privat virksomhed med løntilskud som for udsendelse  

 til private husstande, må der tages hensyn til, at den unge ikke sendes ud i  

 - for den unge - uoverskuelig mange forskellige beskæftigelsesforhold.  

 Socialministeriet vil i en kommende bekendtgørelse fastsætte nærmere  

 bestemmelser om det maksimale antal tilbud den unge er forpligtiget til at  

 modtage inden for en given periode.
2. Vedtagelsen af L 292 medfører følgende ændringer  

 pr. 1. april 1993 Beskæftigelsens art Tilbud om ungdomsydelse vil fortsat være tilbud om  

 enten ansættelse i privat virksomhed med løntilskud (20 timer om ugen til  

 overenskomstmæssig løn) eller ansættelse i et beskæftigelsesprojekt hvor den unge modtager oplæringsydelse, jf.  

 nedenfor.
 Indførelse af oplæringsydelse Ved en ændring af lov om kommunal  

 beskæftigelsesindsats indføres der med virkning fra 1. april 1993 regler om  

 en oplæringsydelse, der anvendes i enhver form for offentlige  

 beskæftigelsesforanstaltninger for ledige kontanthjælpsmodtagere under 25 år.
Ved ansættelse i et beskæftigelsesprojekt som ungdomsydelsestilbud  

 modtager den unge herefter ungdomsydelse i form af oplæringsydelse.
 Oplæringsydelsen indeholder tre satser på henholdsvis 50 kr., 60 kr. og 67  

 kr. i timen.
For unge under 23 år er oplæringsydelsen i det første beskæftigelsestilbud  

 på 50 kr. i timen.
I det andet tilbud ydes der 60 kr. i timen, og i de  

 efterfølgende tilbud udgør ydelsen 67 kr. i timen.
For unge i alderen 23-24  

 år er oplæringsydelsen på 67 kr. i timen.
Oplæringsydelsens forskellige timesatser har ikke nogen betydning for  

 størrelsen af den ungdomsydelse, der bliver udbetalt.
De tre satser har alene betydning for antallet af timer, hvori den unge bliver  

 beskæftiget.
 For at beregne den unges arbejdstid indføres der en bruttogrundydelse i  

 ungdomsydelsesordningen på 4.333 kr. månedlig.
 Bruttogrundydelsen svarer på landsbasis til 3.337 kr. månedlig efter skat.
Arbejdstiden beregnes ved at dividere oplæringsydelsens timesats op i  

 bruttogrundydelsen.
Herefter sker der omregning til en ugentlig arbejdstid.
Med oplæringsydelsens forskellige timesatser fremkommer der tre  

 forskellige ugentlige arbejdstider.
Ved en timesats på 50 kr. er den  

 gennemsnitlige ugentlige arbejdstid på 20 timer.
Ved en timesats på 60 kr. er  

 den gennemsnitlige ugentlige arbejdstid på 17 timer, og ved en timesats på 67 kr. er den gennemsnitlige ugentlige arbejdstid på 15 timer.
Reglerne om udbetaling af ungdomsydelse i form af oplæringsydelse har  

 virkning for de ansættelser i beskæftigelsesprojekter, der påbegyndes ved  

 ikrafttrædelsen af L 292, dvs. den 1. april 1993 eller senere.
Der ændres  

 således ikke i vilkårene for de tilbud, der er igangsat -men ikke afsluttet -  

 før 1. april 1993. I disse tilbud videreføres den løn, der har været anvendt  

 i perioden forud for 1. april 1993.
 Udligningstillægget Reglerne om udligningstillægget ændres med virkning  

 fra 1. april 1993 på to punkter.
Den berettigede personkreds udvides, således at tillægget kan gives til  

 alle unge under 25 år, der modtager ungdomsydelsestilbud i form af ansættelse i beskæftigelsesprojekt.
Endvidere ændres den  

 skattemæssige behandling af udligningstillægget, idet det ved en ændring af  

 skattelovgivningen er fastsat, at det skattefri tillæg medfører reduktion af  

 personfradraget.
 Revision af vejledningen af 4. juli 1990 om ungdomsydelse m.v.
 Socialministeriet vil forud for ikrafttrædelsen af L 292 den 1. april 1993  

 udsende en revideret vejledning om ungdomsydelse m.v.
