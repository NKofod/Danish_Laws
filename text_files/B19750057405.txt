 I medfør af § 2 i lov nr. 94 af 31. marts 1953 om brug m.v. af radioaktive  

 stoffer fastsættes herved følgende bestemmelser om de  

 sikkerhedsforanstaltninger der skal iagttages i forbindelse med indførsel,  

 fremstilling, anvendelse, opbevaring, transport og bortskaffelse m.v. af  

 radioaktive stoffer:
I.
Almindelige bestemmelser.
 § 1.  Sikkerhedsforanstaltningerne ved brug m.v. af  

 radioaktive stoffer skal, for så vidt andet ikke er fastsat i medfør af lov  

 nr. 94 af 31. marts 1953 gennemføres således, at beskyttelsen af mennesker er  

 i overensstemmelse med de almindelige retningslinier, der til enhver tid er  

 anbefalet af den internationale kommission for radiologisk beskyttelse  

 (International Commission on Radiological Protection, ICRP).
 Stk. 2.  Sikkerhedsforanstaltningerne skal, med mindre  

 andet fastsættes i medfør af nærværende bekendtgørelse, være af en sådan art,  

 at de strålingsdoser der er angivet af ICRP ikke overskrides; endvidere skal  

 det til enhver tid tilstræbes, at strålingsdoserne ligger væsentlig herunder.
 Stk. 3.  Det skal til enhver tid tilstræbes, at så få  

 personer som muligt udsættes for stråling fra radioaktive stoffer.
 Stk. 4.  Sundhedsstyrelsen skal i fornødent omfang gøre  

 brugere af radioaktive stoffer bekendte med de retningslinier, der er  

 anbefalet af ICRP.
II.
Lagring og opbevaring.
 § 2.  Brugeren af radioaktive stoffer skal ved lagring  

 og opbevaring drage omsorg for, at ingen udsættes for sundhedsfare ved  

 direkte bestråling eller ved optagelser af radioaktive stoffer i legemet  

 gennem luftvejene, fordøjelseskanalen eller huden, jfr. bestemmelserne i § 1.
 Stk. 2.  Brugeren af radioaktive stoffer skal drage  

 omsorg for, at lagrings- og opbevaringssteder for radioaktive stoffer er  

 tydeligt afmærket med et advarselsskilt for radioaktivitet efter de regler,  

 som sundhedsstyrelsen har givet herom.
 Stk. 3.  Radioaktive stoffer skal lagres og opbevares  

 således, at de er sikret mod tyveri, brand og vandskade.
 Stk. 4.  Sundhedsstyrelsen kan give almindelige regler  

 for radioaktive stoffers lagring og opbevaring, og kan endvidere give særlige  

 regler herfor i det enkelte tilfælde.
III.
Fremstilling, oparbejdning og anvendelse.
 § 3.  Steder, hvor radioaktive stoffer fremstilles,  

 oparbejdes eller anvendes, skal tydeligt afmærkes med et advarselsskilt for  

 radioaktivitet efter de regler, som sundhedsstyrelsen har givet herom.  

 Sundhedsstyrelsen kan give såvel almimdelige regler som regler gældende de  

 enkelte tilfælde bl.a. om følgende, jfr. iøvrigt § 6:
a. arbejdsledelsens kvalifikationer samt personalets instruktion, b. arbejdsstedets beliggenhed med særligt henblik på udendørs forurening  

 gennem spildevand og luft, c. arbejdslokalets indretning med særligt henblik på afskærmning,  

 ventilation og renholdelse, d. arbejdsmetode, arbejdstid, arbejdspåklædning, afmærkning og afgrænsning  

 af særligt farlige områder m.v., e. behandling af radioaktivt affald, f. forudtilrettelagte foranstaltninger mod farer som følge af tyveri,  

 brand, eksplosion e.l., g. forbud mod rygning og spisning i arbejdslokalet, h. foranstaltninger til måling af strålingsforholdene på arbejdsstedet, i. foranstaltninger til måling og fjernelse af radioaktiv forurening på  

 arbejdsplads, værktøj, arbejdstøj og hud, j. foranstaltninger til måling af den strålingsdosis som hver enkelt  

 person måtte have modtaget og den i legemet optagne stofmængde, k. lægeundersøgelse af udsatte personer med henblik på patologiske  

 forandringer som følge af bestråling fra ydre strålekilder, eller fra  

 radioaktive stoffer optaget i legemet.
IV.
Indførsel og transport.
 § 4.  De nærmere regler om indførsel af radioaktive  

 stoffer fastsættes af sundhedsstyrelsen.
 Stk. 2  De nærmere regler om transport af radioaktive  

 stoffer fastsættes af sundhedsstyrelsen og de myndigheder som er ansvarlige  

 for det pågældende transportområde, jfr. § 7.
 Stk. 3.  Sådanne regler fastsat i henhold til stk. 1 og  

 2 udfærdiges på grundlag af retningslinier, der er udarbejdet af den  

 internationale atomenergikommission (IAEA) med de efter danske forhold  

 nødvendige afvigelser.
 § 5.  Reglerne om transport omfatter enhver operation  

 i forbindelse med transport - såsom lastning, losning og opbevaring under  

 transport.
 Stk. 2  Reglerne om transport kan omfatte bestemmelser  

 om emballage, mærkning og afskærmning.
 § 6.  Forsendelser indeholdende radioaktive stoffer må  

 kun åbnes for toldeftersyn af en repræsentant for importøren med fornødent  

 kendskab til forsendelse af radioaktive stoffer.
 § 7.  For transport til søs af radioaktive stoffer  

 gælder de af handelsministeriet fastsatte bestemmelser.
 Stk. 2.  For jernbanetransport af radioaktive stoffer  

 gælder de af ministeriet for offentlige arbejder fastsatte bestemmelser.
 Stk. 3.  For lufttransport af radioaktive stoffer gælder  

 de af statens luftfartsvæsen, luftfartsdirektoratet, fastsatte bestemmelser.
V.
Bortskaffelse m.v.
 § 8.  Sundhedsstyrelsen kan give almindelige regler  

 for behandling af radioaktivt forurenet emballage, affald, spildevand og  

 afsugningsluft og kan endvidere give særlige forskrifter herom i det enkelte  

 tilfælde.
VI.
Tilsyn.
 § 9.  Institutter, laboratorier og virksomheder, der  

 opbevarer eller anvender radioaktive stoffer, eller anlæg, hvori sådanne  

 stoffer er indbygget, står under tilsyn af sundhedsstyrelsen og  

 arbejdstilsynet, jfr. § 3 i loven om brug m.v. af radioaktive stoffer.
 Stk. 2.  Sundhedsstyrelsen og de til styrelsen knyttede  

 sagkyndige og andre tilsynsførende myndigheder skal til enhver tid have  

 adgang til ethvert sted, hvor radioaktive stoffer opbevares og anvendes, for  

 i det omfang tilsynsmyndigheden finder det nødvendigt at foretage  

 besigtigelser og målinger til bedømmelse af sikkerhedsforanstaltningernes  

 tilstrækkelighed.
 Stk. 3  Sundhedsstyrelsen kan give almindelige regler om  

 indberetning af uheld, brand m.v. i forbindelse med radioaktive stoffer.
 Stk. 4.  Såfremt der pålægges noget institut eller  

 laboratorium eller nogen anden virksomhed foranstaltninger til måling af den  

 strålingsdosis, som de med radioaktivt arbejde beskæftigede personer er udsat  

 for eller såfremt det bestemmes, at sådanne personer skal lægeundersøges,  

 påhviler det vedkommende arbejdsgiver at afholde de eventuelle udgifter  

 hertil.
VII.
Undtagelses- og straffebestemmelser samt bestemmelser i anden  

 lovgivning.
 § 10.  Sundhedsstyrelsen kan, når forholdene taler  

 derfor, i det enkelte tilfælde tillade afvigelser fra bestemmelserne i denne  

 bekendtgørelse og fra de almindelige regler, der er givet i medfør af  

 bekendtgørelsen.
 § 11.  Overtrædelser af bestemmelserne i denne  

 bekendtgørelse straffes med bøde i medfør af § 5 i lov om brug m.v. af  

 radioaktive stoffer.
 § 12.  For anlæg, der er omfattet af lov nr. 170 af  

 16. maj 1962 om nukleare anlæg, gælder de i denne lov fastsatte bestemmelser.
 For arbejde m.v. med radioaktive stoffer gælder, udover sundhedsstyrelsens  

 regler, bestemmelserne i arbejderbeskyttelseslovgivningen.
VIII.
Ikrafttræden.
 § 13.  Denne bekendtgørelse træder i kraft ved  

 bekendtgørelsen i Lovtidende, og samtidig ophæves bekendtgørelse nr. 192 af  

 15. juni 1955 om sikkerhedsforanstaltninger ved brug m.v. af radioaktive  

 stoffer.
 Stk. 2  Markeringsskilte der er opsat ved  

 bekendtgørelsens ikrafttræden, og som er i overensstemmelse med de hidtil  

 gældende regler, må fortsat anvendes.
 Stk 3.  Det er tilladt i indtil 3 år fra nærværende  

 bekendtgørelses ikrafttræden at transportere radioaktive stoffer efter de  

 hidtil gældende regler.
 Miljøministeriet, den 20. november 1975.
