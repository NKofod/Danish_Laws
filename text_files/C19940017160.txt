Kirkeministeriets vejledning af 15. september 1994 1. Indledning.
Med lov nr. 432 af 1. juni 1994 har Folketinget vedtaget en ny lov om  

 menighedsråd.
Denne lov træder i kraft den 1. januar 1995, men bestemmelserne  

 i lovens § 2, stk. 1 og stk. 2, § 3, § 10, stk 1, 2. pkt., og § 10, stk. 6,  

 finder dog først anvendelse for de menighedsråd, der vælges ved de ordinære  

 valg til menighedsråd i november 1996.
 Indtil november 1996 vil følgende bestemmelser i den gældende  

 menighedsrådslov, jf. lovbekendtgørelse nr. 587 af 25. juni 1992, derfor  

 forblive ikraft: § 2, stk. 1 og stk. 2, § 8, stk. 3, og § 8, stk. 6, 2. pkt.
 2. De væsentligste ændringer i forhold til den  

 gældende menighedsrådslov er:
 * afgrænsningen af, hvilke præster der er fødte medlemmer af  

 menighedsrådet, jf. lovens § 2, stk. 1, og hvilke præster der alene har ret  

 til at deltage i menighedsrådets møder, jf. lovens § 2, stk. 2.
 * en repræsentant for kirkefunktionærerne har ret til uden stemmeret at  

 deltage i menighedsrådets møder, jf. lovens § 3.
 * valg til enkeltmandsposter og til udvalg, jf. lovens §§ 10, 11 og 17-21.
 * bekendtgørelseskrav i forbindelse med valg af nyt menighedsråd, jf.  

 lovens § 12.
 * bekendtgørelseskrav i forbindelse med afholdelse af menighedsrådsmøder,  

 jf. lovens § 22.
 * fremlæggelse af sagsfortegnelse, jf. lovens § 22, stk. 4.
 * åbne menighedsrådsmøder, jf. lovens §§ 22-23.
 * menighedsrådets beslutningsprotokol, jf. lovens § 25.
 * begrænsninger i præsternes stemmeret, jf. lovens § 27.
 * formandens pligter og beføjelser, jf. lovens kapitel 5.
 * pligt for menighedsrådet til i forbindelse med den endelige behandling  

 af de kirkelige kassers årlige budget at aflægge en mundtlig beretning om  

 rådets virksomhed i det forløbne år og til at orientere om den planlagte  

 virksomhed i den kommende år, jf. lovens § 34, stk. 4.
 * medarbejdermøder, jf. lovens § 36.
 * sanktionsbestemmelser, jf. lovens kapitel 9.
 * forskellige ændringer med henblik på tydeliggørelse af lovteksten.
 3. Afgrænsningen af, hvilke præster der er fødte  

 medlemmer af menighedsrådet, jf. lovens § 2, stk. 1, og hvilke præster der  

 alene har ret til at deltage i menighedsrådets møder, jf. lovens § 2, stk. 2.
Hvert menighedsråd består dels af nogle valgte medlemmer, hvis antal  

 fastsættes efter folketallet i menighedsrådskredsen, og dels af en eller  

 flere præster, jf. straks nedenfor.
Visse præster bliver medlem af  

 menighedsrådet i kraft af ansættelsen som præst i menighedsrådskredsen og  

 betegnes som født medlem.
Et medlems rettigheder og pligter er som udgangspunkt uafhængig af, om  

 vedkommende er valgt medlem af rådet eller er medlem af rådet i kraft af  

 præsteansættelsen.
Af forskelle i rettigheder og pligter kan specielt nævnes  

 reglerne om præsters inhabilitet og begrænsningerne i præsters stemmeret, jf.  

 nedenfor i afsnit 11.
I november 1996 afholdes der ordinære valg til landets menighedsråd, og  

 fra dette tidspunkt vil de nye regler om præsters medlemskab af  

 menighedsrådene finde anvendelse.
Baggrunden for, at de nye regler om  

 præsters medlemskab først finder anvendelse fra dette tidspunkt, er et ønske  

 om ikke at forrykke forudsætningerne for de nuværende menighedsråds  

 sammensætning og konstituering midt i funktionsperioden.
I perioden indtil november 1996 vil reglerne i § 2, stk. 1, i den gældende  

 menighedsrådslov, jf. lovbekendtgørelse nr. 587 af 25. juni 1992, derfor  

 fortsat være afgørende for, hvilke præster der er fødte medlemmer af landets  

 menighedsråd.
Efter denne bestemmelse er præster, der er ansat i pastoratet  

 som enten sognepræst eller (midlertidig) hjælpepræst, og præster, som er  

 konstitueret i en sognepræste- eller i en hjælpepræstestilling i pastoratet,  

 fødte medlemmer af pastoratets menighedsråd.
 Fra november 1996 vil reglerne i lov nr. 432 af 1. juni 1994 § 2, stk. 1  

 og stk. 2, være afgørende for, hvilke præster der er fødte medlemmer af  

 menighedsrådet/menighedsrådene i det pastorat, hvor de er ansat.
Lovens § 2, stk. 1, betyder, at tjenestemandsansatte sognepræster og  

 overenskomstansatte præster, der er ansat for en periode af et år eller mere,  

 er fødte medlemmer af menighedsrådet i det pastorat, hvor de er ansat.
En  

 præst, der er ansat i et vikariat af kortere varighed, vil derfor ikke blive  

 født medlem af menighedsrådet, men denne præst vil dog have ret til at  

 deltage i rådets møder uden stemmeret, men med forslags- og taleret, jf.  

 lovens § 2, stk. 2.
 Overenskomstansatte præster, der ansættes uden angivelse af ansættelsens  

 varighed, betragtes som ansat for en periode af et år eller mere.
En præst, som er født medlem af et menighedsråd, og som bevilges orlov fra  

 præstestillingen, har i orlovsperioden også orlov fra hvervet som  

 menighedsrådsmedlem, jf. lovens § 2, stk. 1, 2. pkt.
Menighedsrådet vil i  

 denne orlovsperiode typisk have et medlem mindre end normalt, idet den  

 person, som bliver ansat i den orlovshavende præsts stilling, kun bliver  

 medlem af menighedsrådet, såfremt kravet om mindst et års ansættelse, jf.  

 ovenfor, er opfyldt.
 Præster, som ikke er fødte medlemmer af menighedsrådet, men som dog har en  

 arbejdsmæssig tilknytning til pastoratet, enten fordi de er ansat i en  

 stilling med en varighed på mindre end et år, eller fordi de uden at være  

 ansat i pastoratet yder bistand ved dets betjening, har ret til at deltage i  

 menighedsrådets møder uden stemmeret, men med tale- og forslagsret, jf.  

 lovens § 2, stk. 2.
 4. En repræsentant for kirkefunktionærerne har ret til  

 uden stemmeret at deltage i menighedsrådets møder, jf. lovens § 3.
Kirkefunktionærerne har som ansatte et behov for at kunne følge med i  

 menighedsrådets arbejde.
For at dette behov kan varetages, kan de pågældende  

 funktionærer vælge en repræsentant, der kan deltage i menighedsrådets møder  

 uden stemmeret, men med tale- og forslagsret jf. lovens § 3.
 Den pågældende repræsentant har ikke pligt til at deltage i  

 menighedsrådets møder, ligesom vedkommende heller ikke kan vælges til de  

 poster, f.eks. formands-, næstformands- eller udvalgsposter, som efter loven  

 skal besættes med menighedsrådsmedlemmer.
Den pågældende repræsentant har samme ret som medlemmerne med hensyn til  

 mødeindkaldelse og modtagelse af dagsorden samt til at gøre sig bekendt med  

 det foreliggende materiale til sagernes bedømmelse.
Da repræsentanten har  

 forslagsret, har vedkommende også samme ret som medlemmerne til at begære  

 sager sat på dagsordenen for menighedsrådets møder.
 Udsendes der referat af menighedsrådets forhandlinger, skal dette også  

 sendes til repræsentanten.
 Reglen i lovens § 3 finder først anvendelse for de menighedsråd, der  

 vælges ved de ordinære valg til menighedsråd i november 1996, og  

 kirkeministeren vil inden dette tidspunkt fastsætte nærmere regler om valg af  

 repræsentanten for kirkefunktionærerne.
 5. Valg til enkeltmandsposter og til udvalg, jf.  

 lovens §§ 10, 11 og 17-21.
 Bestemmelserne i lovens §§ 10 og 11 vedrører valg til enkeltmandsposter.
 Lovens § 10 svarer i vidt omfang til § 8 i den gældende menighedsrådslov,  

 jf. lovbekendtgørelse nr. 587 af 25. juni 1992, med redaktionelle ændringer.  

 Af ændringer, som ikke blot er redaktionelle, kan nævnes, at ingen  

 funktionær, der er ansat ved kirken eller kirkegården, kan vælges til  

 kirkeværge, jf. lovens § 10, stk. 1, 2. pkt., ligesom kun et valgt medlem af  

 menighesrådet kan vælges til kontaktperson, jf. lovens § 10, stk. 6. Disse to  

 bestemmelser i lovens § 10 finder først anvendelse for de menighedsråd, der  

 vælges ved de ordinære valg i november 1996.
 Menighedsrådet er forpligtet til at fastsætte en vedtægt for kirkeværgen,  

 kassereren, sekretæren og kontaktpersonen, jf. lovens § 10, stk. 7. Dette er  

 i overensstemmelse med den gældende retstilstand.
 Valg til enkeltmandsposter foretages på menighedsrådets konstituerende  

 møde umiddelbart efter valg af menighedsrådets formand og næstformand, jf.  

 lovens § 11, stk. 1, og som noget nyt er det lovfæstet, at valgene har  

 virkning for hele menighedsrådets funktionsperiode, jf. lovens § 10, stk. 10.
 Provstiudvalget og stiftøvrigheden skal have indberetning om valgene af  

 formand, næstformand og om valg til enkeltmandsposter samt om ændringer i  

 disse valg i menighedsrådets funktionsperiode, jf. lovens § 11, stk. 2-3.
Bestemmelserne om de lovpligtige udvalgs - dvs. det stående udvalg og  

 eventuelt det stående præstegårdsudvalg - sammensætning og opgaver, jf.  

 lovens §§ 17-19, er ikke ændret.
Nedsættelse af disse udvalg skal også finde  

 sted på menighedsrådets konstituerende møde, jf. lovens § 21, stk. 1, 1. pkt.  

 Som noget nyt er det med bestemmelsen i lovens § 21, stk. 1, 2. pkt.,  

 fastsat, at de lovpligtige udvalgs funktionsperiode svarer til  

 menighedsrådets funktionsperiode.
Menighedsrådets ret til at nedsætte særlige udvalg er med lovens § 20  

 blevet lovfæstet, hvorimod der ikke med bestemmelsen er givet nogen udvidet  

 adgang til at delegere kompetence til et særligt udvalg.
Adgangen til at  

 nedsætte særlige udvalg er navnlig anvendelig i tilfælde, hvor menighedsrådet  

 ønsker, at sagkyndige inddrages i udvalgsbehandlingen af en bestemt sag,  

 eller hvor der ønskes repræsentation af interesser, som ellers ikke er  

 repræsenteret i menighedsrådet.
Menighedsrådet bestemmer selv et særligt udvalgs sammensætning.
Men  

 bestemmelsen i lovens § 21, stk. 2, om udpegning efter forholdstalsvalgmåden  

 finder dog også anvendelse ved valg af medlemmer af menighedsrådet til de  

 særlige udvalg.
 Nedsættelse af de særlige udvalg kan ikke finde sted på menighedsrådets  

 konstituerende møde, idet menighedsrådet forinden nedsættelsen skal have  

 mulighed for at drøfte og træffe beslutning om udvalgets fortsatte  

 eksistens/oprettelse.
 6. Bekendtgørelseskrav i forbindelse med valg af nyt  

 menighedsråd, jf. lovens § 12.
 Et af formålene med den nye lov om menighedsråd er at skabe større åbenhed  

 om menighedsrådenes arbejde, og på denne baggrund er der i loven indsat en  

 række bestemmelser, hvorefter der stilles krav om bekendtgørelse af valg og  

 af møder.
 Ved den første faste gudstjeneste efter det konstituerende møde bekendtgør  

 præsten fra prædikestolen, hvem der er valgt til medlemmer af menighedsrådet,  

 og hvem der er valgt til menighedsrådets formand, jf. lovens § 12, stk. 1.
 Endvidere skal den nyvalgte formand inden funktionsperiodens begyndelse  

 sørge for, at det bekendtgøres i den lokale presse, hvem der er valgt til  

 medlemmer af menighedsrådet, og hvem der er valgt til menighedsrådets  

 formand, jf. lovens § 12, stk. 2.
Udtrykket »den lokale presse« omfatter også menighedsrådets  

 eventuelle kirkeblad, og menighedsrådet kan derfor frit vælge, om  

 bekendtgørelse af valgets resultat skal ske i et lokalt dag- eller ugeblad, i  

 kirkebladet eller eventuelt begge steder.
Bestemmelsen i § 12, stk. 2,  

 indeholder således ikke noget krav om, at der skal udgives et kirkeblad i  

 forbindelse med menighedsrådsvalget.
 7. Bekendtgørelseskrav i forbindelse med afholdelse af  

 menighedsrådsmøder, jf. lovens § 22.
Efter lovens § 22, stk. 1, skal stedet for de ordinære møders afholdelse  

 bekendtgøres for et år ad gangen, og i denne bekendtgørelse skal det tillige  

 oplyses, hvor udskrift af beslutningsprotokollen samt sagsfortegnelse vil  

 være fremlagt.
Endvidere skal afholdelse af ordinære menighedsrådsmøder  

 bekendtgøres enkeltvis, jf. lovens § 22, stk. 2.
 Herudover skal der så vidt muligt foretages bekendtgørelse om afholdelse  

 af ekstraordinære menighedsrådsmøder, jf. lovens § 22, stk. 3, og af  

 fællesmøder, jf. lovens § 22, stk. 6.
Alle bekendtgørelser efter lovens § 22 foretages efter menighedsrådets  

 bestemmelse.
Menighedsrådet kan således vælge mellem bekendtgørelse i den  

 lokale dags- eller ugepresse, kirkebladet eller opslag på kirkedøren eller i  

 våbenhuset, mens bekendtgørelse fra prædikestolen ikke kan anses for at være  

 tilstrækkelig bekendtgørelse.
 8. Fremlæggelse af sagsfortegnelse, jf. lovens § 22,  

 stk. 4.
 En fortegnelse over de sager, der vil komme til behandling på  

 menighedsrådets møde, skal med de begrænsninger, der følger af lovgivningens  

 regler om tavshedspligt, så vidt muligt være fremlagt et eller flere steder i  

 menighedsrådskredsen, jf. lovens § 22, stk. 4.
Den sagsfortegnelse, der skal fremlægges for offentligheden, behøver ikke  

 at være identisk med den af formanden udarbejdede dagsorden, men skal dog  

 indeholde en angivelse af sagernes emner.
Endvidere skal sagsfortegnelsen  

 både omfatte sager, der skal behandles for åbne døre, samt de sager, der  

 forventes behandlet for lukkede døre, idet reglerne om tavshedspligt dog skal  

 iagttages.
 9. Åbne menighedsrådsmøder, jf. lovens §§ 22-23.
 Menighedsrådet træffer selv beslutning om, hvor menighedsrådsmøderne skal  

 afholdes, jf. lovens § 22, stk. 1. Der er ikke med loven pålagt  

 menighedsrådet særlige forpligtelser med hensyn til størrelse og indretning  

 af de lokaler, som anvendes til menighedsrådsmøderne.
 Menighedsrådet kan derfor i særlige tilfælde, f.eks. hvor der ikke i  

 sognet findes et offentligt lokale, der er egnet til afholdelse af  

 menighedsrådsmøder, vælge at afholde menighedsrådsmøderne i et privat hjem.  

 Møderne vil også kunne afholdes i konfirmandstuen, såfremt sognepræsten  

 accepterer dette.
Efter lovens § 23, stk. 1, 1. pkt., er menighedsrådets møder offentligt  

 tilgængelige.
Menighedsrådet har ikke mulighed for generelt at fravige denne  

 bestemmelse, men kan dog beslutte at behandle enkelte sager for lukkede døre,  

 jf. lovens § 23, stk. 1, 2. pkt.
Hvorvidt en sag skal behandles for lukkede  

 døre, må afgøres under hensyn til den enkelte sags beskaffenhed, men som  

 eksempler på sager, der ofte skal behandles for lukkede døre, kan nævnes  

 sager, hvis afgørelse forudsætter en bedømmelse af personlige forhold, sager  

 om køb og salg af fast ejendom og sager om overslag og tilbud vedrørende  

 bygningsarbejder og leverancer.
 Hvorledes menighedsrådets møder skal afvikles, reguleres nærmere i den  

 forretningsorden, menighedsrådet skal vedtage, jf. lovens § 24, stk. 4.
 Forretningsordenen skal indeholde de nødvendige bestemmelser om  

 menighedsrådets forhandlinger, f.eks. bestemmelser om mødeindkaldelser,  

 dagsordensmateriale, mødeledelse, sagsbehandling, afstemninger og andre  

 processuelle forhold, hvorimod forretningsordenen ikke skal indeholde  

 bestemmelser, der regulerer fordelingen af poster, f.eks. valg på det  

 konstituerende møde.
Den af menighedsrådet udarbejdede forretningsorden skal ikke godkendes af  

 nogen højere myndighed, og menighedsrådet kan derfor også på egen hånd ændre  

 forretningsordenen.
Ministeriet har udarbejdet en vejledende  

 normalforretningsorden, der er optaget som bilag 1 til denne vejledning.
 Dette er imidlertid ikke ensbetyende med, at menighedsrådet har en  

 ubegrænset frihed med hensyn til de spørgsmål, forretningsordenen omhandler.  

 Om formen for menighedsrådets forhandlinger og for tilvejebringelsen af dets  

 beslutninger gælder i vidt omfang retsregler, der er bindende uden hensyn  

 til, om rådet har vedtaget dem i en forretningsorden, og uden hensyn til, om  

 rådets forretningsorden måtte indeholde modstridende bestemmelser.
 De nævnte retsregler kan være udtrykkelige lovbestemmelser, f.eks. at  

 menighedsrådets møder er offentlige, at beslutninger træffes i møder, og at  

 mindst halvdelen af medlemmerne skal være til stede, for at rådet er  

 beslutningsdygtigt.
Menighedsrådet kan heller ikke i forretningsordenen forringe de  

 rettigheder, som tilkommer det enkelte medlem af menighedsrådet ifølge loven  

 eller almindelige retsgrundsætninger.
Som et eksempel på en sådan  

 retsgrundsætning kan nævnes, at et medlem har krav på, at der i en sag  

 foreligger det oplysningsmateriale, der er nødvendigt, for at  

 stemmeafgivningen kan ske på forsvarligt grundlag.
I § 24, stk.5, bestemmes, at hvis der er uenighed i menighedsrådet om  

 forretningsgangen, afgøres spørgsmålet af biskoppen.
Dette gælder også  

 forståelse af bestemmelser i forretningsordenen.
 10. Menighedsrådets beslutningsprotokol, jf. lovens §  

 25.
Beslutningsprotokollen skal indeholde oplysninger om de af menighedsrådet  

 trufne beslutninger, hvorimod referater af forhandlingerne ikke må indføres i  

 beslutningsprotokollen.
Menighedsrådet kan godt beslutte, at forhandlingerne  

 skal refereres, men dette må i givet fald ske uden for  

 beslutningsprotokollen.
 Beslutningsprotokollen skal endvidere indeholde oplysninger om, hvilke  

 medlemmer der har deltaget i mødet eller i behandlingen af enkelte sager,  

 oplysninger om, hvilke sager der er behandlet for lukkede døre og oplysninger  

 om, hvorledes det enkelte medlem har stemt.
Beslutningsprotokollen underskrives ved slutningen af mødet af de  

 medlemmer, der har deltaget i mødet, jf. lovens § 25, 2. pkt., og det er  

 derfor ikke tilladt af udskyde førelsen af protokollen til efter mødet,  

 således at den først underskrives af medlemmer på et senere tidspunkt.  

 Medlemmerne kan ikke under henvisning til deres stemmeafgivning eller af  

 andre grunde vægre sig ved at underskrive protokollen, hvilket er begrundet  

 i, at underskrivelsen af beslutningsprotokollen er dokumentation for, at  

 medlemmet har deltaget i mødet, og at protokoltilførelsen er i  

 overensstemmelse med det faktisk passerede.
Såfremt et medlem mener, at  

 protokollens indhold ikke opfylder dette krav, er medlemmet forpligtet til i  

 forbindelse med underskrivelsen at tage forbehold med hensyn til det punkt,  

 hvor medlemmer mener, at protokollens indhold er urigtigt.
 Medlemmerne har som tidligere mulighed for at få særstandpunkter kort  

 tilført beslutningsprotokollen, jf. lovens § 25, 3.-4. pkt.
 En udskrift af beslutningsprotokollen skal med de begrænsninger, der  

 følger af lovgivningens regler om tavshedspligt, så vidt muligt være fremlagt  

 et eller flere steder i menighedsrådskredsen, jf. lovens § 22, stk. 4.  

 Indholdet af udskriften af beslutningsprotokollen er alene begrænset af  

 reglerne om tavshedspligt, og det forhold, at en beslutning er truffet for  

 lukkede døre, kan derfor ikke i sig selv begrunde, at beslutningen udelades  

 af udskriften.
 Aktindsigt efter offentlighedsloven og forvaltningsloven omfatter også  

 adgang til at blive bekendt med indførelser i beslutningsprotokollen af  

 beslutninger vedrørende en sag, hvorimod der ikke er adgang til at foretage  

 en almindelig gennemgang af beslutningsprotokollen.
 Derimod omfatter retten til aktindsigt efter offentligheds- og  

 forvaltningsloven som hovedregel ikke adgang til at blive gjort bekendt med  

 referater af menighedsrådets møder, idet der her vil være tale om interne  

 arbejdsdokumenter.
 Begrænsninger i præsternes stemmeret, jf. lovens § 27, stk. 2-4.
 Præster, der er fødte medlemmer af et menighedsråd, har som udgangspunkt  

 tale-, forslags- og stemmeret, men kan som de valgte medlemmer rammes af  

 reglen om inhabilitet i relation til en konkret sags behandling, jf. lovens §  

 26. Herudover er præsten generelt inhabil i forbindelse med menighedsrådets  

 behandling af sager, der vedrører præsteboliger eller en anden præst i  

 pastoratet, jf. lovens § 27, stk. 1.
Inhabilitet betyder, at præsten hverken kan deltage i forhandlingen eller  

 afstemningen om sagen, og at vedkommende skal forlade mødelokalet, mens sagen  

 behandles.
Præsten skal dog forinden have lejlighed til at fremføre sine  

 synspunkter og bidrage med oplysninger, der har betydning for det  

 beslutningsgrundlag, som de øvrige medlemmers forhandling og afstemning  

 baseres på.
 Disse regler om inhabilitet er ikke nye, men svarer til den retstilstand,  

 der idag er gældende for fødte medlemmer af menighedsrådene.
Præsten er som noget nyt i en række konkrete tilfælde blevet frataget  

 stemmeretten.
Fratagelsen af stemmeretten betyder alene, at præsten ikke kan  

 deltage i afstemningen, hvorimod vedkommende godt kan deltage i sagens  

 behandling - herunder udnytte tale- og forslagsretten - ligesom vedkommende  

 ikke skal forlade mødelokalet under afstemningen.
Efter bestemmelsen i lovens § 27, stk. 2, kan præsten således ikke deltage  

 i afstemningen i sager, der er omfattet af bestemmelsen i lovens § 38. Efter  

 bestemmelsen i lovens § 38 skal præsten blandt andet have menighedsrådets  

 samtykke til at anvende en anden autoriseret liturgi end den tidligere  

 anvendte.
Bestemmelsen i lovens § 38 betyder, at menighedsrådet og præsten  

 skal være enige om, hvilket ændres liturgi der skal anvendes i fremtiden.
Da  

 præsten således i de i lovens § 38 nævnte sager altid har mulighed for at  

 sige fra, er det ikke hensigtsmæssigt, at vedkommende også skal have  

 indflydelse i form af stemmeret i forbindelse med menighedsrådets beslutning.
 Præsten kan heller ikke deltage i afstemningen i sager vedrørende  

 opførelse af kirker og nedbrydning af kirker, jf. lovens § 27, stk. 3, eller  

 i afstemningen om indstillingen i sager om sogneinddeling, herunder  

 oprettelse af nye sogne og kirkedistrikter, og pastoratsinddelingen, jf.  

 lovens § 27, stk. 4. Baggrunden for disse to undtagelser er, at det er  

 hensigtsmæssigt, at præsten ikke i disse sager, der berører præstens  

 arbejdsområde og ofte har vidtrækkende økonomiske konsekvenser, skal kunne  

 forrykke det flertal i menighedsrådet, der er fremgået af det seneste valg.
 12. Formandens pligter og beføjelser, jf. lovens  

 kapitel 5.
Lovens kapitel 5 indeholder bestemmelser om formandens og næstformandens  

 beføjelser.
Nogle af bestemmelserne er nye, mens nogle er identiske med  

 bestemmelsen i den tidligere menighedsrådslov § 7, stk. 4.
 Ifølge lovens §29, stk. 1, skal formanden forberede menighedsrådets møder.  

 Dette indebærer blandt andet, at formanden inden menighedsrådets møder i  

 videst muligt omfang skal give medlemmerne samt de i lovens § 2, stk. 2,  

 nævnte præster og den i lovens § 3 nævnte repræsentant for  

 kirkefunktionærerne underretning om, hvilke sager der vil komme til  

 behandling på mødet, ligesom formanden så vidt muligt skal sørge for, at det  

 fornødne materiale til sagernes bedømmelse tilsendes de pågældende i god tid  

 før mødet, jf. lovens § 29, stk. 2.
 Formanden er forpligtet til at optage alle indkomne forslag på dagsordenen  

 til førstkommende ordinære møde, idet der dog i forretningsordenen, jf. bilag  

 1, kan være fastsat en frist for indgivelse af forslag til formanden.
Formanden kan ikke afvise at optage en sag på dagsordenen under henvisning  

 til, at den ikke vedrører et folkekirkeligt anliggende eller under henvisning  

 til, at der bør tilvejebringes yderligere oplysninger.
Disse spørgsmål  

 afgøres af menighedsrådet, når det ved mødets begyndelse tager stilling til  

 formandens dagsorden.
Efter lovens § 30, stk. 2, har formanden en lovbestemt kompetence til at  

 afgøre sager på menighedsrådets vegne.
Formanden må, i forbindelse med  

 afgørelsen af sager der ikke tåler opsættelse, overveje, hvordan  

 menighedsrådets flertal mest sandsynligt ville have afgjort sagen.
Formanden  

 må i givet fald træffe sin afgørelse i overensstemmelse hermed.
Formanden kan endvidere afgøre sager, der ikke giver anledning til tvivl,  

 jf. lovens § 30, stk. 2. Kravet om, at sagen ikke giver anledning til tvivl,  

 er kun opfyldt, hvis formanden anser sagen for utvivlsom og tillige skønner,  

 at også alle de øvrige medlemmer vil anse sagen for utvivlsom.
Det er således  

 hverken tilstrækkeligt, at formanden ikke selv er i tvivl om, hvordan sagen  

 bør løses, eller at der uden tvivl er flertal i menighedsrådet for en bestemt  

 løsning.
Det er i første omgang formanden, som må afgøre, om lovens betingelser er  

 opfyldt, men formanden har pligt til efterfølgende at orientere  

 menighedsrådet om de af formanden trufne afgørelser.
Menighedsrådet vil i  

 denne forbindelse kunne drøfte og eventuelt kritisere, at formanden har anset  

 sig for beføjet til at træffe afgørelse på menighedsrådets vegne, men  

 menighedsrådet kan ikke foretage generelle indskrænkninger i formandens  

 kompetence efter § 30, stk. 2. Dette udelukker dog ikke, at menighedsrådet  

 for så vidt angår formandens udøvelse af kompetence til at afgøre sager, der  

 ikke giver anledning til tvivl, kan foreskrive, at enkelte sager eller  

 sagstyper altid skal forelægges menighedsrådet til afgørelse.
Bestemmelsen i § 32 er ny og er indsat som en præcisering af, at  

 næstformanden, når denne fungerer som formand, indtræder i alle formandens  

 rettigheder og pligter.
Såfremt formanden fritages for hvervet, jf. lovens §  

 8, stk. 5, dør eller udtræder af menighedsrådet, skal der foretages nyt valg  

 af formand, jf. lovens § 8, stk. 6, og næstformanden overtager altså ikke i  

 disse tilfælde automatisk formandsposten.
Bestemmelsen i § 33 giver hjemmel til, at menighedsrådet kan beslutte at  

 tillægge formanden honorar, såfremt formanden er valgt blandt de valgte  

 medlemmer.
Såfremt menighedsrådet træffer beslutning om ydelse af honorar til  

 formanden, er den pågældende forpligtet til at modtage honoraret.
 13. Orientering om rådets virksomhed i det forløbne år  

 og om den planlagte virksomhed i det kommende år, jf. lovens § 34, stk. 4.
Med bestemmelsen i lovens § 34, stk. 4, er menighedsrådet blevet  

 forpligtet til i forbindelse med den endelige behandling af de kirkelige  

 kassers årlige budget at aflægge beretning om rådets virksomhed i det  

 forløbne år samt til at orientere om den planlagte virksomhed i det kommende  

 år.
Denne beretning/orientering om menighedsrådets arbejde skal ikke være en  

 detaljeret gennemgang af alle sager, der har været behandlet i det forløbne  

 år eller forventes at opstå i det kommende år.
Deriomod skal der alene  

 redegøres for større og mere væsentlige projekter.
 14. Medarbejdermøder, jf. lovens § 36.
 I lovens § 36 er indsat en bestemmelse, hvorefter kirkeministeren  

 fastsætter nærmere regler om afholdelse af medarbejdermøder.
 Siden 1983 har der i et cirkulære været fastsat regler om, at der i  

 særligt store sogne (sogne med over 5.000 beboere) skulle afholdes et  

 medarbejdermøde årligt.
 Den nye bestemmelse i lovens § 36 er indsat for at give hjemmel til, at  

 kirkeministeren kan udstede mere vidtgående regler om medarbejdermøder ved  

 folkekirkens kirker og kirkegårde og herigennem styrke samarbejdet mellem  

 menighedsråd og kirkefunktionærer og mellem medarbejderne ved kirken  

 indbyrdes.
 Kirkeministeren vil inden den 1. januar 1995 udarbejde en bekendtgørelse,  

 der vil indeholde nye regler om medarbejdermøder.
 15. Sanktionsbestemmelser, jf. lovens §§ 46-48.
Af retssikkerhedshensyn bør det klart fremgå af lovgivningen, hvilke  

 konsekvenser ulovligheder m.v., der begåes af medlemmer af menighedsrådet,  

 kan få.
Bestemmelsen i § 37 i den gældende menighedsrådslov, jf.  

 lovbekendtgørelse nr. 587 af 25. juni 1992, er formuleret i helt generelle  

 vendinger og opfylder derfor ikke dette krav.
 Med bestemmelsen i lovens § 46 er der skabt udtrykkelig hjemmel til at  

 sætte ulovlige beslutninger ud af kraft, pålægge medlemmerne tvangsbøder ved  

 ulovlige undladelser samt til at anlægge erstatningssøgsmål - herunder at  

 frafalde sagsanlægget mod, at det pågældende medlem indbetaler et nærmere  

 angivet beløb til kirkekassen.
Et medlem kan ikke unddrage sig de ovenfor nævnte sanktioner ved at  

 undlade at stemme, uanset af det afgivne votum »stemmer ikke« er  

 uden indflydelse på resultatet.
Medlemmet har efter lovens § 46, stk. 5,  

 pligt til at stemme for et forslag til en beslutning, som medlemmet ved eller  

 bør vide, at menighedsrådet har pligt til at træffe.
Er der derimod tale om  

 et forslag til en beslutning, som medlemmet ved eller bør vide er ulovlig,  

 har medlemmet pligt til at stemme mod beslutningen.
 16. Forskellige ændringer af overvejende redaktionel  

 karakter med henblik på tydeliggørelse af lovteksten.
 Loven indeholder herudover en række ændringer, der dels består i  

 omformuleringer, dels i at bestemmelser på grund af lovens ændrede systematik  

 er placeret et andet sted i loven end tidligere.
 Specielt kan nævnes bestemmelsen i lovens §§ 8-9, hvor der er foretaget en  

 præcisering af reglerne om formands- og næstformandsvalg således, at det  

 tydeligt fremgår, at valget dels foretages på det konstituerende møde og dels  

 ved hvert kirkeårs begyndelse.
Reglerne om indkaldelse af stedfortrædere er indsat i lovens § 13. Efter  

 bestemmelsen i § 13, stk. 2, skal formanden, når han får kendskab til, at et  

 medlem vil være forhindret i at varetage sit hverv i en periode af mindst to  

 måneders varighed, indkalde stedfortræderen.
Bestemmelsen er ikke en  

 almindelig hjemmel til at meddele orlov til menighedsrådsmedlemmer.
Der skal  

 være tale om en absolut og varig forhindring, der forventes at strække sig  

 over en periode på mindst to måneder, og som kan henføres til en lovlig  

 forfaldsgrund som f.eks. sygdom, barnefødsel eller adoption.
 Til det konstituerende møde, til den endelige behandling af de kirkelige  

 kassers årlige budget og regnskab samt til det årlige møde, hvor valg af  

 formand og næstformand finder sted, skal stedfortræderen indkaldes, hvis et  

 medlem har forfald, jf. lovens § 13, stk. 4. Da indkaldelse af  

 stedfortræderen til disse enkeltstående møder er obligatorisk, kan det  

 fraværende medlem - eller dennes gruppe - ikke modsætte sig indkaldelsen.
Efter § 13, stk.5, er der adgang til efter begæring at indkalde  

 stedfortræderen for et medlem, der forventes at blive erklæret for inhabilt.  

 I det tilfælde hvor et medlem er fraværende, opstår der ikke spørgsmål om,  

 hvorvidt den pågældende skal erklæres for inhabil.
En eventuel inhabilitet  

 hos et fraværende medlem kan således ikke berettige til indkaldelse af  

 stedfortræder til behandling af det pågældende dagsordenspunkt.
Indkaldelse af stedfortrædere vil være afhængigt af, at formanden er  

 bekendt med medlemmets forfald.
Hvervet som menighedsrådsmedlem indebærer, at  

 det pågældende medlem har mødepligt, og som følge heraf vil medlemmet være  

 forpligtet til at give formanden underretning om manglende deltagelse i  

 menighedsrådets møde.
 Bestemmelsen i § 24, stk. 2, har følgende ordlyd: »Afstemning sker  

 således, at det klart fremgår, hvorledes det enkelte medlem stemmer, jf. dog  

 §§ 8 og 9.« Bestemmelsen medfører ingen ændring i forhold til den  

 nuværende retstilstand, idet muligheden for at placere et retligt ansvar  

 efter reglerne i den gældende menighedsrådslov § 37, jf. lovbekendtgørelse  

 nr. 587 af 25. juni 1992, medfører, at det er nødvendigt at kunne konstatere,  

 hvorledes det enkelte medlem har stemt.
 P.M.V.
 E.B.
Carsten Dalsgaard Jørgensen Kontorchef Bilag 1.
Udkast til normalforretningsorden for menighedsråd Menighedsrådets møder § 1.  Menighedsrådets møder er offentlige.  

 Menighedsrådet kan dog bestemme, at en sag skal behandles for lukkede døre,  

 jf. lov om menighedsråd § 23, stk. 1.
 Stk.2.  Følgende sager skal, medmindre menighedsrådet i  

 det enkelte tilfælde træffer anden bestemmelse, behandles for lukkede døre:
 1. Sager, hvis afgørelse forudsætter en bedømmelse af  

 personlige forhold.
 2. Sager om køb og salg af fast ejendom.
 3. Overslag og tilbud vedrørende bygningsarbejder og  

 leverancer.
 Stk.3.  Spørgsmålet om, hvorvidt en sag giver grundlag  

 for dørlukning, forhandles for lukkede døre, hvis det bestemmes af  

 menighedsrådet eller formanden, jf. lov om menighedsråd § 23, stk. 1.
 Stk. 4.  Sager, der behandles for lukkede døre,  

 behandles så vidt muligt sidst.
 § 2.  Medlemmerne har pligt til at deltage i  

 menighedsrådets møder.
 Stk. 2.  Når et medlem er forhindret i at deltage i et  

 møde, skal dette meddeles til formanden, inden mødet afholdes.
 Stk. 3.  I beslutningsprotokollen anføres for hvert  

 enkelt møde, hvilke medlemmer der har været fraværende.
Udsendelse af dagsorden og fremlæggelse af sagsfortegnelse §3. Hvis et medlem, en af de i lov om menighedsråd § 2, stk. 2, nævnte  

 præster eller den af kirkefunktionærerne valgte repræsentant, jf. lov om  

 menighedsråd § 3, senest 8 dage forud for et ordinært møde har indgivet  

 skriftlig anmodning om behandling af en sag, sætter formanden denne sag på  

 dagsordenen for førstkommende møde.
 Stk. 2.  Formanden foranlediger, at der senest 4  

 hverdage inden et ordinært mødes afholdelse tilsendes hvert af  

 menighedsrådets medlemmer samt de i lov om menighedsråd § 2, stk. 2, nævnte  

 præster og den af kirkefunktionærerne valgte repræsentant, jf. lov om  

 menighedsråd § 3, en dagsorden.
Stk. 3.  Når en sag er optaget på dagsordenen for et  

 ordinært møde, skal det fornødne materiale til sagens bedømmelse - medmindre  

 det forinden er tilsendt de i stk. 2 nævnte personer - være tilgængeligt på  

 kordegnekontoret/hos formanden i mindst 3 hverdage inden mødet.
En  

 fortegnelse over sagerne skal samtidig være fremlagt.
Stk. 4.  En sag, der ikke er optaget på dagsordenen,kan  

 kun behandles og afgøres på mødet, hvis alle medlemmer er til stede og  

 enstemmigt vedtager det.
Sagen kan dog behandles, hvis den ikke tåler  

 udsættelse, eller det er åbenbart, at der umiddelbart kan tages stilling til  

 den.
 Stk. 5.  Ved indkaldelse til ekstraordinært møde giver  

 formanden i videst muligt omfang medlemmerne og de i lov om menighedsråd § 2,  

 stk. 2, og § 3 nævnte personer underretning om de sager, der skal behandles  

 på mødet.
Beslutningsdygtighed, mødeledelse og sagernes forelæggelse § 4.  Menighedsrådets beslutninger træffes i møder.
 Stk. 2.  Menighedsrådet er beslutningsdygtigt, når  

 mindst halvdelen af medlemmerne er til stede.
Stk. 3.  Formanden og i hans forfald næstformanden leder  

 menighedsrådets møder.
Formanden træffer bestemmelse i alle spørgsmål  

 vedrørende forhandlingernes ledelse og iagttagelse af god orden under mødet.  

 Endvidere formulerer formanden de punkter, om hvilke der skal stemmes.
Stk. 4.  Enhver, der ønsker ordet, skal henvende sig til  

 formanden, der giver ordet til de pågældende i den orden, hvori de har  

 begæret det.
Hvis flere begærer ordet på een gang, bestemmer formanden den  

 orden, hvori de får adgang til at tale.
Talerne må ikke afbrydes af andre end  

 formanden.
Stk.5.  Ethvert medlem og de i lov om menighedsråd § 2,  

 stk. 2, og § 3 nævnte personer skal efterkomme formandens afgørelser angående  

 overholdelsen af den fornødne orden.
Formanden kan dog lade spørgsmål, der  

 henhører under formandens afgørelse, afgøre af menighedsrådet.
 § 5.  Sagerne behandles i mødet i den rækkefølge, som  

 formanden bestemmer, og formanden kan herved fravige den i dagsordenen  

 angivne rækkefølge.
 Stk. 2.  Ethvert medlem og de i lov om menighedsråd § 2,  

 stk. 2, og § 3 nævnte personer kan ved mødets begyndelse begære ordet til  

 dagsordenen, herunder med henblik på spørgsmålet om sagers overflytning fra  

 behandling for lukkede døre til behandling for åbne døre og omvendt.
 § 6.  Hvis menighedsrådet finder, at en sag bør  

 overvejes i et særligt udvalg, forinden sagen afgøres af menighedsrådet,  

 nedsættes et sådant udvalg med det antal medlemmer, som menighedsrådet  

 fastsætter i det enkelte tilfælde.
Stk. 2.  Udvalget skal afgive en skriftlig indberetning  

 til formanden for menighedsrådet.
Menighedsrådets formand skal underrette  

 menighedsrådets medlemmer og de i lov om menighedsråd § 2, stk. 2, og § 3  

 nævnte personer om indberetningen enten ved at fremsende indberetningen til  

 disse eller ved at give dem meddelse om, hvor indberetningen er fremlagt.
Medlemmernes deltagelse i forhandlinger og afstemning § 7.  Menighedsrådet træffer beslutning om, hvorvidt  

 et medlem har en sådan interesse i en sag, at medlemmet er udelukket fra at  

 deltage i menighedsrådets forhandling og afstemning om sagen.
 Stk. 2.  Såfremt et medlem erklæres for inhabilt, skal  

 vedkommende forlade mødelokalet under forhandlingen og afstemningen om sagen.  

 Medlemmet er derimod ikke afskåret fra at deltage i menighedsrådets  

 forhandling og afstemning om, hvorvidt der foreligger inhabilitet.
 Stk. 3.  Et medlem skal underrette menighedsrådet, hvis  

 der foreligger forhold, der kan give anledning til tvivl om medlemmets  

 habilitet.
 § 8.  Præster kan ikke deltage i forhandling og  

 afstemning i sager vedrørende præsteboliger og i sager, der vedrører en anden  

 præst i pastoratet.
 Stk. 2.  Præster kan ikke deltage i afstemningen:
 1. I sager, der er omfattet af bestemmelsen i lov om  

 menighedsråd § 38.
 2. I sager, der vedrører opførelse af kirker og  

 nedbrydning af kirker.
 3. Om indstillingen i sager om sogneinddeling,  

 herunder oprettelse af nye sogne og kirkedistrikter, og pastoratsinddelingen.
 Stk. 3.  En kirkefunktionær, der er medlem af  

 menighedsrådet i den menighedsrådskreds, hvor den pågældende er ansat, kan  

 ikke deltage i forhandling og afstemning i sager om ansættelse af  

 kirkefunktionærer og i sager, der angår andre funktionærer ved kirken og  

 kirkegården.
 Stk. 4.  Repræsentanten for kirkefunktionærerne, jf. lov  

 om menighedsråd § 3, kan ikke deltage i forhandlingen i de i stk. 3 nævnte  

 sager.
Stk. 5.  Under forhandlingen og afstemningen i de i stk.  

 1 og stk. 3-4 nævnte sager skal den inhabile forlade mødelokalet.
Vedkommende  

 skal dog forinden gives lejlighed til at fremføre sine synspunkter og bidrage  

 med faktiske oplysninger.
 § 9.  Menighedsrådets medlemmer kan ikke afgive stemme  

 ved fuldmagt, men alene ved deltagelse i rådets møder.
Afstemninger § 10.  Valg af formand og næstformand sker ved  

 hemmelig afstemning.
 Stk. 2.  Afstemninger i øvrigt sker ved, at medlemmerne  

 rejser sig fra deres pladser eller ved håndsoprækning.
Stk. 3.  Skønner formanden, at en sags udfald er så  

 utvivlsom, at afstemning vil være overflødig, udtaler formanden dette med  

 angivelse af sin opfattelse med hensyn til sagens afgørelse.
Dersom intet  

 medlem herefter forlanger afstemning, kan formanden erklære sagen for afgjort  

 i overensstemmelse med den angivne opfattelse.
Stk. 4.  Til beslutning kræves almindeligt  

 stemmeflertal.
I tilfælde af stemmelighed bortfalder forslaget.
Ved  

 pligtmæssige afgørelser foretages i tilfælde af stemmelighed fornyet  

 afstemning.
I tilfælde af fortsat stemmelighed foretages lodtrækning.
 Stk. 5.  Ændrings- og underændringsforslag kan  

 fremsættes, så længe afstemningen ikke er påbegyndt.
 § 11.  Ved valg af formand og næstformand samt ved  

 valg til enkeltmandsposter anvendes bundet flertalsvalg.
Stk. 2.  Ved denne valgmåde er den kandidat valgt, som  

 opnår stemmer fra et flertal af de tilstedeværende medlemmer.
Opnås et sådant  

 flertal ikke ved 1. afstemning, foretages en ny afstemning.
Ved 2. afstemning  

 er en kandidat valgt, hvis den pågældende opnår stemmer fra et flertal af de  

 tilstedeværende medlemmer, eller hvis der kun afgives stemmer på den  

 pågældende.
Bringer 2. afstemning heller ikke nogen afgørelse, foretages  

 bundet valg mellem de to, der ved 2. afstemning har fået flest stemmer,  

 således at det ved stemmelighed afgøres ved lodtrækning, på hvilke to der ved  

 det budne valg (3. afstemning) skal stemmes.
Står stemmerne lige ved 3.  

 afstemning, træffes afgørelsen ved lodtrækning.
 § 12.  Ved valg af to eller flere medlemmer til udvalg  

 m.v. skal forholdstalsvalgmåden anvendes, hvis dette kræves af noget medlem  

 af rådet.
Stk. 2.  Forholdstalsvalg foretages på grundlag af  

 d'Hondts metode efter følgende regler: Menighedsrådets medlemmer deles i de  

 grupper, hvori medlemmerne har anmeldt for formanden at ville stemme sammen  

 ved det pågældende valg.
Hver gruppes medlemstal deles med 1, 2, 3 o.s.v.
De  

 herefter fremkomne kvotienter angiver den rækkefølge, i hvilken de enkelte  

 grupper kan vælge deres repræsentanter.
Er to eller flere kvotienter lige  

 store, afgøres rækkefølgen ved lodtrækning.
Når det antal repræsentanter, der  

 tilkommer de enkelte grupper, er bestemt, skal grupperne straks meddele  

 formanden, hvilke personer der udpeges til de dem tilfaldne pladser.
Giver en  

 gruppe afkald på sin ret til at få en eller flere repræsentanter, fordeles de  

 ledigblivne pladser mellem de andre grupper på den foran angivne måde.
 Stk. 3.  Gruppedelingen gælder alene det pågædende valg.
Menighedsrådets beslutningsprotokol § 13.  I beslutningsprotokollen indføres de af  

 menighedsrådet trufne beslutninger.
 Stk. 2.  Ethvert medlem kan forlange sit særstandpunkt  

 kort tilført beslutningsprotokollen og kræve, at de myndigheder, som  

 underrettes om vedkommende menighedsrådsbeslutning, samtidig gøres bekendt  

 med indholdet af den nævnte tilføjelse.
 Stk. 3.  Ved slutningen af mødet oplæses  

 beslutningsprotokollen, som derpå underskrives af samtlige medlemmer, der har  

 deltaget i mødet.
 Stk. 4.  Medlemmerne kan ikke under henvisning til deres  

 stemmeafgivning eller af andre grunde vægre sig ved at underskrive  

 protokollen.
Ændringer i forretningsordenen § 14.  Denne forretningsorden træder i kraft den Stk 2.  Ændringer i og tillæg til forretningsordenen  

 skal behandles i to ordinære meningshedsrådsmøder.
 Stk. 3.  Der udleveres et eksemplar af  

 forretningsordenen til hvert medlem af menighedsrådet samt til de personer,  

 der er nævnt i lov om menighedsråd § 2, stk. 2, og § 3.
 Vedtaget på menighedsrådets møde den:
 Formand:
