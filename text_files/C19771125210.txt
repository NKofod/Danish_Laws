 Adoptionsnævnet har behandlet spørgsmålet om, hvorvidt adoptionssøgende,  

 der er godkendt som adoptivforældre, kan gøre krav på udlevering af  

 socialrapporten i deres sag.
Spørgsmålet har foreligget i en konkret sag, hvor adoptionssamrådet havde  

 nægtet at udlevere afskrift eller fotokopi af socialrapporten til ansøgerne,  

 der havde oplyst, at de ønskede på egen hånd at skaffe sig kontakt med en  

 udenlandsk institution, hvorfra de ville kunne få anvist et barn til  

 adoption.
Samrådets afgørelse blev indbragt for nævnet.
Nævnet er bekendt med, at spørgsmålet er blevet aktualiseret i den senere  

 tid, og at det er gjort gældende, at offentlighedslovens regler om  

 partsindsigt giver godkendte ansøgere et retskrav på udlevering af  

 socialrapporterne eller kopier deraf.
Man har derfor fundet det rigtigt at  

 orientere om adoptionsnævnets overvejelser om spørgsmålet:
1. Danske myndigheder kan selvsagt ikke have  

 indvendinger imod, at adoptionssøgende, der er godkendt som adoptivforældre,  

 får anvist et udenlandsk barn til adoption.
Det må imidlertid forudsættes, at  

 anvisning først finder sted, når man har sikkerhed for, at barn ikke bringes  

 til landet med henblik på adoption, før spørgsmålet om anvisningens  

 godkendelse har været forelagt de danske myndigheder, og disse har godkendt  

 anvisningen, og indrejse- og opholdstilladelse er meddelt, jfr.  

 bemærkningerne side 13 i betænkning nr. 775 om godkendelse som  

 adoptivforældre.
2. Udlevering af socialrapporten til de  

 adoptionssøgende skaber en risiko for, at de danske regler om børns indrejse  

 til landet med henblik på adoption tilsidesættes.
Dette gælder også, selvom  

 ansøgerne erklærer sig indforstået med at overholde reglerne.
 Udleveres socialrapporterne til godkendte adoptionssøgende, vil  

 rapporterne kunne benyttes overfor udenlandske institutioner eller  

 myndigheder til at få anvist barn, der enten ikke burde godkendes til  

 adoption, eller som ikke burde godkendes til adoption hos ansøgerne.
 3. En sådan situation må undgås navnlig af hensyn til  

 de børn, der eventuelt bringes til landet i strid med de danske regler, men  

 også af hensyn til det offentliges interesse i, at reglerne i gældende  

 lovgivning overholdes.
 Der henvises til tilsvarende betragtninger i adoptionslovskommentaren side  

 316-17 samt side 333 om de tidligere kendte »foreløbige«  

 plejetilladelser.
 4. På denne baggrund er det adoptionsnævnets  

 opfattese, at socialrapporterne ikke bør udleveres til de adoptionssøgende.  

 Denne opfattelse har klar støtte i offentlighedslovens § 10, stk. 1, 2. pkt.,  

 hvorefter reglerne om parternes adgang til at blive gjort bekendt med sagens  

 dokumenter ikke gælder, »hvis partens interesse i at kunne benytte  

 kendskab til sagens dokumenter til varetagelse af sit tarv findes at burde  

 vige for afgørende hensyn til offentlige eller private interesser.'Dette  

 hovedsynspunkt må så meget des mere kunne begrunde undtagelse fra hovedreglen  

 i offentlighedslovens § 10, stk. 4, om partens adgang til at få afskrift  

 eller fotokopi af sagens dokumenter.
 Hvis konkrete omstændigheder i enkelte sager efter samrådets opfattelse  

 kan begrunde fravigelse fra den nævnte regel, vil samrådet kunne forelægge  

 spørgsmålet for adoptionsnævnet.
 5. Dette er ikke til hinder for, at der gives  

 adoptionssøgende adgang til at gennemse sagens dokumenter på stedet, hvis de  

 ønsker det.
6. Adoptionsnævnet har endvidere intet imod, at der  

 ydes ansøgere, der har kontakt med en myndighed eller institution, der i  

 udlandet driver lovlig virksomhed med anvisning af børn til adoption i  

 Danmark, bistand til at få anvist barn, hvis ansøgerne ønsker udenlandsk barn  

 hjemtaget uden bistand af autoriseret dansk adoptionsformidlende  

 organisation.
Det må dog være en betingelse, at det drejer sig om en  

 myndighed eller institution, hvis virksomhed er lovlig i hjemlandet, og som  

 ikke har aftale om samarbejde med Adoption Center, Danadopt eller Terre des  

 Hommes.
Det må yderligere forlanges, at den udenlandske forbindelse afgiver  

 erklæring om, at man er indforstået med direkte til vedkommende socialcenter  

 at sende oplysninger til brug for samrådets beslutning om, hvorvidt  

 anbringelse af barnet hos ansøgerne kan godkendes, og med at barn ikke vil  

 blive anvist til adoption i Danmark, før danske myndigheder har godkendt  

 anbringelsen.
 7. Adoptionsnævnet vil i tvivlstilfælde kunne oplyse,  

 om den udenlandske forbindelse opfylder de førstnævnte betingelser.
8. Hvis betingelserne er opfyldt, vil det kunne  

 tilbydes ansøgerne, at de fornødne dokumenter ved socialcentrets  

 foranstaltning, men for ansøgernes regning, bliver oversat og senere  

 fremsendt direkte til den udenlandske mellemmand eller institution, efter at  

 erklæringen fra denne er kommet samrådet i hænde.
Afslår ansøgerne tilbuddet,  

 bør udlevering af afskrift eller fotokopi nægtes.
Der vedlægges til orientering en standardskrivelse til ansøgerne (med  

 engelsk oversættelse), der eventuelt vil kunne benyttes i forbindelse med  

 tilvejebringelse af de omtalte erklæringer fra udenlandske mellemmænd eller  

 institutioner. (*1) Man skal samtidig anmode om, at det fremtidig i skrivelser om godkendelse  

 som adoptivforældre udtrykkelig bemærkes, at godkendelsen ikke giver  

 ansøgerne ret til at hjemtage barn, således at det undgås, at  

 godkendelsesskrivelsen benyttes som grundlag for hjemtagelse af udenlandsk  

 barn i strid med de danske regler herom.
 p.n.v.
Hornslet Samtlige adoptionssamråd.
