Skriftlig fremsættelse (31. marts 2020) Forsvarsministeren (Trine Bramsen):
 Herved tillader jeg mig for Folketinget at fremsætte:
Forslag til lov om udbygning og drift af Flyvestation Skrydstrup (Lovforslag nr.
L 166) Lovforslaget er en opfølgning på aftalen om anskaffelsen af 27 nye F-35-kampfly mellem den daværende regering (Venstre), Socialdemokratiet, Dansk Folkeparti, Liberal Alliance og Radikale Venstre fra juni 2016. Det Konservative Folkeparti tilsluttede sig den politiske aftale i forbindelse med partiets indtræden i VLAK-regeringen den 28. november 2016.
Anskaffelsen af de nye F-35-kampfly er væsentlig for at opretholde Danmarks nuværende operative kampflykapacitet, og anskaffelsen sikrer, at Forsvaret fortsat vil kunne foretage suverænitetshævdelse.
Derudover sikrer anskaffelsen, at Danmark også fremover vil kunne deltage i internationale operationer og dermed leve op til de forpligtelser, som Danmark har påtaget sig som medlem af NATO.
Ultimativt vil kampflykapaciteten således skulle bidrage til NATOs kollektive forsvar af dansk og allieret territorium.
 Med lovforslaget skabes rammerne for udbygningen og drift af Flyvestation Skrydstrup, således at Danmarks nye kampfly kan operere fra flyvestationen, når de første fly ankommer til Danmark i 2023.
Lovforslaget har for det første til formål at skabe den bevillingsmæssige hjemmel til et anlægsprojekt i form af udbygning af Flyvestation Skrydstrup.
Med vedtagelsen af lovforslaget vil forsvarsministeren således blive bemyndiget til at udbygge flyvestationen.
 For det andet har lovforslaget til formål at sikre, at projektet kan realiseres inden for den planlagte tidsmæssige ramme, således at F-35-faciliteterne er klar til ibrugtagning, når de første F-35-kampfly ankommer til Danmark i 2023. Lovforslaget indebærer derfor, at der på en række punkter vil ske fravigelse af regler i den almindelige plan-, bygge-, natur- og miljølovgivning.
For det tredje har lovforslaget til formål at regulere støjforhold for Flyvestation Skrydstrup, således at der tages højde for, at de gennemførte støjberegninger viser, at støjen ved kampflyenes anvendelse af flyvestationen ikke vil kunne holdes inden for Miljøstyrelsens vejledende støjgrænser eller den nuværende miljøgodkendelse for flyvestationen.
Med lovforslaget fastsættes de fremtidige rammer for flystøj og terminalstøj fra Forsvarets aktiviteter på Flyvestation Skrydstrup.
Regeringen (Socialdemokratiet), Venstre, Dansk Folkeparti, Radikale Venstre, Det Konservative Folkeparti og Liberal Alliance indgik den 15. november 2019 aftale om en kompensationsmodel for flystøjen fra F-35-kampflyene.
Modellen omfatter støjkompensation for mere end 1.600 boliger i området omkring Flyvestation Skrydstrup.
Beboerne vil kunne vælge mellem dækning af omkostninger til støjisolering eller udbetaling af et fast beløb.
Endvidere får beboerne i det mest støjbelastede område et tilbud om, at staten opkøber deres boliger med tilhørende grunde.
 Lovforslaget indebærer for det fjerde, at denne kompensationsmodel bliver udmøntet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
