Fremsat den 30. marts 2016 af energi-, forsynings- og klimaministeren (Lars Christian Lilleholt) Forslag til Lov om ændring af lov om statstilskud til elintensive virksomheder (Udvidelse af tilskudskredsen for målrettet PSO-tilskud) § 1 I lov nr. 574 af 4. maj 2015 om statstilskud til elintensive virksomheder foretages følgende ændringer:
 1. I § 1, stk. 1, nr. 2, indsættes efter »virksomheden har produktionsenheder med hovedaktiviteter, der er omfattet af de NACE-koder, der er nævnt i bilag 3 i Europa-Kommissionens retningslinjer for statsstøtte til miljøbeskyttelse og energi 2014-2020, «:» eller virksomheden har produktionsenheder med hovedaktiviteter med en elektricitetsintensitet på mindst 20 pct., der tilhører en sektor med en handelsintensitet på mindst 4 pct. på EU-plan,«.
 2. I § 1 indsættes som stk. 4:
»Stk. 4. Ved beregningen af elektricitetsintensiteten efter stk. 1, nr. 2, anvendes standardeffektivitetsbenchmarks for elforbruget for industrien, når der foreligger sådanne.« 3. I § 3 indsættes som stk. 4:
»Stk. 4. Energi-, forsynings- og klimaministeren kan fastsætte nærmere regler vedrørende elektricitets- og handelsintensitet, herunder om beregning og godkendelse af virksomhedernes dokumentation for at de opfylder elektricitets- og handelsintensitetskriterierne og regler om afgrænsning af produktionsenheden, jf. § 1, stk. 1, nr. 2.« § 2 Energi-, forsynings- og klimaministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger Indholdfortegnelse 1. Indledning Regeringen, Dansk Folkeparti, Det Konservative Folkeparti og Liberal Alliance har den 9. februar 2016 indgået en aftale om målrettede PSO-lempelser for elintensive virksomheder.
 Formålet med lovforslaget er at gennemføre en del af aftale om vækst og udvikling i hele Danmark af 9. februar 2016 og skabe det lovmæssige grundlag for at udvide kredsen af virksomheder, der kan få tilskud til delvis dækning af virksomhedens betaling til en række offentlige forpligtelser vedrørende elektricitet kaldet PSO (Public Service Obligations).
Med aftale om tilbagerulning af FSA mv. og lempelser af PSO af 14. juli 2014 besluttede den daværende regering (Socialdemokraterne og Radikale Venstre) og Venstre, Dansk Folkeparti, Socialistisk Folkeparti og Enhedslisten, at lempe særligt elintensive virksomheders PSO-betaling for el.
FSA er en forkortelse af forsyningssikkerhedsafgift.
Der blev afsat 185 mio. kr. om året fra 2015-2020 til at lempe PSO-betalingen for elintensive virksomheder.
For at sikre en hurtig statsstøtteproces, så PSO-lempelsen for elintensive virksomheder kunne træde i kraft hurtigst muligt, blev puljen i første omgang målrettet mod elintensive virksomheder, som er forhåndsgodkendt af Europa-Kommissionen.
I forbindelse med aftale om tilbagerulning af FSA mv. og lempelser af PSO blev det desuden besluttet at afsætte en reserve på 100 mio. kr. fra 2017-2020 til yderligere PSO-lempelser mv. for energiintensive virksomheder mv.
 Regeringen, Dansk Folkeparti, Det Konservative Folkeparti og Liberal Alliance har med aftale om vækst og udvikling i hele Danmark af 9. februar 2016 besluttet at ændre tilskudsordningen til elintensive virksomheder, så flere virksomheder kan få lempet PSO-betalingen fra 2016. Til dette formål er der afsat 10 mio. kr. i 2016.
 Det indgår herudover i lovforslaget, at reserven på 100 mio. kr. årligt fra 2017-2020 fra aftale om tilbagerulning af FSA mv. og lempelser af PSO (reserve til PSO-lempelser mv. til energiintensive virksomheder mv.) udmøntes til at reducere PSO-omkostningerne yderligere for alle omfattede elintensive virksomheder fra 2017.
 Tilskudsordningens hovedformål er at sikre, at de elintensive virksomheder ikke belastes af PSO-betalingen i en sådan grad, at deres konkurrenceevne svækkes mærkbart.
Lovforslaget har også til formål at fremme energieffektivisering i de elintensive virksomheder.
De tilskudsberettigede virksomheder bliver omfattet af et krav om, at den elintensive virksomhed indgår en aftale med Energistyrelsen om at gennemføre energieffektiviseringer.
 Alle elforbrugere betaler en forholdsmæssig andel af de kollektive elforsyningsvirksomheders nødvendige omkostninger til at gennemføre en række offentlige forpligtelser kaldet PSO (Public Service Obligations).
I 2015 har den gennemsnitlige betaling til PSO været 22,45 øre pr. kWh, hvoraf VE-andelen udgjorde gennemsnitligt 15,08 øre pr. kWh.
Ved VE-andelen forstås den del af PSO-tariffen, der går til støtte af elproduktion, der er baseret på vedvarende energi.
Omkostninger til PSO omfatter støtte til elproduktion baseret på vedvarende energi og anden miljøvenlig elproduktion og til støtte til forskning og udvikling, forsyningssikkerhed mv.
Betaling til PSO er indrettet som en gebyrordning.
2. Lovforslagets hovedpunkter 2.1. Udvidelse af kredsen af modtagere af målrettet PSO-tilskud 2.1.1. Gældende ret Støtte til elintensive virksomheder er omfattet af reglerne i lov om statstilskud til elintensive virksomheder.
Loven blev sat i kraft den 10. september 2015, efter at Europa-Kommissionen den 31. august 2015 havde godkendt statsstøtteordningen, jf. statsstøttesag SA. 42424 (2015/N)  Sænkede bidrag til finansiering af VE-støtte for energiintensive brugere.
Efter lovens § 1 kan der gives statstilskud til delvis dækning af virksomheders PSO-betaling til de kollektive elforsyningsvirksomheders nødvendige omkostninger ved at gennemføre offentlige forpligtelser omfattet af § 8, stk. 1, nr. 1-5, i lov om elforsyning.
Statstilskud kan gives, hvis 1) virksomheden er registreret efter momsloven, 2) virksomheden har produktionsenheder med hovedaktiviteter, der er omfattet af de NACE-koder, der er nævnt i bilag 3 i Europa-Kommissionens retningslinjer for statsstøtte til miljøbeskyttelse og energi 2014-2020, og 3) virksomheden indgår aftale med Energistyrelsen om at gennemføre energieffektiviseringer i disse produktionsenheder.
 Lovens anvendelsesområde omfatter virksomheder indenfor brancher, der er forhåndsgodkendt til støtte af Europa-Kommissionen, og som kan betegnes som elintensive virksomheder.
 Elintensive virksomheder er virksomheder med produktionsenheder, hvis hovedaktivitet er omfattet af de NACE-koder, der er nævnt i bilag 3 i Europa-Kommissionens retningslinjer for statsstøtte til miljøbeskyttelse og energi 2014-2020. Alle danske virksomheder og deres produktionsenheder er registreret med sekscifrede danske branchekoder, hvor de første fire cifre svarer til NACE-koden.
NACE er EUs statistiske klassifikation af økonomiske aktiviteter, og er en regional version af FNs klassifikation (ISIC Rev. 4). Dansk Branchekode 2007 (DB07) er den danske version af NACE Rev. 2, dvs.
DB07 er en dansk underopdeling af NACE Rev. 2. Alle tre klassifikationer er udarbejdet til statistisk brug.
Bilag 3 i Europa-Kommissionens retningslinjer, som er nævnt i lovens § 1, stk. 1, nr. 2, indeholder en liste over de firecifrede NACE-koder, der omfatter brancher, som på grund af deres elektricitetsintensitet og internationale samhandel er i en udsat konkurrencemæssig situation på grund af de omkostninger, som virksomheden afholder til finansieringen af støtte til energi fra vedvarende energikilder.
Det drejer sig aktuelt om 68 brancher.
Bilaget omfatter blandt andet fremstilling af cement, fremstilling af raffinerede mineralolie-produkter, støbning af jernprodukter og fremstilling af råjern og råstål samt jernlegeringer, fremstilling af papir og pap, fremstilling af andre organiske basiskemikalier, fremstilling af industrigasser, fremstilling af glasfiber og andre ikke-metalholdige mineralske produkter og en række øvrige produkter.
Ca. 100 elintensive virksomheder er primo 2016 omfattet af ordningen.
 I 2015 blev der ydet et tilskud på knap 90 mio. kr. til de elintensive virksomheders PSO-betaling.
 Elintensive virksomheder betaler til PSO som alle andre elforbrugere i Danmark, og husholdninger og virksomheder betaler det samme til PSO pr. kilowatt-time.
I lovens § 3 fastsættes regler for behandlingen af sager om udbetaling af tilskud, som sker på baggrund af en indsendt ansøgning.
I lovens § 3, stk. 1, er der fastsat regler om, at en ansøgning om tilskud behandles af Energistyrelsen.
Ansøgningen skal indsendes med dokumentation for, at der er indgået aftale efter § 1, stk. 1, eller en underskrevet hensigtserklæring om, at virksomheden vil indgå en sådan aftale.
Efter lovens § 3, stk. 2, meddeles tilsagn om tilskud for en nærmere fastsat periode på maksimalt 3 år.
På grundlag af tilsagnet udbetaler Energistyrelsen tilskuddet til virksomheden.
Er der ikke indgået en aftale efter § 1, stk. 1, men er ansøgningen vedlagt en underskrevet hensigtserklæring, jf. stk. 1, kan der meddeles betinget tilsagn om tilskud.
 Efter lovens § 3, stk. 3, kan energi-, forsynings- og klimaministeren fastsætte nærmere regler om ansøgningens og hensigtserklæringens indhold og regler om, hvilken dokumentation virksomheden skal tilvejebringe for at dokumentere at være berettiget til at modtage tilskud efter loven.
Bemyndigelsen er udnyttet ved bekendtgørelse nr. 1139 af 28. september 2015 om statstilskud til elintensive virksomheder 2.1.2. Ministeriets overvejelser og den foreslåede ordning Det foreslås at gennemføre delinitiativ om målrettede PSO-lempelser for elintensive virksomheder i aftale om vækst og udvikling i hele Danmark af 9. februar 2016 ved at udvide kredsen af virksomheder, der kan få støtte til deres PSO-betaling.
Anvendelsesområdet for lov om statstilskud til elintensive virksomheder ændres i overensstemmelse med aftale om vækst og udvikling i hele Danmark af 9. februar 2016. Endvidere suppleres den nugældende bemyndigelse til ministeren til at fastætte nærmere regler om betingelserne for at opnå tilskud efter loven.
 Den foreslåede ordning skal indrettes og administreres i overensstemmelse med Europa-Kommissionens retningslinjer for statsstøtte til miljøbeskyttelse og energi 2014-2020 (2014/C 200/01), som trådte i kraft den 1. juli 2014. Retningslinjerne giver i punkt 186 mulighed for at udvide kredsen af PSO-tilskudsberettigede virksomheder til at omfatte andre elintensive virksomheder end de, der er omfattet af den gældende lov om statstilskud til elintensive virksomheder.
Den udvidede ordning vil således omfatte virksomheder, der kan dokumentere, at de opfylder retningslinjernes krav til såvel handels- som elektricitetsintensitet.
Ved at udvide kredsen af tilskudsberettigede virksomheder nedsættes de omfattede virksomheders omkostninger til el og styrker dermed denne kreds af elintensive virksomheders vilkår for at konkurrere med udenlandske virksomheder.
Det vurderes, at visse elintensive virksomheder indenfor bl.a. gartnerierhvervet, fødevarefremstilling samt gummi- og plastproduktion vil kunne opnå støtte.
 Lovforslaget indebærer nærmere, at der indsættes selvstændige kriterier i lovens § 1, stk. 1, nr. 2, hvorefter virksomheden skal have produktionsenheder med hovedaktiviteter med en elektricitetsintensitet på mindst 20 pct., der tilhører en sektor med en handelsintensitet på mindst 4 pct. på EU-plan.
Den nugældende ordning indeholder ikke nærmere regler om elektricitets- og handelsintensitet, herunder om hvorledes virksomhederne skal beregne og dokumentere, at de overholder kriterierne.
Ligeledes er der behov for at kunne fastsætte regler om afgrænsning af produktionsenheden, som nævnt i § 1, stk. 1, nr. 2. Med henblik på at sikre tilskudsordningens administrative gennemførelse foreslås, at den nugældende bemyndigelse ændres således, at ministeren kan udstede nærmere regler vedrørende disse forhold.
 I forbindelse hermed forudsættes den ændrede bemyndigelsesbestemmelse udnyttet til også at fastsætte regler, der gennemfører de vilkår, som måtte følge af Europa-Kommissionens formodede statsstøttegodkendelse af den udvidede tilskudsordning.
Den gældende tilskudslovs øvrige bestemmelser vil omfatte den udvidede kreds af tilskudsberettigede virksomheder.
Eksempelvis skal disse virksomheder også indgå en aftale med Energistyrelsen om at gennemføre energieffektiviseringer i de relevante produktionsenheder ligesom statstilskuddet maksimalt må udgøre 85 pct. af den del af PSO-betalingen, der ydes til støtte af elproduktion baseret på vedvarende energi.
3. Økonomiske og administrative konsekvenser for det offentlige Lovforslaget udvider kredsen af tilskudsberettigede elintensive virksomheder.
Den eksisterende tilskudspulje på 185 mio. kr. årligt fra 2015-2020 til lempelse af de elintensive virksomheders betaling til PSO for elektricitet udvides med 10 mio. kr. i 2016. Endvidere indgår i lovforslaget, at den afsatte ramme på 100 mio. kr. årligt fra 2017-2020 fra aftale om tilbagerulning af FSA mv. og lempelser af PSO af 14. juli 2014 udmøntes til at forhøje det målrettede tilskud til PSO-betalingen i årene 2017-2020 for alle tilskudsberettigede virksomheder.
 De virksomheder, der er omfattet af den gældende tilskudsordning i lov nr. 574 af 4. maj 2015 om statstilskud til elintensive virksomheder, vil kunne få tilskud til hele virksomhedens elforbrug i 2016. De virksomheder, der er omfattet af dette lovforslag, kan ikke få tilskud til hele deres elforbrug i 2016, da tilskudsordningen tidligst vil kunne få virkning og træde i kraft et stykke ind i 2016.
Det foreslås derfor, at tilskudsordningen deles op i to puljer.
Den ene pulje består af den gældende tilskudspulje på 185 mio. kr. årligt, der reserveres til kredsen af elintensive virksomheder, som er omfattet af ordlyden i den nugældende § 1, stk. 1, nr. 2, i lov nr. 574 af 4. maj 2015 om statstilskud til elintensive virksomheder.
Den anden pulje består af en afsat pulje på 10 mio. kr. i 2016, som reserveres til den udvidede kreds af tilskudsberettigede elintensive virksomheder, som omfattes af lovforslaget.
Hvis puljerne bliver slået sammen til en pulje, vil tilskuddet pr. kilowatt-time blive det samme til alle tilskudsberettigede elintensive virksomheder.
Men den udvidede tilskudskreds ville ikke, som de allerede omfattede elintensive tilskudsberettigede virksomheder, kunne få tilskud i hele 2016. Det foreslås derfor, at øremærke puljen på 10 mio. kr. til den udvidede kreds af virksomheder.
Der er en betydelig usikkerhed forbundet med at anslå, hvor stort tilskuddet vil være per kilowatt-time.
Dette afhænger bl.a. af udsving i PSO-betalingen, antallet af virksomheder, der vil gøre brug af den nye tilskudspulje, og den konjunkturelle udvikling, der kan være afgørende for virksomhedernes produktion og dermed elforbruget.
Hertil kommer en betydelig usikkerhed med, hvornår tilskudsordningen får virkning fra.
Det tilstræbes, at tilskuddet kan udbetales med virkning tilbage fra lovens kundgørelse.
Tilskuddet kan dog tidligst udbetales, når loven er trådt i kraft, hvilket forudsætter, at Europa-Kommissionen har godkendt tilskudsordningen.
Tilskuddet kan som anført i Europa-Kommissionens retningslinjer for statsstøtte til miljøbeskyttelse og energi 2014-2020 maksimalt udgøre 85 pct. af VE-andelen af PSO-betalingen.
 Tidspunktet fra hvornår virksomheden kan få støtte og den foreslåede opdeling i to puljer forudsætter Europa-Kommissionens statsstøttegodkendelse og vil blive afklaret i forbindelse med Europa-Kommissionens statsstøttegodkendelse af tilskudsordningen.
 Såfremt lovforslaget vedtages, vil Energistyrelsen følge de deltagende virksomheders elforbrug månedligt og i en dialog med den tilskudsudbetalende myndighed, Energinet.dk, sikre, at de udbetalte tilskud ikke overstiger det afsatte beløb i tilskudspuljen, samt at de udbetalte tilskud holder sig inden for Europa-Kommissionens retningslinjer, hvor tilskudssatsen for den enkelte virksomhed maksimalt må udgøre 85 pct. af VE-andelen af PSO-betalingen.
Ved en udvidelse af modtagerkredsen skal virksomheder kunne dokumentere deres elintensitet.
Visse virksomheder kan have incitament til at omgå elintensitetskriteriet således, at deres elintensitet øges til over 20 pct.
Udvidelsen kræver således, at der opstilles tilstrækkelige værnsregler, og regler om tilsyn og kontrol med virksomhedernes elintensitet.
En konkret model herfor vil skulle analyseres nærmere.
Der må endvidere påregnes administrative byrder ved, at brancherne skal kunne dokumentere handelsintensiteten over for Europa-Kommissionen, hvis branchens NACE-kode ikke er med på bilag 5 i Europa-Kommissionens statsstøtteretningslinjer.
Den udvidede tilskudsordning har således administrative konsekvenser for Energistyrelsen og andre myndigheder, som administrerer ordningen.
Meromkostningerne i 2016 afholdes indenfor den afsatte ramme til Energistyrelsen til at administrere den gældende tilskudsordning på 5,6 mio. kr. årligt i perioden 2015-2020. I perioden 2017-2020 afsættes yderligere 3,5 mio. kr. årligt til Energistyrelsens administration af puljen, som vil kunne finansieres indenfor rammerne af den afsatte reserve på 100 mio. kr. årligt.
 Forslaget vurderes ikke at have økonomiske eller administrative konsekvenser for regioner og kommuner.
 4. Økonomiske og administrative konsekvenser for erhvervslivet m.v.
 Den udvidede kreds af tilskudsberettigede erhvervsvirksomheder får adgang til en tilskudspulje på 10 mio. kr. i 2016. I perioden 2017-2020 forhøjes den samlede tilskudspulje til alle tilskudsberettigede virksomheder med i alt 400 mio. kr.
 De omfattede virksomheder får med tilskudsordningen mulighed for at få lempet den del af deres PSO-omkostning, der går til finansiering af elektricitet fra vedvarende energi mod at indgå en aftale om energieffektivisering med Energistyrelsen.
 For den del af erhvervslivet, der gør brug af tilskudsordningen, og som derved forpligter sig til at indgå en aftale om energieffektivisering med Energistyrelsen, vil lovforslaget medføre varige energibesparelser.
 Det skønnes, at under 50 virksomheder bliver omfattet af lovforslaget.
 Det foreslås, at den afsatte tilskudspulje på 10 mio. kr. i 2016 øremærkes til de nytilkomne el- og handelsintensive virksomheder, hvilket bl.a. forudsætter Europa-Kommissionens statsstøttegodkendelse.
 Lovforslaget har været i forhøring hos Erhvervsstyrelsens Team Effektiv Regulering (TER) med henblik på en vurdering af forslagets administrative konsekvenser for erhvervslivet.
Det er TERs og Energistyrelsens vurdering, at lovforslaget samlet set ikke vil medføre administrative omkostninger på over 4 mio. kr. på samfundsniveau årligt.
Derfor har der ikke været behov for at foretage en Aktivitetsbaseret Måling af Virksomhedernes Administrative Byrder (AMVAB) for at kvantificere omkostningerne nærmere.
Det bemærkes, at flere af de støtteberettigede virksomheder, der forventes omfattet af den udvidede tilskudsordning, tidligere har haft en aftale med Energistyrelsen om energieffektivisering.
Disse virksomheder vil derfor kunne ansøge om at blive omfattet af den nye ordning uden at blive pålagt større administrative byrder.
5. Administrative konsekvenser for borgerne Lovforslaget pålægger ikke borgerne administrative byrder eller lettelser, idet der er tale om en frivillig støtteordning, der er målrettet erhvervslivet.
6. Miljømæssige konsekvenser Det vurderes, at kravet om, at tilskuddet betinges af, at den elintensive virksomhed indgår en aftale om energieffektivisering med Energistyrelsen, modvirker det øgede elforbrug som følge af den lavere elomkostning.
Dermed fastholdes virksomhedernes incitament til at fokusere på energibesparelser på trods af, at elomkostningerne for de omfattede virksomheder reduceres, således at effekten på udledning af drivhusgasser bliver neutraliseret.
For den del af energiforbruget, der relaterer sig til forbruget af brændsel, kan der forventes en mindre reduktion af udledningen af drivhusgasser.
Overslagsmæssigt forventes den nye ordning at have en marginal reduktionseffekt.
Det skal dog bemærkes, at det er vanskeligt isoleret set at tilskrive ordningen en forventet effekt, da der er overlap og synergi med andre virkemidler på området, herunder bl.a. energiselskabernes energispareindsats.
7. Forholdet til EU-retten Den foreslåede ændring af tilskudsordningen til elintensive virksomheder har statsstøtteretlige aspekter.
 Ændringen af tilskudsordningen indebærer en udvidelse af kredsen af tilskudsberettigede virksomheder i forhold til den nuværende tilskudsordning, som blev godkendt af Europa-Kommissionen den 31. august 2015, jf. statsstøttesag SA. 42424 (2015/N)  Sænkede bidrag til finansiering af VE-støtte for energiintensive brugere.
Ændringen af tilskudsordningen skal i overensstemmelse med EUs statsstøtteregler notificeres til Europa-Kommissionen i henhold til artikel 108, stk. 3 i Traktaten om Den Europæiske Funktionsmåde.
Europa-Kommissionen vurderer, om ændringen af tilskudsordningen er forenelig med det indre marked på grundlag af Europa-Kommissionens retningslinjer for statsstøtte til miljøbeskyttelse og energi 2014-2020, herunder særligt afsnit 3.7.2. (Støtte i form af sænkede bidrag til finansiering af støtte til energi fra vedvarende energikilder).
Ikrafttrædelsen af den foreslåede ændring af tilskudsordningen er betinget af, at Europa-Kommissionen træffer afgørelse om godkendelse af ændringen af tilskudsordningen.
Det foreslås derfor, at energi-, forsynings- og klimaministeren fastsætter tidspunktet for lovens ikrafttræden.
Der henvises i øvrigt til bemærkningerne til lovforslagets § 2.
 8. Hørte myndigheder og organisationer m.v.
 Et udkast til lovforslag har i perioden den 9. februar til den 16. februar 2016 været sendt i høring hos følgende myndigheder og organisationer m.v.:
Aalborg Portland A/S, Aarhus Universitet, Advokatrådet  Advokatsamfundet, Akademisk Arkitektforening, Altinex Oil Denmark A/S, Ankenævnet på Energiområdet, Arbejderbevægelsens Erhvervsråd, Arbejdsgiverne (industri - håndværk), Atea A/S, AURA EL-net A/S, Autoriserede Kølefirmaers Brancheforening, Bang og Olufsen, Bech-Bruun, Boligselskabernes Landsforening, Brancheforeningen for Biogas, Brancheforeningen for Biogas, Brancheforeningen for Decentral Kraftvarme, Brancheforeningen for Husstandsvindmøller, Branchen Forbrugerelektronik, Bryggeriforeningen, Bygge-, Anlægs- og Trækartellet (BATT-kartellet), Byggecentrum, Byggeskadefonden, CO-industri, DANAK (Den Danske Akkrediterings- og Metrologifond), Danmarks Jægerforbund, Danmarks Naturfredningsforening, Danmarks Rederiforening, Danmarks Teknisk Universitet (DTU), Danmarks Vindmølleforening, Dansk Affaldsforening, Dansk Arbejdsgiverforening (DA), Dansk Biotek, Dansk Byggeri, Dansk Center for Lys, Dansk Designcenter, Dansk Ejendomsmæglerforening, Dansk El-forbund (DEF), Dansk Energi, Dansk Energibranche forening (DEBRA), Dansk Erhverv, Dansk Facilities Management (DFM), Dansk Fjernvarme, Dansk Fjernvarmes Geotermiselskab, Dansk Gartneri, Dansk Gas Forening, Dansk Gasteknisk Center (DGC), Dansk Geotermi Aps, Dansk Industri ITEK, Dansk Metal, Dansk Standard, Dansk Shell A/S, Dansk Transport og Logistik (DLTL), Dansk Varefakta Nævn, Dansk Ventilation, Danske Advokater, Danske Arkitektvirksomheder, Danske Havne, Danske Regioner, Danske Udlejere, DANVAK, Datatilsynet, Miljøpartiet De Grønne, DELTA Dansk Elektronik, Det Økologiske Råd, DI Digital, DI  Organisation for erhvervslivet, Dommerfuldmægtigforeningen, DONG Energy A/S, Dong E&P, DTU  Myndighedsbetjening, DTU  Institut for Vindenergi, Ejendomsforeningen Danmark, Energi Danmark A/S, Energi Fyn, Energi Nord A/S, Energi Viborg Elnet A/S, Energi- og olieforum.dk, Energiforbrugeren, Energiforum Danmark, Energiklagenævnet, EnergiMidt, Energitilsynet, Energisammenslutningen, Energitjenesten, E.
ON Danmark A/S, Fagligt Fælles Forbund (3F), Finansrådet, Forbrugerrådet Tænk, Foreningen Danske Kraftvarmeværker, Foreningen af fabrikanter og importører af elektriske belysningsarmaturer (FABA), Foreningen af fabrikanter og importører af elektriske husholdningsapparater (FEHA), Foreningen af Rådgivende Ingeniører (FRI), Foreningen for Slutbrugere af Energi , Forsikring og Pension Brancheorganisation, Forsyning Helsingør Elnet A/S, Frederiksberg Kommune, Frederikshavn Forsyning A/S, Frie Elforbrugere, De frie Energiselskaber, FSR Danske revisorer, Greenpeace, GreenWays, Sweco Danmark A/S, GTS (Godkendt Teknologisk service), Hess ApS, HMN Naturgas I/S, HOFOR A/S, HOFOR Fjernkøling A/S, Håndværksrådet, Indukraft Sekretariatet c/o Dansk Industri, Ingeniørforeningen i Danmark (IDA), Institut for produktudvikling (IPU), Intelligent Energi, IT-Branchen, Kalk- og Teglværksforeningen (bygitegl.dk), Kamstrup A/S, Kjærgaard A/S, Kooperationen (Den Kooperative arbejdsgiver- og interesseorganisation i Danmark), KL (Kommunernes Landsforening), KL  Center for Intern Økonomi og Administration , Københavns Kommune, Københavns Kommune - Teknik- og Miljøforvaltningen, Københavns Kommune  Økonomiforvaltningen, Københavns Kulturcenter, Københavns lufthavne, Københavns Universitet, Landbrug & Fødevarer, Landsorganisationen i Danmark (LO), LCA Center, Landsbyggefonden, Landsforeningen Naboer til Kæmpevindmøller, Landsforeningen af Solcelleejere, Maabjerg Energy Concept (MEC), Midtfyns Elforsyning A.
M.
B.
A, Mærsk Olie og Gas A/S, Mærsk Drilling, Nature Energy NGF, Naturgas Fyn, NEAS Energy A/S, Niras, NOAH Energi og Klima, Nordisk Folkecenter for Vedvarende Energi, Noreco, Olie Gas Danmark, Realkreditforeningen, Plastindustrien, Plesner, RAH  Energi til Vestjylland, Reel Energi Oplysning (REO), SE, SEAS-NVE, Solar Elements A/S, Solenergi Danmark A/S, Statens ByggeforskningsInstitut, Statoil A/S, Statoil Refining Denmark A/S, Tekniq, Teknologisk Institut, Telekommunikationsindustrien, Trefor A/S, Varmepumpefabrikantforeningen, Vattenfall A/S, Vedvarende Energi, VELTEK  VVS- og El-Tekniske Leverandørers Brancheforening, Verdens Skove, Vestas Wind systems A/S, Vindenergi Danmark, Vindmølleindustrien , WWF Verdensnaturfonden, Økologisk Landsforening, Østkraft, Aalborg Universitet.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Efter den gældende § 1, stk. 1, i lov om statstilskud til elintensive virksomheder kan der gives tilskud til virksomheders PSO-betaling til de kollektive elforsyningsvirksomheders nødvendige omkostninger ved at gennemføre offentlige forpligtelser omfattet af § 8, stk. 1, nr. 1-5, i lov om elforsyning.
Statstilskud kan gives, hvis 1) virksomheden er registreret efter momsloven, 2) virksomheden har produktionsenheder med hovedaktiviteter, der er omfattet af de NACE-koder, der er nævnt i bilag 3 i Europa-Kommissionens retningslinjer for statsstøtte til miljøbeskyttelse og energi 2014-2020, og 3) virksomheden indgår aftale med Energistyrelsen om at gennemføre energieffektiviseringer i disse produktionsenheder.
 Bestemmelsen indebærer, at kredsen af støtteberettigede virksomheder er virksomheder, som har produktionsenheder med hovedaktiviteter, der er omfattet af de NACE-koder, der er nævnt i bilag 3 i Europa-Kommissionens retningslinjer for statsstøtte til miljøbeskyttelse og energi 2014-2020.
 Det fremgår af punkt 186 i Europa-Kommissionens retningslinjer for statsstøtte til miljøbeskyttelse og energi 2014-2020, at også virksomheder med en elektricitetsintensitet på mindst 20 pct., der tilhører en sektor med en handelsintensitet på mindst 4 pct. på EU-plan, kan blive omfattet af en national tilskudsordning og få tilskud til den del af PSO-betalingen, der ydes til støtte af elproduktion baseret på vedvarende energi.
 Det foreslås at udvide kredsen af virksomheder, der kan få tilskud til delvis dækning af deres PSO-betaling til de kollektive elforsyningsvirksomheders nødvendige omkostninger til at gennemføre offentlige forpligtelser omfattet af § 8, stk. 1, nr. 1-5 i lov om elforsyning til også at omfatte virksomheder, der har produktionsenheder med hovedaktiviteter indenfor en sektor med en handelsintensitet på mindst 4 pct. på EU-plan, og som har en elektricitetsintensitet på mindst 20 pct.
 Den foreslåede ordning indebærer, at en virksomhed for at være tilskudsberettiget, bl.a. skal dokumentere, at den opfylder de to kriterier om handels- og elektricitetsintensitet, hvis dens NACE-kode ikke allerede fremgår af bilag 3 i Europa-Kommissionens retningslinjer for statsstøtte til miljøbeskyttelse og energi 2014-2020.
Handelsintensitetskriteriet kan dokumenteres på to måder.
Hvis virksomheden har en produktionsenhed med en hovedaktivitet, der er omfattet af en af de NACE-koder, der er nævnt i bilag 5 i Europa-Kommissionens retningslinjer for statsstøtte til miljøbeskyttelse og energi 2014-2020, er dokumentationskravet vedrørende handelsintensitetskriteriet opfyldt.
Bilag 5 indeholder en oversigt over branche- eller NACE-koder, hvor Europa-Kommissionen har vurderet, at de nævnte brancher har en handelsintensitet med tredjelande på mindst 4 pct. på EU-plan.
Det drejer sig aktuelt om 152 brancher.
Har virksomheden ikke en produktionsenhed med en hovedaktivitet, der er omfattet af en af de NACE-koder, der er nævnt på bilag 5, må virksomheden på anden måde dokumentere, at virksomheden tilhører en branche, der fremstiller et produkt, der opfylder 4 pct. handelsintensitetskriteriet på EU-plan.
Det er en forudsætning for at yde tilskud, at Europa-Kommissionen på baggrund af den udarbejdede rapport og Danmarks notifikation af rapporten godkender, at virksomheden opfylder kravet om handelsintensitet, jf. bemærkningerne til lovforslagets § 1, nr. 3.
I Europa-Kommissionens retningslinjer for statsstøtte til miljøbeskyttelse og energi 2014-2020 beskrives en sektors konkurrencemæssige stilling bl.a. med udgangspunkt i sektorens eksponering for international samhandel, også kaldet sektorens handelsintensitet.
En sektors handelsintensitet opgøres procentuelt og kan anskues som forholdet mellem den samlede værdi af eksporten til tredjelande plus værdien af importen fra tredjelande og EU-markedets samlede størrelse, som er EU-virksomhedernes årlige indenlandske omsætning plus den samlede import fra tredjelande.
For at være tilskudsberettiget skal virksomheden endvidere dokumentere, at virksomheden har en produktionsenhed med en elektricitetsintensitet på mindst 20 pct.
Denne produktionsenhed skal som nævnt også tilhøre en sektor, der opfylder kravet om handelsintensitet.
Europa-Kommissionens retningslinjer for statsstøtte til miljøbeskyttelse og energi 2014-2020 indeholder i bilag 4 retningslinjer for, hvorledes bruttoværditilvækst og elektricitetsudgifter beregnes på virksomhedsniveau.
Virksomhedens elektricitetsintensitet findes ved at dividere virksomhedens elektricitetsudgifter med virksomhedens bruttoværditilvækst.
Der er behov for at præcisere en række af de elementer, der indgår i bilag 4. Energistyrelsen forudsættes på baggrund af Europa-Kommissionens formodede godkendelse af beregningsmetoden m.v. i en bekendtgørelse nærmere at præcisere hvilke elementer og principper, der indgår i beregningen, jf. dette lovforslags § 1, nr. 3, og bemærkningerne hertil.
Med forbehold for Europa-Kommissionens godkendelse af procedurer m.v. forventes det, at det bliver Energistyrelsen, der godkender virksomhedens dokumentation af, at den på virksomhedsplan eller på produktionsenhedssniveau opfylder elektricitetsintensitetskriteriet på mindst 20 pct.
Den udvidede kreds af tilskudsberettigede virksomheder bliver ligeledes omfattet af de øvrige bestemmelser i lov nr. 574 af 4. maj 2015 om statstilskud til elintensive virksomheder.
Eksempelvis skal disse virksomheder også indgå en aftale med Energistyrelsen om at gennemføre energieffektiviseringer i de omfattede produktionsenheder, ligesom statstilskuddet maksimalt må udgøre 85 pct. af den del af PSO-betalingen, der ydes til støtte af elproduktion baseret på vedvarende energi.
Til nr. 2 Det fremgår både af punkt 186 og bilag 4 i Europa-Kommissionens retningslinjer for statsstøtte til miljøbeskyttelse og energi 2014-2020, at der ved beregningen af elektricitetsintensiteten anvendes standardeffektivitetsbenchmarks for elforbruget for industrien, når der foreligger sådanne.
Typisk foreligger der ikke i Danmark standardeffektivitesbenchmarks for elforbruget for industrien, hvorfor man i disse situationer benytter gennemsnittet for de seneste tre år, for hvilke der findes tal, jf. punkt 5, i bilag 4.
 Som det fremgår af § 1, nr. 3, vil principper og elementer i, hvorledes man beregner bruttoværditilvækst, elektricitetsudgifter og elektricitetsintensitet blive præciseret i en bekendtgørelse.
Til nr. 3 Det foreslås i nr. 3, at energi-, forsynings- og klimaministeren kan fastsætte nærmere regler vedrørende elektricitets- og handelsintensitet, herunder om beregning og godkendelse af virksomhedernes dokumentation for at de opfylder elektricitets- og handelsintensitetskriterierne og regler om afgrænsning af produktionsenheden, jf. § 1, stk. 1, nr. 2.
Bemyndigelsen forudsættes bl.a. udnyttet til at udstede regler for procedurer og for virksomhedens dokumentation af, at de opfylder elektricitets- og handelsintensitetskriterierne.
Der vil i den forbindelse blive stillet krav om, at virksomheden skal indsende en revisorerklæring fra en statsautoriseret eller registreret revisor m.v., der attesterer, at virksomheden opfylder kravet om elektricitetsintensitet.
Endvidere vil det blive præciseret, hvilke elementer og principper, der indgår i beregningen af elektricitetsintensiteten.
Europa-Kommissionens retningslinjer for statsstøtte til miljøbeskyttelse og energi 2014-2020 indeholder i bilag 4 retningslinjer for, hvorledes virksomheden kan beregne bruttoværditilvækst og elektricitetsudgifter på virksomhedsplan eller produktionsenhedsniveau.
Bemyndigelsen forudsættes bl.a. udnyttet til at fastsætte regler, som præciserer en række af bilag 4s retningslinjer.
Det forudsættes således præciseret, hvilken elektricitetspris, der indgår i beregningen.
Det er ikke afklaret, om det er virksomhedens faktiske købspris eller om det er Danmarks indberettede EUROSTAT-data for elektricitetsprisen, der skal lægges til grund for beregningen af elektricitetsudgiften.
Det forudsættes også præciseret, om virksomheden må medregne de fulde PSO-omkostninger til finansiering af støtte til elektricitet fra vedvarende energikilder eller alene den del af finansieringen, som virksomheden afholder.
Europa-Kommissionen skal godkende principperne for beregning af elektricitetsintensiteten.
Energistyrelsen vil drøfte nødvendige beregningsmetoder, præciseringer og sagsbehandlingsprocedurer med Europa-Kommissionen i forbindelse med notifikationsprocessen.
Det forventes, at det er Energistyrelsen og ikke Europa-Kommissionen, der i den konkrete sagsbehandling godkender, at virksomheden opfylder elektricitetsintensitetskravet.
Europa-Kommissionen skal i forbindelse med notifikationsprocessen godkende procedurer m.v., herunder hvem der konkret skal godkende, at en virksomhed opfylder kravet om elektricitetsintensitet.
Fremgangsmåde og procedurer vil blive beskrevet i en bekendtgørelse.
 Handelsintensitetskriteriet på mindst 4 pct. på EU-plan er opfyldt, hvis virksomheden har en eller flere produktionsenheder med hovedaktiviteter, der er omfattet af de NACE-koder, der er nævnt i bilag 5 i Europa-Kommissionens retningslinjer for statsstøtte til miljøbeskyttelse og energi 2014-2020.
Hvis virksomhedens NACE-kode ikke er nævnt på bilag 5, skal virksomheden på anden vis dokumentere, at den tilhører en sektor, der på EU-plan har en handelsintensitet på mindst 4 pct.
Energistyrelsen forventer, at Europa-Kommissionen i hvert enkelt tilfælde skal godkende den pågældende virksomheds eller brancheorganisations dokumentation.
Energistyrelsen vil drøfte nødvendige præciseringer og sagsbehandlingsprocedurer med Europa-Kommissionen i forbindelse med notifikationsprocessen.
Fremgangsmåde og procedurer vil blive beskrevet i en bekendtgørelse.
Endvidere vil bemyndigelsen blive brugt til at afgrænse produktionsenheden i forbindelse med beregningen af elektricitetsintensiteten på virksomhedsplan.
Der tages udgangspunkt i den enkelte virksomheds registrerede produktionsenheder  p-numre  ved afgrænsningen.
Men hvis en eller flere virksomheder f.eks. har to produktionsenheder, hvor stort set hele produktionen og hermed elektricitetsforbruget sker i den ene produktionsenhed, mens salget af produktionen og hermed bruttoværditilvæksten sker i en anden produktionsenhed, skal det være muligt at fastsætte regler, der sikrer, at produktionsenheden afgrænses, så den omfatter både elektricitetsforbruget og bruttoværditilvæksten.
I modsat fald vil virksomheden eller virksomhederne kunne organisere sig til at opfylde kravet om elektricitetsintensitet ved at placere langt størstedelen af elforbruget i en produktionsenhed og værditilvæksten i en anden produktionsenhed.
Hvis flere produktionsenheder har en naturlig produktions-, salgs-, ledelses-, regnskabsmæssig eller geografisk sammenhæng, skal det derfor være muligt at kræve, at virksomheden eller virksomhederne foretager en samlet opgørelse af elektricitetsintensiteten.
Til § 2 Det foreslås, at ministeren bestemmer tidspunktet for lovens ikrafttræden.
Den foreslåede ændring af tilskudsordningen skal notificeres over for Europa-Kommissionen i overensstemmelse med EUs statsstøtteregler og kan ikke sættes i kraft, før Europa-Kommissionens godkendelse foreligger, jf. artikel 107, stk. 3, litra c og artikel 108, stk. 3, i Traktaten om Den Europæiske Unions Funktionsmåde.
De endelige rammer for tilskudsordningen, herunder fastlæggelse af principperne for beregning af elektricitetsintensiteten, øremærkning af puljemidler til den udvidede kreds af tilskudsberettigede virksomheder i 2016 og tidspunktet for, hvornår statstilskuddet kan få virkning fra, vil blive fastlagt i forbindelse med notifikationsprocessen og skal godkendes af Europa-Kommissionen.
For at sikre overensstemmelse med EU-reglerne om godkendelse af statsstøtteordninger, foreslås det, at energi-, forsynings- og klimaministeren fastsætter tidspunktet for lovens ikrafttræden.
