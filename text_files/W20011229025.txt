Landsskatteretskendelse Registreringsafgift, stationcar, ombygning Klagen vedrører told- og skatteregionens  

 afgørelse af 20. september 2000, hvorved afgiftsberigtigelse af  

 motorkøretøj af mærket Audi Allroad Quattro, type 4B,  

 totalvægt 2450 kg, skal ske efter § 5, stk. 1, nr. 2 i lov om  

 registreringsafgift af motorkøretøjer m.v. (RGAL).
Det er oplyst, at det omhandlede køretøj  

 skal ombygges her i landet, således at der indrettes et varerum og  

 monteres en akryladskillelse bag førersæderne.
Med denne  

 indretning er varerummets længde i højde med forrudens underkant  

 opmålt til 179 cm, og afstanden i førerkabinen er fra forrudens  

 underkant til akryladskillelsen målt til 155 cm.
Udvendig højde  

 er i højeste position målt til 155,3 cm uden tagbøjler.  

 Højden kan justeres.
Ved ombygningen til varevogn er sidevinduerne i varerummet  

 limet med sort sealer og åbningsmekanismerne til vinduerne er  

 ubrugeliggjort.
Selebeslag og håndtag i varerummet er fjernet og  

 hullerne tillukket.
Askebægre er ubrugeliggjort og fastlimet.  

 Sædebeslag i vognbunden er afmonteret, og en stålbund er  

 fastgjort til vognbunden.
Told- og skatteregionen har efter en helhedsvurdering af  

 køretøjets udseende anset det omhandlede køretøj  

 for omfattet af RGAL § 5, stk. 1, nr. 2, idet køretøjet  

 fremstår som lignende en stationcar, bl.a. fordi  

 køretøjet i højeste position i udvendig højde  

 ikke måler mere end 155,3 cm, ligesom karrosseriet fremstår som  

 en typisk stationcar.
Der er henvist til, at der ikke er nogen klare  

 kriterier i loven for hvornår et køretøj er omfattet af  

 enten § 5, stk. 1, nr. 2 eller stk. 3, og dette må derfor bero på  

 et skøn.
På baggrund af tidligere afgørelser fra  

 især Motornævnet og Landsskatteretten har regionen herefter  

 fundet, at der må være en skillelinie ved en højde  

 på 160 cm.
Køretøjer lavere end 160 cm har mere karakter  

 af stationcars, medens højere køretøjer mere har  

 karakter af Jeeps.
Selskabets advokat har nedlagt påstand om, at  

 køretøjet anses for omfattet af RGAL § 5, stk. 3. Han har til  

 støtte herfor bl.a. anført, at det af regionens  

 afgørelse må forstås således, at alene  

 køretøjets højde er til hinder for godkendelse til  

 afgiftsberigtigelse med 30 %. Der er imidlertid ikke støtte for et  

 sådant krav vedrørende højden hverken i selve lovteksten  

 eller i de af Told- og Skattestyrelsen udstedte vejledninger.
Disse regler,  

 der indeholder specifikke krav vedrørende størrelsen af varelad  

 m.v., indeholder tværtimod ikke nogen krav omkring højden.
Det  

 forekommer endvidere ud fra en teknisk saglig vurdering vanskeligt at  

 forstå, hvis den af myndighederne anførte totalhøjde  

 skulle kunne tillægges nogen vægt, da det må være  

 åbenbart, at f.eks. køretøjets frihøjde ikke kan  

 være af betydning for det omhandlede afgiftsspørgsmål.  

 Indlæsningshøjden er således 803 mm i en BMW X5 mod 710 mm  

 i en Audi Allroad Quattro i højeste niveau.
Hvis der korrigeres  

 herfor, elimineres den højdeforskel, som af myndighederne  

 tillægges afgørende betydning.
Til yderligere belysning af, at  

 totalhøjden må anses for en uanvendelig størrelse, har  

 advokaten henvist til, at denne kan ændres ved valg af  

 dækmontering og lignende forhold, som er uden betydning for funktionen  

 som kassevogn.
Hvis der skulle tages hensyn til køretøjets  

 højde, ville den eneste højde, der kunne anses for relevant,  

 være varerummets højde, men der kan i henhold til de  

 gældende regler og vejledninger ikke stilles noget højdekrav  

 overhovedet.
Videre har advokaten bl.a. anført, at det er uden  

 betydning for det omhandlede afgiftsspørgsmål, om det  

 pågældende køretøj eller dettes karrosseri  

 fremstår som en "typisk" stationcar.
Det er en betingelse, at samme  

 fabrikant tillige producerer og markedsfører køretøjet i  

 personvognsudførelse (stationcars og lignende). Den omhandlede Audi  

 Allroad Quattro er en helt unik model med en helt selvstændig  

 modeltypebetegnelse og dermed ikke en stationcarudgave af Audi A 6 Limousine.  

 Det er endvidere vanskeligt at se, hvorledes det omhandlede  

 køretøj på nogen for afgiftsspørgsmålet  

 relevant måde adskiller sig fra andre køretøjer, der er  

 godkendt til afgiftsberigtigelse med 30 %. Selv om det må erkendes, at  

 det ved afgørelsen af det omhandlede spørgsmål må  

 udøves et vist skøn, må det være klart, at der skal  

 være så faste grænser for skønnet, at det er muligt  

 for ikke blot klageren, men for alle bilimportører at forudse,  

 hvorledes en given bil skal afgiftsberigtiges.
Det er naturligvis helt  

 uacceptabelt, hvis klageren kan risikere, at køretøjer, der ud  

 fra enhver teknisk og saglig sammenligning må anses for  

 ligeværdige med konkurrenters, ud fra et stærkt subjektivt  

 skøn undergives en anden afgiftsmæssig behandling end  

 konkurrenternes tilsvarende køretøjer.
Han har i denne  

 forbindelse bl.a. henvist til, at de ganske tilsvarende modeller BMW X5,  

 Mercedes-Benz ML 320 og Toyota Lexus Van alle af told- og skattemyndighederne  

 er anset for omfattet af RGAL § 5, stk. 3, samt til Landsskatterettens  

 kendelse af 8.12.2000, hvor Citroën Xsara Picasso Van også blev  

 anset for omfattet af RGAL § 5, stk. 3.
 Landsskatteretten skal udtale:
RGAL § 5, stk. 1, nr. 2, omfatter biler, der utvivlsomt er  

 konstrueret og indrettet til godstransport og har en tilladt totalvægt  

 over 2 t, men ikke over 4 t, såfremt biler af samme fabriksmærke  

 markedsføres med lignende karrosseri i personvognsudførelse  

 (stationcars og lign.). Afgiften for disse biler beregnes som 0 af de  

 første 12.100 kr. af den afgiftspligtige værdi og 95 % af  

 resten.
For andre biler med samme vægt, som utvivlsomt er konstrueret  

 og indrettet til godstransport, udgør afgiften 0 af de første  

 30.000 kr. af den afgiftspligtige værdi og 30 % af resten, jf.
RGAL §  

 5, stk. 3.
 Det bemærkes videre, at RGAL § 5, stk. 1, nr. 2  

 oprindeligt blev indsat i RGAL ved Lov nr. 436 af 6.9.1977, og at det af  

 bemærkningerne til denne lov bl.a. fremgår, at reglen omfatter  

 store, stærkt personvognsprægede varevogne, såfremt de -  

 her i landet eller i udlandet - også markedsføres i  

 personvognsudførelse med lignende karrosseri.
Efter det foreliggende, herunder bl.a. oplysningerne om at  

 ganske tilsvarende køretøjer af andre fabrikater af  

 afgiftsmyndighederne anses for omfattet af RGAL § 5, stk. 3, finder retten,  

 at RGAL § 5, stk. 1, nr. 2, efter en fast praksis i en længere  

 årrække er fortolket således, at bestemmelsen alene  

 omfatter stationcars og ganske lignende køretøjer.
Der er  

 herved bl.a. henset til Lov nr. 185 af 9.4.1987, hvorved den tidligere  

 gældende § 5, stk. 1, nr. 2 (nu ophævet) blev indsat,  

 således at afgiftssatsen i § 5, stk. 1, ligeledes skulle finde  

 anvendelse på køretøjer med tilladt totalvægt over  

 2 tons, men ikke over 4 tons, hvor længden af varerummet er mindre end  

 halvdelen af køretøjets samlede længde.
Det fremgår  

 af forarbejderne til denne lovændring bl.a., at de  

 køretøjer, der var omfattet af denne bestemmelse, var  

 varebiler, der i virkeligheden blev anvendt som personbiler, f.eks.  

 offroadere og 4-hjulstrækkere.
Tre retsmedlemmer, herunder retsformanden, finder efter en  

 samlet vurdering af det omhandlede køretøj, herunder  

 karrosseriets udformning, at det må anses for en stationcar,  

 således at det er med rette, at told- og skatteregionen har anset  

 køretøjet for omfattet af RGAL § 5, stk. 1, nr. 2. Der er  

 herved særlig henset til, at der markedsføres en stationcar,  

 Audi A6 Stationcar, hvor karrosseriet i alt væsentlighed er identisk  

 med karrosseriet i en Audi Allroad Quattro.
Forholdene i  

 nærværende sag adskiller sig herved væsentligt fra  

 forholdene i Landsskatterettens kendelse af 8.12.2000 vedrørende  

 Citroën Xsara Picasso Van, hvor karrosseriet afveg væsentligt fra  

 karrosseriet i Citroën Xsara Stationcar.
Disse retsmedlemmer stemmer  

 derfor for at stadfæste den påklagede afgørelse.
Et retsmedlem finder, at den påklagede  

 afgørelse bør ændres, således at  

 køretøjet anses for omfattet af RGAL § 5, stk. 3, idet dette  

 retsmedlem især har henset til oplysningerne om, at ganske tilsvarende  

 køretøjer af andre fabrikater af afgiftsmyndighederne anses for  

 omfattet af RGAL § 5, stk. 3 Der vil være at træffe afgørelse efter  

 stemmeflertallet, og den påklagede afgørelse vil derfor  

 være at stadfæste.
