 Kurstab ved en overflytning af et prioritetslån fra een ejendom til en  

 anden kunne ikke fradrages i avanceopgørelsen for den solgte ejendom, idet  

 der ikke var tale om indfrielse af en gældspost.
 Proprietær A klagede for indkomståret 1986 over den af de stedlige  

 skattemyndigheder opgjorte avance til særlig indkomst i forbindelse med salg  

 af ejendommen X.
Det var oplyst, at klageren i marts 1984 havde erhvervet ejendommen X, og  

 at han havde solgt den igen i maj 1985 for i stedet at købe ejendommen Y.
I  

 forbindelse med salget af X var et prioritetslån overflyttet til Y.
 De stedlige skattemyndigheder havde ved opgørelsen af fortjenesten ved  

 salget af ejendommen X ikke godkendt fradrag for et beløb på 88.322 kr., der  

 var fremkommet som kurstabet ved den nævnte overflytning af prioritetslånet.  

 Man havde henvist til, at der ikke havde fundet en indfrielse af lånet sted.  

 De stedlige skattemyndigheder havde herved henholdt sig til en af  

 Statsskattedirektoratet under sagens behandling afgiven udtalelse, hvorefter  

 det var en betingelse for fradrag for kurstab ved indfrielse af en gældspost,  

 at sælger var blevet endelig frigjort for yderligere betaling af gælden, jf.  

 § 3, stk. 3, i bekendtgørelse nr. 252 af 8. maj 1984. Dette måtte forstås  

 således, at der skulle være foretaget en kontant indfrielse af gældsposten,  

 således at sælger havde konstateret et kurstab.
Klagerens revisor påstod over for Landsskatteretten avancen ved salget af  

 ejendommen reduceret med kurstabet på 88.322 kr., idet han anførte, at den  

 foretagne overflytning af prioritetslånet i forbindelse med salget måtte  

 sidestilles med en indfrielse af gælden.
Han bemærkede, at  

 realkreditinstitutterne proceduremæssigt sidestillede en overflytning af et  

 lån med en optagelse af et nyt lån, både for så vidt angik  

 vurderingsprocedure, kontantomregning og udmåling af lånegrænser.
Landsskatteretten fandt imidlertid, at der ved en indfrielse af en  

 gældspost, jf. bestemmelserne i ejendomsavancebeskatningslovens § 4, stk. 4,  

 og bekendtgørelsens § 3, stk. 3, måtte forstås, at debitor var endelig  

 frigjort for betaling.
Der forelå ikke i nærværende sag en indfrielse, idet  

 gældsposten blot var overflyttet til en anden ejendom.
 Landsskatteretten måtte derfor være enig med de stedlige skattemyndigheder  

 i princippet for opgørelsen af fortjenesten ved salget af ejendommen, og da  

 opgørelsen endvidere ikke var talmæssigt anfægtet, blev den påklagede  

 ansættelse af særlig indkomst stadfæstet.
 LV 1988, H 2.6.
