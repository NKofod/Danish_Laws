Skriftlig fremsættelse (26. februar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af straffeloven,  

 retsplejeloven og færdselsloven (Skærpelse af straffen for  

 voldtægt, vold, uagtsomt manddrab, uagtsom betydelig  

 legemsbeskadigelse, forsætlig fareforvoldelse, biltyveri, grov  

 forstyrrelse af ro og orden, menneskesmugling og menneskehandel mv.).
(Lovforslag nr.
L 118).
 Formålet med lovforslaget er for det første  

 at skærpe straffen for voldtægt, vold, uagtsomt manddrab, uagtsom  

 betydelig legemsbeskadigelse og forsætlig fareforvoldelse.
Forbrydelser mod personer er langt alvorligere end  

 forbrydelser mod penge.
Overgreb mod et andet menneske er er en forbrydelse  

 mod det helt fundamentale i det danske samfund: Respekten for det enkelte  

 menneske.
Enhver form for personfarlig kriminalitet er derfor helt  

 uacceptabel.
Det nuværende strafniveau i sager om personfarlig  

 kriminalitet afspejler efter regeringens opfattelse ikke i  

 tilstrækkelig grad den krænkelse af ofret, der finder sted.
Det  

 er vigtigt, at straffeloven angiver, hvordan samfundet ser på  

 sådanne krænkelser, og samfundets klare afstandtagen fra disse  

 handlinger skal afspejles i straffelovens strafferammer.
Der er derfor efter  

 regeringens opfattelse behov for en skærpelse af straffen for  

 voldtægt, vold, uagtsomt manddrab, uagtsom betydelig legemsbeskadigelse  

 og forsætlig fareforvoldelse.
Med lovforslaget forhøjes strafferammen i  

 straffelovens § 216, stk. 1, for voldtægt uden skærpende  

 omstændigheder fra de nuværende 6 år til 8 års  

 fængsel.
Strafferammen i straffelovens  § 216, stk. 2, for  

 voldtægt af særlig farlig karakter sættes op fra 10  

 år til 12 års fængsel.
Forslaget tilsigter en generel forhøjelse af  

 straffen for voldtægt i størrelsesordenen 1 år i forhold  

 til det hidtidige niveau.
Det forhøjede strafniveau skal efter  

 forslaget anvendes både ved fuldbyrdede overfaldsvoldtægter,  

 kontaktvoldtægter og parvoldtægter samt ved forsøg  

 herpå.
Efter regeringens opfattelse er der endvidere ikke i den  

 nuværende praksis tillagt det forhold, at en voldtægt er  

 begået af flere gerningsmænd i forening, tilstrækkelig  

 vægt i skærpende retning.
I sager om voldtægt med flere  

 gerningsmænd bør der således ske en yderligere  

 strafskærpelse i forhold til strafniveauet i voldtægtssager med  

 kun én gerningsmand.
Det bør også tillægges  

 øget vægt i skærpende retning, hvis der er tale om  

 voldtægt begået mod et barn.
Herudover bør der ske en  

 yderligere strafskærpelse i sager, hvor voldtægten har haft en  

 særlig tidsmæssig udstrækning.
Strafferammen for simpel vold efter straffelovens § 244  

 forhøjes fra fængsel indtil 1 år og 6 måneder til  

 fængsel indtil 3 år.
Endvidere indebærer lovforslaget, at  

 strafmaksimum i straffelovens § 245 om kvalificeret vold forhøjes fra  

 4 til 6 års fængsel.
Den nuværende strafferamme på  

 fængsel indtil 8 år i straffelovens § 246 om bl.a. vold med  

 døden til følge sættes op til fængsel indtil 10  

 år.
Forslaget tilsigter, at straffen i voldssager  

 gennemgående forhøjes med omkring en tredjedel i forhold til den  

 straf, der i dag ville blive fastsat af domstolene.
Det forhøjede  

 strafniveau skal efter forslaget anvendes i de sager, der falder ind under  

 straffelovens to bestemmelser om den grove vold (straffelovens § 245 og §  

 246).
Endvidere tilsigter forslaget, at forhøjelsen med  

 omkring en tredjedel i forhold til den nuværende praksis som  

 overvejende hovedregel ligeledes skal slå igennem i voldssager, der er  

 omfattet af straffelovens § 244. Det gælder f.eks. sager om  

 såkaldt gadevold.
Her bør der således ske en  

 forhøjelse af strafniveauet også i tilfælde, hvor  

 gadevolden ikke har haft en så grov karakter, at forholdet er omfattet  

 af straffelovens §§ 245 eller 246. Det samme gælder med hensyn til  

 f.eks. sager om såkaldt familievold   det vil sige vold mod en  

 ægtefælle, samlever eller kæreste mv.   samt sager om vold  

 mod børn.
Samtidig bør der tilstræbes en vis yderligere  

 nuancering af strafniveauet i sager om simpel vold, alt efter hvilken type af  

 voldssag der er tale om.
Den nævnte strafforhøjelse i sager  

 efter straffelovens § 244 tilsigter ikke at slå igennem i sager om  

 såkaldt restaurationsvold.
 Lovforslaget medfører endvidere, at strafferammerne  

 for uagtsomt manddrab, uagtsom betydelig legemsbeskadigelse og  

 forsætlig fareforvoldelse (straffelovens § 241, § 249 og § 252)  

 forhøjes fra fængsel indtil 4 år til fængsel indtil  

 8 år. Ændringen tilsigter en skærpelse af straffen for  

 uagtsomt manddrab, uagtsom legemsbeskadigelse og forsætlig  

 fareforvoldelse, der sker i forbindelse med spirituskørsel eller  

 særlig hensynsløs kørsel.
Med forslaget forudsættes det, at der i retspraksis  

 sker en forhøjelse af strafudmålingsniveauet, således at  

 straffen for uagtsomt manddrab ved spirituskørsel i  

 normaltilfældene forhøjes fra fængsel i 6-8 måneder  

 til fængsel i 10-12 måneder.
Der kan være skærpende  

 omstændigheder, som gør, at forholdet skal bedømmes  

 strengere end normalniveauet.
Det forudsættes således, at der i  

 sager om uagtsomt manddrab ved spirituskørsel, hvor kørslen i  

 sig selv er foregået på en særlig hensynsløs  

 måde, fremover fastsættes en straf, der er markant højere  

 end de angivne 10-12 måneder.
 Endvidere forudsættes det, at straffen for uagtsomt  

 manddrab uden spirituskørsel forhøjes fra det nuværende  

 strafniveau på 3-4 måneders fængsel til 6-8 måneders  

 fængsel i tilfælde, hvor kørslen i sig selv har  

 været særlig hensynsløs.
Lovforslaget tilsigter endvidere som udgangspunkt en  

 tilsvarende forholdsmæssig forhøjelse i sager om uagtsom  

 betydelig legemsbeskadigelse og forsætlig fareforvoldelse, der sker i  

 forbindelse med spirituskørsel eller særlig hensynsløs  

 kørsel.
Eksempelvis forudsættes det, at der i sager om betydelig  

 legemsbeskadigelse ved spirituskørsel, der i dag straffes med 1-3  

 måneders fængsel, efter lovændringen skal straffes med  

 omkring 2-5 måneders fængsel.
Formålet med lovforslaget er endvidere at  

 skærpe straffen for biltyveri for at markere den alvor, hvormed  

 samfundet ser på denne form for kriminalitet.
Det er erfaringen, at  

 kørsel i en brugsstjålet bil i almindelighed indebærer en  

 forøget risiko for uheld i trafikken, idet der i disse tilfælde  

 ofte er tale om en mere uforsigtig kørsel, hvor formålet med  

 kørslen ikke nødvendigvis er transport.
Brugstyveri af biler  

 sker endvidere ofte i forbindelse med anden form for kriminalitet, f.eks.  

 indbrudstyveri eller lignende.
Henset til den brugsværdi og  

 økonomiske værdi en bil har, er brugstyveri af en bil endvidere  

 i almindelighed til stor gene og ulempe for ejeren.
Hertil kommer, at  

 brugsstjålne biler i almindelighed ikke bringes tilbage til ejeren af  

 gerningsmanden.
I den forstand har biltyveri reelt stor lighed med egentligt  

 tyveri omfattet af straffelovens § 276.
Forslaget indebærer, at der indsættes en  

 særlig bestemmelse om brugstyveri af motorkøretøjer i en  

 ny § 293 a i straffeloven.
Normalstrafferammen er efter den foreslåede  

 bestemmelse i straffelovens § 293 a, 1. pkt., bøde eller fængsel  

 indtil 1 år og 6 måneder.
Efter den foreslåede  

 strafskærpelsesregel i straffelovens § 293 a, 2. pkt., kan straffen,  

 herunder navnlig i gentagelsestilfælde, stige til fængsel i 4  

 år.
Med den foreslåede nye bestemmelse i straffelovens § 293 a  

 forudsættes det, at der i retspraksis sker en generel forhøjelse  

 af strafudmålingsniveauet, således at der i normale  

 førstegangstilfælde, hvor der efter domspraksis i de fleste  

 tilfælde idømmes en bøde for biltyveri, i stedet som  

 udgangspunkt fastsættes en kortere, ubetinget straf på 14 dages  

 fængsel.
Dommen kan, navnlig for personer under 18 år,  

 gøres betinget med vilkår om samfundstjeneste.
 Den 1. juli 2002 overtager Danmark formandskabet for EU  

 frem til den 31. december 2002. I forbindelse med formandskabet skal Danmark  

 bl.a. være vært for en række internationale møder,  

 herunder det planlagte EU-topmøde i København i december 2002.  

 Danske myndigheder vil naturligvis gennemføre en lang række  

 foranstaltninger af bl.a. politimæssig karakter med henblik på at  

 beskytte den offentlige sikkerhed mv. i forbindelse med disse møders  

 afholdelse.
I lyset af de voldsomme uroligheder, der fandt sted bl.a.  

 under EU-topmødet i Göteborg i juni 2001 og G8-topmødet i  

 juli samme år, er der efter regeringens opfattelse imidlertid  

 også behov for forud for det danske formandskab at styrke den  

 strafferetlige beskyttelse med henblik på at imødegå og  

 bekæmpe alvorlige forbrydelser mod den offentlige ro og orden.
Det  

 foreslås derfor at forhøje strafmaksimum i straffelovens  

 § 134 a om deltagelse i grov forstyrrelse af ro og orden på  

 offentligt sted fra de nuværende 6 måneders fængsel til  

 fængsel i 1 år og 6 måneder.
Desuden skabes der mulighed  

 for i retshåndhævelsesøjemed at  

 varetægtsfængsle personer, der deltager i grov forstyrrelse af ro  

 og orden på offentligt sted.
Herudover tilsigter lovforslaget at gøre det muligt  

 for Danmark at medvirke til at vedtage en EU-rammeafgørelse om  

 styrkelse af de strafferetlige rammer med henblik på bekæmpelse  

 af hjælp til ulovlig indrejse og transit samt ulovligt ophold.  

 Formålet med rammeafgørelsen er at sikre, at der i alle EU-lande  

 er effektive strafferetlige regler om menneskesmugling.
Forslaget  

 indebærer, at strafmaksimum i straffelovens §  125 a om  

 menneskesmugling under skærpende omstændigheder forhøjes  

 fra 4 til 8 års fængsel, hvilket vil svare til det krav, der er  

 opstillet i rammeafgørelsen.
Endvidere foreslås det at styrke det strafferetlige  

 værn mod handel med mennesker med henblik på seksuel og anden  

 udnyttelse ved at indsætte en særlig bestemmelse om  

 menneskehandel i en ny § 262 a i straffeloven med en strafferamme på  

 fængsel indtil 8 år.
Lovforslaget vil gøre det muligt for  

 Danmark at deltage i vedtagelsen af en EU-rammeafgørelse om  

 bekæmpelse af handel med mennesker.
Med lovforslaget  

 tydeliggøres det tillige, at Danmark lever op til  

 Palermo-konventionens protokol om menneskehandel, der blev undertegnet den  

 12. december 2000. Den foreslåede bestemmelse i straffelovens § 262 a  

 omhandler alle aspekter af handel med mennesker og den udnyttelse, der ligger  

 bag.
Justitsministeriet er opmærksom på, at de  

 foreslåede forhøjelser af de nuværende strafferammer kan  

 rejse spørgsmål om ændring af andre bestemmelser i  

 straffeloven.
For at sikre en sammenhængende regulering har  

 Justitsministeriet derfor i december 2001 anmodet Straffelovrådet om,  

 at rådets igangværende gennemgang og vurdering af strafferammerne  

 i straffeloven foretages bl.a. i lyset af de strafskærpelser, der er  

 indeholdt i nærværende lovforslag, og de hensyn, der er angivet i  

 regeringsgrundlaget.
Justitsministeriet har anmodet Straffelovrådet om  

 at søge at afslutte arbejdet inden den 1. juli 2002.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til Det  

 Høje Tings velvillige behandling.
