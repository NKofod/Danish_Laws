 Udtalt, at man ikke havde indvendinger mod oprettelsen af et register  

 til brug for en undersøgelse af børns og unges anbringelse uden for hjemmet.  

 Henstillet, at personhenførbare oplysninger blev anonymiseret efter halvanden  

 måned.
 Socialforskningsinstituttet anmodede i 1987 Registertilsynet om en  

 udtalelse om oprettelsen af et edb-register til brug for en statistisk og  

 videnskabelig undersøgelse af børns og unges anbringelse uden for hjemmet.
 Registeret havde til formål at belyse karakteren af familieplejen i dag.
 Man agtede at registrere en række nærmere angivne sensitive oplysninger  

 vedrørende dels de anbragte børn og deres familie, dels vedrørende  

 plejefamilierne, herunder bl.a. plejefamiliernes subjektive vurdering af  

 forholdet til plejebørnene og de biologiske forældre samt plejefamiliernes  

 oplevelse af rollen som plejeforældre.
 Undersøgelsen skulle gennemføres som en frivillig spørgeskemaundersøgelse  

 blandt ca. 1.000 tilfældigt udvalgte plejefamilier.
SFI oplyste, at alle oplysninger vedrørende de berørte børn og deres  

 familier ville blive registreret ikke personhenførbart, og at instituttet for  

 så vidt angår de personhenførbare oplysninger vedrørende de udvalgte  

 plejefamilier, var indstillet på at anonymisere disse, når samtlige data var  

 indsamlet og inddateret.
Dette ville betyde, at den personhenførbare del af  

 registeret ville blive opretholdt i ca. halvanden måned fra udsendelse af  

 spørgeskemaet til forskel fra tidligere undersøgelser, hvor registreringen  

 typisk er blevet opretholdt indtil undersøgelsen publiceredes, dog højst i  

 fem år.
 Der er i øvrigt mellem SFI og Registertilsynet aftalt særlige generelle  

 sikkerhedsforanstaltninger for gennemførelsen af undersøgelser foretaget  

 af SFI, herunder bl.a. en nøglefilsløsning, der sikrer, at  

 spørgeskemaoplysninger ikke umiddelbart er personhenførbare.
Sagen blev behandlet på et registerrådsmøde, og Registertilsynet udtalte  

 herefter, at man ikke havde indvendinger imod registerets oprettelse til  

 varetagelse af de nævnte formål.
Man henstillede dog, at det fremsendte  

 udkast til forskrifter blev ændret i overensstemmelse med den anførte frist  

 på halvanden måned for anonymisering.
 Registertilsynets årsberetning 1987 s. 54.
