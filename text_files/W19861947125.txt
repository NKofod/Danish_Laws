Et socialudvalg havde ikke været berettiget til at pålægge  

 tilbagebetalingspligt for ydet kontanthjælp i et tilfælde, hvor en ansøger  

 var henvist til arbejde, men undlod at møde op.
Da der var tale om en  

 henvisning og ikke en anvisning, fandtes betingelsen i bistandslovens § 26,  

 stk. 1, nr. 1, ikke at være opfyldt.
 REDEGØRELSE FOR SAGEN:
En ansøger var i oktober 1985 af Arbejdsformidlingen henvist til arbejde  

 som lagermedhjælper.
Ansøgeren mødte ikke til samtale, angivelig på grund af  

 transportvanskeligheder.
Ansøgeren har supplerende oplyst, at han fik  

 oplysning om arbejdet på egen forespørgsel i Arbejdsformidlingen, og at han  

 ikke mødte til det henviste arbejde, fordi han ikke mente, at han havde  

 forudsætninger for at kunne klare arbejdet.
 Arbejdsgiveren har overfor Arbejdsformidlingen oplyst, at ansøgeren var  

 ansat, men ikke mødt.
Det sociale udvalg besluttede den 10. oktober 1985, at fremtidig  

 kontanthjælp til ansøgeren skulle ydes med tilbagebetalingspligt efter  

 bistandslovens § 26, stk. 1, nr. 1, idet ansøgeren ubegrundet havde nægtet at  

 påtage sig arbejdet.
Udvalget henviste til, at der var gode offentlige  

 transportmidler til arbejdsstedet.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
Ansøgeren anførte, at der havde været tale om en henvisning til arbejde og  

 ikke en anvisning.
Ansøgeren havde derfor været berettiget til at afvise  

 arbejdet.
Ansøgeren har iøvrigt bestridt, at han var blevet ansat.  

 Beslutningen herom skulle træffes, efter at han havde set arbejdsstedet.  

 Ansøgeren valgte ikke at møde op, da han ikke mente, at han kunne udføre  

 jobbet til egen og arbejdsgiverens tilfredshed.
 LOVGRUNDLAG:
 Lov om social bistand, § 26, stk. 1, nr. 1.
 ANKESTYRELSENS AFGØRELSE:
 Under henvisning til at ansøgeren var henvist til arbejde, finder  

 Ankestyrelsen, at betingelsen i bistandslovens § 26, stk. 1, nr. 1, om  

 nægtelse af at påtage sig anvist arbejde ikke har været opfyldt.  

 Ankestyrelsen finder derfor, at der ikke har været grundlag for at pålægge  

 ansøgeren tilbagebetalingspligt for den i denne forbindelse ydede  

 kontanthjælp.
 Ankestyrelsen ændrer således amtsankenævnets afgørelse.
(Ved sagens vurdering har Ankestyrelsen lagt vægt på, at det i  

 Socialministeriets cirkulære af 15. august 1975 om bistandslovens almindelige  

 bestemmelser er anført, at § 26's opregning af situationer, hvor  

 tilbagebetaling kan pålægges, er udtømmende.
Da cirkulæret vedrørende § 26,  

 stk. 1, nr. 1, henviser til lovgivningen om arbejdsformidling og  

 arbejdsløshedsforsikring som vejledende ved fortolkningen, har ankestyrelsen  

 fundet, at der bør være mest mulig overensstemmelse mellem fortolkningen af  

 begrebet »nægtelse af at påtage sig anvist arbejde« i § 26, stk. 1,  

 nr. 1, og i de nævnte love, der klart skelner mellem »anvisning af  

 arbejde« og »henvisning til arbejde« med forskellige  

 sanktioner bl.a. i henseende til karantæne knyttet til disse begreber).
