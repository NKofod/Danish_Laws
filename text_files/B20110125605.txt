Bekendtgørelse om forbud mod salg til humant konsum af visse laks og sild, der er fisket eller fanget i Østersøen I medfør af § 5, stk. 2 og 3, § 40, stk. 1, og § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
Kapitel 1 Område § 1. Bekendtgørelsen finder anvendelse på visse laks af arten Salmo salar, som er fisket eller fanget inden for ICESs underområder nr. 24-32 og sild fisket eller fanget inden for ICESs underområde nr. 26-32, med henblik på salg til human konsum.
 § 2. Bekendtgørelsens salgsforbud gælder udbud til salg, formidling af salg, opbevaring i salgsøjemed, tilbud og enhver overdragelse til andre, jf. dog § 5.
Kapitel 2 Regler specifikt om laks § 3. Laks, der vejer mere end 2,0 kilo (renset vægt) og op til og med 5,5 kilo (renset vægt), må ikke sælges til humant konsum, med mindre laksen, inden den når den endelige forbruger, har undergået en dybdetrimningsproces, som beskrevet i en branchekode for fiskehandler, som godkendt af Fødevarestyrelsen, jf. § 4.
 Stk. 2. Laks, der vejer mere end 5,5 kilo (renset vægt), skal inden ankomst til havn halveres på tværs, jf. dog § 5.
 Stk. 3. Straks efter ilandbringelse af laks omhandlet i stk. 2, skal fartøjsføreren sikre, at laksen overhældes med godkendt farve, jf. dog § 5.
 § 4. Laks som omhandlet i § 3, der er bestemt til omsætning uden for det nationale marked skal dybdetrimmes inden laksen indgår i samhandlen eller eksporteres, jf. dog § 5.
 § 5. Laks omfattet af § 1 kan uanset bestemmelserne i §§ 3-4 omsættes til eksport, når betingelserne i Europa-Parlamentets og Rådets forordning (EF) nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed, art. 12, stk. 1, første underafsnit, er opfyldt.
§ 6. Virksomhedslederne indfører systemer og procedurer (egenkontrolprogram), der gør det muligt at identificere, hvilke laks, der markedsføres i EU, og hvilke, der markedsføres i tredjeland, i de tilfælde hvor fisken er omfattet af § 5. I det egenkontrolprogram skal indgå den nødvendige dokumentation for, at laksen ikke sælges tilbage til EU.
Disse oplysninger stilles på anmodning til rådighed for Fødevarestyrelsen.
Kapitel 3 Regler specifikt om sild § 7. Det er forbudt at foretage erhvervsmæssigt fiskeri eller fangst af sild til human konsum i den østlige Østersø. Forbuddet gælder for fiskeri og fangst i farvande, der er beliggende inden for ICESs underområde nr. 26-32.
Kapitel 4 Straffebestemmelser og ikrafttræden § 8. Med mindre højere straf er forskyldt efter den øvrige lovgivning, straffes med bøde den, der overtræder §§ 2-4 og §§ 6-7.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare derfor eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 9. Bekendtgørelsen træder i kraft den 1. januar 2012.
 Stk. 2. Samtidig ophæves:
 1) Bekendtgørelse nr. 101 af 9. februar 2009 om forbud mod salg til human konsum af visse laks, der er fisket eller fanget i Østersøen.
 2) Bekendtgørelse nr. 457 af 10. juni 2009 om forbud mod fiskeri og fangst af sild til humant konsum i den østlige Østersø og forbud mod salg til human konsum af sild, der er fisket eller fanget i den østlige Østersø.
