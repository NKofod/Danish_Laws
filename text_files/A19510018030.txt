 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Rigsdagen har vedtaget og Vi ved Vort  

 samtykke stadfæstet følgende lov:
§ 1 Ministeren for offentlige arbejder bemyndiges til for statsbanerne at  

 erhverve - om fornødent ved ekspropriation efter reglerne i forordningen af  

 5. marts 1845, jfr. lov nr. 6 af 10. januar 1928 - de arealer m.v., der  

 udkræves til gennemførelsen af en dobbeltsporet banelinie for elektriske tog  

 fra Jægersborg mod nord gennem arealerne mellem Lyngby og Jægersborg Dyrehave  

 over Lundtofte til Nærum.
§ 2 Sålænge de i henhold til denne lov erhvervede grunde anvendes til de af  

 denne lov omfattede anlæg eller forbeholdes en senere udvidelse af disse,  

 fritages de for alle skatter, afgifter og byrder.
Fritagelsen indtræder -  

 bortset fra, hvad der følger af skattelovgivningens almindelige regler -  

 ikke, førend anlægget af jernbanen er påbegyndt på eller ved den enkelte til  

 jernbaneareal erhvervede ejendom.
De på grundene til banernes brug opførte  

 bygninger fritages indtil videre for alle skatter, afgifter og byrder til  

 staten.
 De i anledning af alle i forbindelse med det i nærværende lov omhandlede  

 baneanlæg m.v. udfærdigede dokumenter, udskrifter, attester m.v. fritages for  

 stempel- og tinglysningsafgifter samt alle andre afgifter til det offentlige.
 Hvorefter alle vedkommende sig har at rette.
 Givet på Amalienborg, den 4. april 1951.
 Under Vor Kongelige Hånd og Segl.
 Frederik R.
