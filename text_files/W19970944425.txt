Ankestyrelsens principafgørelse O-142-97 om manglende medvirken - behandlingsudgift - oplysninger af betydning for sagen - udtalelse fra uddannelsesstedet Resume:
 Kommunen kunne ikke med rette give afslag på ansøgning om hjælp til betaling af psykologbehandling alene med henvisning til, at ansøger ikke ville give samtykke til, at kommunen indhentede en udtalelse fra uddannelsesstedet.
Der blev lagt vægt på, at uddannelsesstedet kunne forventes at være i stand til at udtale sig om forhold vedrørende uddannelsens forløb.
Uddannelsesstedet kunne derimod normalt ikke forventes at være kompetent til at udtale sig om forhold, der f.eks. krævede lægelig eller tandlægelig indsigt.
 Kommunen var derfor ikke berettiget til at afvise ansøgningen alene med henvisning til, at ansøger ikke havde ønsket at medvirke til sagens oplysning, ligesom kommunen alene var berettiget til at afkræve ansøger oplysninger af direkte betydning for sagen.
 Kassation:
Principafgørelsen har ikke længere vejledningsværdi Kassationsdato:
16-06-2009 Love:
Lov om social bistand - lovbekendtgørelse nr. 110 af 26. februar 1996 - § 17 og § 46a Sagsfremstilling:
Ansøger, der havde fået bevilget støtte i henhold til bistandslovens § 43 til gennemførelse af en uddannelse, anmodede i april 1996 kommunen om hjælp til betaling af psykologsamtaler på grund af psykiske problemer.
Ansøger havde på ansøgningstidspunktet allerede haft flere samtaler.
 Til brug for ansøgningen fremsendtes en udtalelse fra den behandlende psykolog, hvori der blev givet en nærmere beskrivelse af ansøgers baggrund samt behov for hjælp for at kunne komme videre med uddannelsen.
 Kommunen anmodede herefter ansøger om tilladelse til at indhente en udtalelse fra uddannelsesstedet, hvilket ansøger afslog.
Ansøger begrundede sin holdning med, at såfremt uddannelsesstedet skulle udtale, at hun ikke ville kunne gennemføre uddannelsen uden psykologbistand, ville dette betyde, at hun dermed blev stemplet som ressourcesvag.
Hertil kom, at lærerne ikke havde føling med eleverne, idet der blev forelæst for mange elever.
Studievejlederen ville derfor reelt ikke kunne lave nogen objektiv vurdering af hende, men alene en udtalelse, der ville være udarbejdet på baggrund af ansøgers egne oplysninger, når hun blev kaldt til samtale på baggrund af kommunens henvendelse.
Kommunen gav herefter afslag på ansøgningen i henhold til bistandslovens § 46 a med begrundelsen, at ansøger ikke havde ønsket at medvirke til sagens belysning i henhold til bistandslovens § 17, og henviste til, at udtalelsen ønskedes med henblik på, om samtalerne var nødvendige for gennemførelsen af den igangværende uddannelse.
Sagen blev derfor afgjort på det foreliggende grundlag.
Overfor ankenævnet fastholdt ansøger, at sagen var tilstrækkeligt oplyst, dels gennem psykologudtalelsen, dels gennem oplysninger afgivet af hende selv i forbindelse med ansøgningen og dels gennem kommunens kendskab til hende gennem de seneste år.
Uddannelsesstedet havde derimod ingen viden om hende, som kunne understøtte ansøgningen om psykologbistand.
 Ankenævnet tiltrådte kommunens afgørelse og begrundede afgørelsen med, at kommunen efter de foreliggende oplysninger ikke kunne tage stilling til behovet for psykologhjælp, ligesom der tillige var henset til udgiftens størrelse.
 Nævnet fandt således ikke grundlag for at tilsidesætte, at kommunen havde ønsket oplysninger fra uddannelsesstedet med henblik på, om udgiften var nødvendig eller hensigtsmæssig til gennemførelse af den bevilgede revalidering, og kunne derfor ikke kritisere, at kommunen havde begrundet sin afgørelse med, at ansøger ikke havde ønsket at medvirke til sagens oplysning.
I klagen til Ankestyrelsen var det bl.a. anført, at der ønskedes en principiel stillingtagen til kommunernes praksis med nærmest pr. automatik at indhente udtalelser fra uddannelsesstedet i forbindelse med diverse ansøgninger.
Ansøger fandt det således fortsat ikke rimeligt at bede uddannelsesstedet om at udtale sig om forhold, som stedet intet kendte til eller som andre instanser kendte mere og bedre til.
 Sagen blev behandlet i principielt møde med henblik på afklaring af, hvorvidt kommunen havde været berettiget til at afslå en ansøgning om hjælp til betaling for psykologsamtaler i henhold til bistandslovens § 46 a alene med henvisning til, at ansøger ikke ønskede at medvirke til sagens oplysning.
 Afgørelse:
 Ankestyrelsen fandt, at kommunen ikke med rette havde kunnet give afslag på ansøgningen om hjælp til betaling af psykologbehandling alene med henvisning til, at ansøger ikke havde villet give samtykke til, at kommunen indhentede en udtalelse fra uddannelsestedet.
 Ankestyrelsen lagde ved afgørelsen særlig vægt på, at den ansøgte udgift ikke kunne anses for at være en merudgift som følge af den igangværende revalidering, og at ansøgningen derfor skulle behandles i henhold til reglerne i bistandslovens § 46 a, jf. det anførte i SM O-27-95.
Uddannelsesstedet ville således kunne forventes at være i stand til at udtale sig om forhold vedrørende uddannelsens forløb.
Uddannelsesstedet ville derimod normalt ikke kunne forventes at være kompetent til at udtale sig om forhold, der krævede f.eks. lægelig eller tandlægelig indsigt.
 Kommunen burde derfor overfor ansøger nærmere have begrundet sit ønske om at rette henvendelse til uddannelsesstedet samt have lagt afgørende vægt på ansøgers oplysninger om, at uddannelsesstedet ikke ville være i stand til objektivt at fremkomme med oplysninger af betydning for ansøgningen.
Da den konkrete ansøgning vedrørte hjælp til betaling af behandlingsudgifter, kunne kommunen - såfremt den mente, at sagen ikke kunne afgøres på det allerede foreliggende grundlag - evt. have indhentet nærmere oplysninger om de helbredsmæssige forhold fra ansøgers læge, herunder dennes vurdering af, hvorvidt der måtte være mulighed for at henvise ansøger til behandling inden for det offentlige behandlingssystem.
Kommunen havde derfor ikke været berettiget til at afvise ansøgningen alene med henvisning til, at ansøger ikke skulle have ønsket at medvirke til sagens oplysning, ligesom kommunen alene havde været berettiget til at afkræve ansøger oplysninger af direkte betydning for den foreliggende sag.
 Ankestyrelsen ændrede således ankenævnets afgørelse, og hjemviste sagen til kommunen til fornyet behandling på det ovennævnte grundlag.
