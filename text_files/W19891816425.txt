Grundværdierne for 3 ejendomme, bebygget med etagebeboelser, blev  

 nedsat med skønsmæssigt 50.000 kr. for hver ejendom på grund af støjgener i  

 forbindelse med beliggenheden i nærheden af en flyvestation, der blev  

 benyttet dels til ruteflyvning dels af forsvaret.
Ejendomsværdien, der var  

 ansat på grundlag af de konstaterede lejeindtægter af de bebyggede ejendomme,  

 blev stadfæstet.
 Advokat A klagede for et boligselskab over de af skyldrådet foretagne  

 ansættelser af ejendomsværdien og grundværdien ved 18. almindelige vurdering  

 pr. 1. januar 1986 for de tre etageejendomme.
Ejendommenes grundarealer udgjorde henholdsvis 5.360 m2, 4.090 m2 og 5.545  

 m2. De lå matrikulært samlede og var i 1962 bebygget med 3 etageboligblokke  

 til udlejling.
I henhold til kommuneplanen for området måtte  

 bebyggelsesprocenten ikke overstige 40, og den gennemsnitlige  

 bebyggelsesprocent for ejendommene var 35,19.
 Skyldrådet havde foretaget ansættelserne af grundværdierne ud fra en  

 etagemeterpris på 400 kr. pr. m2 maksimalt tilladt etageareal, svarende til  

 160 kr. pr. m2 grundareal.
 Til støtte for påstanden gjorde advokaten gældende, at grundværdierne var  

 for høje sammenlignet med tilsvarende bedre beliggende boligområder, der blev  

 solgt for ca. 120 kr. pr. m2.
 Endvidere henviste advokaten til, at ejendommene var meget støjbelastede  

 ved beliggenheden vær flyvestationen i et område, der ifølge en støjrapport  

 om de antagelige støjforhold i 1985 havde et støjniveau på 100-105 decibel.  

 Dette skulle sammenholdes med, at rapporten konkluderede, at en belastning på  

 95 decibel var utilfredsstillende.
Endvidere tilføjede advokaten, at støjniveauet siden rapportens  

 udarbejdelse ikke var blevet mindre, idet alle små fly var udgået.
Forsvaret  

 fløj nu med fly, der ikke var støjdæmpede som passagerflyene, og gennem en  

 daglig afprøvning af motorerne og flyvning af 3 faste pas, var støjen meget  

 generende.
Hertil kom regelmæssige besøg af forskellige jagerbombere m.v. fra  

 andre Nato-lande.
Endelig var støjgenerne fra den civile trafik ligeledes  

 meget generende, da der udelukkende blev fløjet med DC-9ere, og  

 startretningen som regel var henover boligområdet.
 Skyldrådet anførte vedrørende anvendelsen af en etagemeterpris på 400 kr.,  

 at dette var den laveste, der generelt var anvendt for mindre byer i amtet.  

 De af advokaten anførte sammenligningsejendomme var beliggende i et område,  

 udlagt til blandede boligformer m.v. og med forskellige bebyggelsesprocenter.
Landsskatteretten bemærkede bl.a. at grundværdien i henhold til  

 vurderingslovens § 13, stk. 1, udgør grundens handelsværdi i ubebygget stand  

 under hensyn til beskaffenhed og beliggenhed og til en i økonomisk henseende  

 god anvendelse.
Retten kunne videre efter de foreliggende oplysninger om  

 ejendommens størrelse og retlige udnyttelsesmulighed tiltræde, at  

 grundværdien var ansat til 400 kr. pr. m2 maksimalt tilladt etageareal,  

 svarende til 160 kr. pr. m2 grundareal.
Det tilføjes, at en sådan  

 etagemeterpris havde beroet på et gennemsnitligt skøn, baseret på  

 konstaterede salgspriser for ubebyggede grunde udlagt til  

 etageboligbebyggelse, hvorfor der allerede heri var taget hensyn til de af  

 skønnet omfattede mulige fravigelser mellem den maksimalt tilladte  

 bebyggelsesprocent og den eventuelt mindre faktisk opnåelige  

 bebyggelsesprocent.
 Efter de i øvrigt under sagens behandling tilvejebragte oplysninger,  

 herunder det bl.a. ved besigtigelsen anførte, fandt Landsskatteretten det  

 tilstrækkelig godtgjort, at de med ejendommens beliggenhed forbundne  

 støjgener var af et så væsentligt omfang, at dette kunne begrunde et nedslag  

 i grundværdierne for hver ejendom på skønsmæssigt 50.000 kr.
Derimod fandt retten ikke grundlag for at ændre ansættelsen af  

 ejendomsværdien, der var foretaget i overensstemmelse med vurderingslovens §  

 10, stk. 3, baseret på de konstaterede lejeindtægter af de bebyggede  

 ejendomme.
Ejendomsværdierne blev derfor stadfæstet.
 (* 1) Afgørelsen er offentliggjort i Skat 1989, nr. 7, side 552.
