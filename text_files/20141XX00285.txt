Skriftlig fremsættelse (10. december 2014) Uddannelses- og forskningsministeren (Sofie Carsten Nielsen):
 Herved tillader jeg mig for Folketinget at fremsætte:
Forslag til lov om ændring af lov om akkreditering af videregående uddannelsesinstitutioner (Ingen prækvalifikation af nye uddannelser ved sammenlægning af eksisterende uddannelser) (Lovforslag nr.
L 91) Lovforslaget fremsættes som opfølgning på aftalen af 2. juli 2014 mellem regeringen (Socialdemokraterne og Radikale Venstre) og Venstre, Dansk Folkeparti, Socialistisk Folkeparti, Enhedslisten og Det Konservative Folkeparti om en vækstpakke 2014, initiativ 80, pkt. (a).
 Med initiativet gives de videregående uddannelsesinstitutioner mulighed for at sammenlægge eksisterende uddannelser uden, at der skal ske prækvalifikation af den nye uddannelse dannet ved sammenlægningen.
 Hvis sammenlægningen af uddannelserne medfører et udvidet formål og erhvervssigte for den sammenlagte uddannelse, er det en betingelse, at udvidelsen ikke får væsentlige negative konsekvenser for arbejdsmarkedet eller rekrutteringsgrundlaget for eksisterende beslægtede uddannelser og uddannelsesudbud.
 Med forslaget tilvejebringes en øget fleksibilitet og et administrativt incitament til at sammenlægge eksisterende uddannelser for på den måde at begrænse det samlede antal uddannelser og samtidig øge gennemsigtigheden for ansøgere og aftagere.
 Lovforslaget understøtter således kravet i initiativ 80 om, at alle de videregående uddannelsesinstitutioner skal øge kvaliteten og gennemsigtigheden i det samlede antal uddannelser.
 Lovforslaget har ikke økonomiske eller administrative konsekvenser for borgere, kommuner eller regioner.
 Lovforslaget foreslås at træde i kraft den 1. april 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
