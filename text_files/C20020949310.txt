Cirkulæreskrivelse om kriterierne for  

 antagelse af offentlige forsvarere og advokater til at udføre sager  

 for parter, der har fri proces 1. Ved cirkulære nr. 99 af 3. juni  

 1971 og cirkulæreskrivelse af 14. juli 1998 har Justitsministeriet  

 fastsat regler om antagelse af offentlige forsvarere og advokater til at  

 udføre sager for parter, der har fri proces.
Det fremgår af cirkulæret fra 1971, at  

 Justitsministeriet træffer afgørelse om, hvilke advokater der  

 skal antages som beneficerede på baggrund af indstillinger fra  

 retskredsens dommer og vedkommende landsretspræsident.
Endvidere  

 indhentes en erklæring fra advokatkredsens bestyrelse og en udtalelse  

 fra Advokatrådet.
Der er i langt de fleste tilfælde enighed om, hvem  

 der skal antages, og Justitsministeriet følger som altovervejende  

 hovedregel indstillingerne.
Indstillingerne er imidlertid ikke sjældent  

 ubegrundede, hvilket gør det vanskeligt at begrunde et afslag ud fra  

 indstillingerne.
Endvidere har flere advokater givet udtryk for usikkerhed  

 om, hvilke kriterier der lægges til grund ved antagelsen.
 2. På baggrund af drøftelser  

 med Dommerforeningen, Advokatrådet og Landsforeningen af beskikkede  

 advokater har Justitsministeriet derfor besluttet at orientere om de hensyn,  

 der lægges vægt på ved antagelsen af beneficerede  

 advokater.
Det afgørende hensyn ved antagelse af en  

 beneficeret advokat er ansøgerens kvalifikationer.
Der lægges i  

 den forbindelse vægt på, om ansøgeren har erfaring  

 med straffesager eller strafferet i øvrigt, om ansøgeren  

 har møderet for landsret, om ansøgeren har  

 procedureerfaring, herunder også fra civile sager, og om  

 ansøgeren har udvist dygtighed og engagement i sit virke som advokat.  

 I øvrigt lægges der vægt på ansøgerens  

 kvalifikationer som procederende advokat, således som disse  

 kvalifikationer fremstår for de pågældende dommere.
 Herudover lægges der vægt på køn,  

 alder og hensynet til den geografiske spredning af advokater i retskredsen.  

 Det tilstræbes, at der er i hvert fald én kvindelig beneficeret  

 advokat i retskredsen.
 Justitsministeriet skal anmode om, at det fremover i  

 indstillingerne bliver klart tilkendegivet, hvilke hensyn der er blevet  

 tillagt vægt i den konkrete sag.
 3. Hidtil har retskredsens dommer indhentet  

 en erklæring fra advokatkredsens bestyrelse om ansøgningerne,  

 inden sagen med dommerens indstilling sendes til landsretspræsidenten,  

 der videresender den til Justitsministeriet med sin indstilling.
 Da flere advokater har givet udtryk for utilfredshed med,  

 at ansøgningerne sendes til den pågældende  

 kredsbestyrelse, har Advokatrådet foreslået, at man undlader at  

 indhente en erklæring om ansøgningerne fra kredsbestyrelsen.
Justitsministeriet har på den baggrund besluttet, at  

 der for fremtiden ikke skal indhentes en erklæring om  

 ansøgningerne fra kredsbestyrelsen.
Justitsministeriet vil som hidtil  

 indhente en udtalelse fra Advokatrådet.
 Som følge heraf anmodes retterne om for fremtiden i  

 stillingsopslaget at orientere ansøgerne om, at ansøgningerne  

 vil blive forelagt Advokatrådet.
