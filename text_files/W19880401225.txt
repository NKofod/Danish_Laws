 Boligstøttemodtageren klager over amtsankenævnets afgørelse vedr.
 tilbagebetaling af for meget udbetalt boligstøtte for perioden  

 1.7.1984 - 31.12.1985.
 I forbindelse med en gældssanering fik klager udbetalt overskydende  

 skat, idet en del af klagers rentebyrde blev betalt gennem gældssaneringen.  

 Som følge heraf blev klagers skattepligtige indkomst for årene 1983-1984  

 nedsat med rentefradraget.
 Bygge- og Boligstyrelsen fandt, at såfremt en ændret opgørelse af den  

 skattepligtige indkomst påvirker socialindkomsten for de år,  

 tilbagebetalingskravet vedrører, skal kommunen efter styrelsens opfattelse  

 gennemgå sagen påny, idet det ændrede indkomstgrundlag skal lægges til grund  

 ved afgørelse af, om der fortsat er grundlag for at rejse et  

 tilbagebetalingskrav.
 Boligstyrelsen har fra Amtsankenævnet i Ribe Amt modtaget skrivelse af 15.  

 januar 1988 (j.nr. 0614.624), hvori De på vegne af N.N., klager over nævnets  

 afgørelse af 6. januar 1988 vedrørende tilbagebetaling af for meget modtaget  

 boligsikring for perioden 1. juli 1984 - 31. december 1985.
 Amtsankenævnet fastholder ved sagens fremsendelse til Boligstyrelsen den  

 trufne afgørelse.
Det fremgår af Deres skrivelse, at N.N. ved kendelse af 13. marts 1987 fik  

 stadfæstet en gældssanering, hvorefter gæld stiftet før 1. januar 1983  

 bortfaldt ved betaling af en dividende på godt 7 pct.
Videre fremgår, at  

 gældssaneringen indebar udbetaling af en overskydende skat på ca. 33.000 kr.,  

 idet en del af N.N.'s rentebyrde blev betalt qua gældssaneringen.
N.N.'s  

 skattepligtige indkomst for årene 1983-1984 blev som følge heraf nedsat med  

 rentefradraget.
 De anfører, at De finder, det er af principiel betydning, om et fremsat  

 tilbagebetalingskrav kan fastholdes uændret til trods for, at den  

 skattepligtige indkomst for de år, tilbagebetalingskravet vedrører,  

 efterfølgende nedsættes.
I denne anledning skal Boligstyrelsen meddele, at ifølge § 63, stk. 2, i  

 lov om individuel boligstøtte kan Amtsankenævnets afgørelser ikke indbringes  

 for anden administrativ myndighed.
Boligstyrelsen kan dog optage en sag til  

 behandling, når det skønnes, at sagen er af principiel betydning.
Man skal videre meddele, at husstandsindkomsten efter boligstøttelovens §  

 7 skal opgøres efter reglerne i lov om socialindkomst.
Ifølge  

 socialindkomstlovens § 2, stk. 1, nr. 1, henregnes til socialindkomsten  

 enhver indkomst, der henføres til eller indgår i den skattepligtige  

 almindelige indkomst.
Ifølge § 38, stk. 3, i boligstøtteloven skal boligstøttemodtageren oplyse  

 boligstøttekontoret om alle forhold, der kan medføre nedsættelse eller  

 bortfald af boligstøtten, herunder bl.a. om væsentlige og varige stigninger i  

 boligstøttemodtagerens eller husstandens indkomstforhold.
Såfremt en  

 boligstøttemodtager undlader at give meddelelse herom, kan det for meget  

 udbetalte kræves tilbagebetalt.
Hvis boligstøtten er beregnet på grundlag af den opregulerede  

 socialindkomst, skal der efterfølgende foretages en regulering, hvorved det  

 for meget udbetalte kræves tilbagebetalt ved en indkomstfremgang på mere end  

 25% og mindst 15.000 kr. i forhold til beregningsgrundlaget.
Såfremt  

 husstandens forventede fremtidige indkomst er anvendt som beregningsgrundlag,  

 skal der efterfølgende foretages en regulering, hvorved det for meget  

 udbetalte kræves tilbagebetalt, når indkomstfremgangen er på mindst 10.000  

 kr.
Et eventuelt tilbagebetalingskrav kan som udgangspunkt ikke fremsættes,  

 før der foreligger en endelig opgjort indkomst efter socialindkomstlovens  

 principper for den periode, kravet eventuelt måtte vedrøre, idet kommunen  

 først på dette tidspunkt kan konstatere, om de økonomiske betingelser for at  

 fremsætte kravet er til stede, jfr.
Boligstyrelsens vejledning af 22. oktober  

 1987 om individuel boligstøtte, pkt. 15.7.
 Efter Boligstyrelsens opfattelse er spørgsmålet om, hvilken indflydelse en  

 efterfølgende nedsættelse af den skattepligtige indkomst har på beregningen  

 af et eventuelt tilbagebetalingskrav, af principiel betydning, hvorfor man  

 har besluttet at tage sagen op til behandling for så vidt angår dette  

 spørgsmål.
 Såfremt en ændret opgørelse af den skattepligtige indkomst påvirker  

 socialindkomsten for de år, tilbagebetalingskravet vedrører, skal kommunen  

 efter Boligstyrelsens opfattelse gennemgå sagen påny, idet det ændrede  

 indkomstgrundlag skal lægges til grund ved afgørelsen af, om der fortsat er  

 grundlag for at fremsætte tilbagebetalingskrav.
 Boligstyrelsen har d.d. anmodet Ribe Kommune om at foretage en fornyet  

 gennemgang af sagen efter ovenstående principper.
 Afslutningsvis skal man meddele, at der ikke i boligstøtteloven er hjemmel  

 til at frafalde krav om tilbagebetaling af for meget udbetalt boligstøtte.  

 Spørgsmålet, om tilbagebetaling skal ske kontant, afdragsvis eller ved  

 modregning i løbende boligstøtte, afgøres endeligt af kommunalbestyrelsen.  

 Tilbagebetalingen bør dog, uanset hvorledes den sker, afpasses efter  

 boligstøttemodtagerens økonomiske muligheder.
 Under henvisning til ovenstående skal man herved anmode kommunen om at  

 foretage en fornyet gennemgang af sagen.
 Der henvises til kommunens j.nr. 200137-1129.
