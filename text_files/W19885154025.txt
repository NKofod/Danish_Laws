 Det ved akkord med en hovedkreditor betalte beløb blev anset for  

 forlods at dække renter af gælden, og der var derfor ikke grundlag for  

 genbeskatning af tidligere fratrukne, ikke betalte renter.
 VVS-installatør A klagede for indkomståret 1984 over, at de stedlige  

 skattemyndigheder havde beskåret hans rentefradrag vedrørende en  

 hovedkreditor fra 20.819 kr. til 6.902 kr.
Det var oplyst, at klageren, som drev en VVS-installationsvirksomhed, i  

 indkomståret 1984 havde opnået akkord med en hovedkreditor.
Akkorden havde  

 omfattet den samlede gæld til denne kreditor, opgjort pr. 31. december 1983  

 til 150.800 kr., omfattende såvel varegæld som påløbne renter.
Dette beløb  

 var af kreditor eftergivet imod betaling af 50.000 kr.
Det i det af akkorden  

 omfattede gældsbeløb indeholdte rentebeløb var af klageren for indkomståret  

 1983 opgjort til 20.819 kr. og fratrukket, men ikke betalt i dette  

 indkomstår.
De stedlige skattemyndigheder havde anført, at renter i forbindelse med  

 akkord med en hovedkreditor alene kunne godkendes fratrukket forholdsmæssigt,  

 idet akkordenk måtte anses at omfatte såvel varegæld som påløbne renter.
Der  

 var derfor ved ansættelsen foretaget tilbageførsel af det for 1983 godkendte  

 rentefradrag bortset fra den del heraf, der kunne henføres til den faktiske  

 betaling af varegæld i forbindelse med det indgåede forlig.
 Klageren anførte over for Landsskatteretten til støtte for sin påstand om  

 nedsættelse af den ansatte indkomst med det tillagte rentebeløb på 13.917  

 kr., at gældseftergivelse i henhold til ligningsvejledningen ikke var  

 indkomstskattepligtig i situationer, hvor der var tale om akkord med en  

 hovedkreditor, og at dette måtte gælde for hele akkordbeløbet, uanset om der  

 var tale om varegæld eller renter.
 Efter de om klagerens økonomiske forhold foreliggende oplysninger fandt  

 Landsskatteretten ikke, at der efter den skatteretlige praksis på området -  

 herunder den efter praksis gældende formodning for at de af klageren i  

 tidligere indkomstår fratrukne, ikke betalte renter var dækket forlods - var  

 grundlag for genbeskatning af de tidligere fratrukne renter i forbindelse med  

 klagerens akkord med en hovedkreditor.
 Den påklagede ansættelse blev derfor nedsat med 13.917 kr.
 LV 1986, F 3.1.2.
