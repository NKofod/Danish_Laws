 Hermed sendes et antal eksemplarer af Justitsministeriet, Direktoratet for  

 Kriminalforsorgens cirkulære af dags dato om ændring af cirkulære om de  

 indsattes adgang til udlevering af egne effekter m.v. og anvendelse af penge  

 (effektcirkulæret).
 Cirkulæreændringerne, der træder i kraft den 1. april 1995, er -  

 med visse modifikationer - udarbejdet på grundlag af en indstilling afgivet  

 af arbejdsgruppen vedrørende stærke og svage indsatte i Kriminalforsorgens  

 anstalter og arresthusene i april 1994.
 Cirkulæret indeholder endvidere en inkorporering af reglerne om indsattes  

 adgang til udlevering af telefon og edb m.v., som blev udsendt ved skrivelse  

 af 6. september 1994.
 I tilslutning til ændringscirkulæret bemærkes følgende:
 Ad pkt. 1. Registrering af effekter.
I overensstemmelse med arbejdsgruppens indstilling ophæves pligten for de  

åbne fængsler til at registrere udleverede effekter af større værdi.  

 Baggrunden herfor er, at der ikke findes at være det fornødne behov for en  

 registreringspligt, og at en sådan vil indebære et urimeligt resourceforbrug  

 i forhold til de fordele, der kan opnås ved registrering.
Med samme  

 begrundelse har arbejdsgruppen ikke fundet grundlag for at foreslå  

 registreringspligt indført i arresthusene.
 En ophævelse af registreringspligten udelukker naturligvis ikke, at den  

 enkelte institution fortsat - stikprøvevis og ved konkret mistanke - kan  

 kontrollere effekter med henblik på at undersøge, om der er tale om  

 tyvekoster.
 Ad pkt. 2.
a.
Veste m.v.
Direktoratet har tilsluttet sig arbejdsgruppens forslag om, at der  

 centralt fastsættes forbud gældende for alle institutioner mod udlevering af  

 veste med rygmærker og lignende beklædningsgenstande m.v. med særlige  

 symboler, der giver udtryk for tilhørsforhold til visse magtgrupper.  

 Forbuddet er begrundet i problemerne med stærke indsattes styring af  

 medindsatte, idet rockerveste og andre tilsvarende beklædningsgenstande m.v.  

 med symboler findes egnet til at virke som en magtdemonstration og dermed til  

 at forstærke den dominans og magtposition, som disse stærke grupper af  

 indsatte kan opnå i institutionerne.
Det er besluttet, at der indføres et  

totalt forbud mod udlevering, og at dette gælder for indsatte i såvel  

 åbne som lukkede anstalter samt i arresthusene.
 Forbuddet omfatter veste, pandebånd, håndledsremme og lignende, som er  

 forbeholdt medlemmer og eventuelle støttepersoner til sådanne magtgrupper.  

 Derimod vil T-shirts og lignende med slogans og/eller symboler, som kan  

 erhverves af alle, normalt ikke være egnede til at virke som  

 magtdemonstration, og dermed ikke være omfattet af forbuddet.
b.
Beklædningsgenstande m.v. med racistiske eller andre stærkt  

 krænkende symboler.
Direktoratet har endvidere tilsluttet sig, at forbuddet mod veste m.v.,  

 der er egnet til at virke som en magtdemonstration, suppleres med et forbud  

 mod udlevering af beklædningsgenstande og lignende effekter med racistiske  

 eller andre stærkt krænkende symboler.
Baggrunden for indførelsen af dette  

 forbud er, at udlændinge bør beskyttes mod, at medindsatte bærer  

 beklædningsgenstande m.v., som - uanset at de ikke er ulovlige i henhold til  

 straffelovens bestemmelser - vil kunne medvirke til at forstærke racistiske  

 tendenser blandt de indsatte.
Forbuddet omfatter beklædningsgenstande og lignende effekter, som de  

 indsatte har mulighed for at bære på sig, når de færdes i institutionen.  

 Derimod er effekter, som er egnet til brug i de indsattes opholdsrum såsom  

 f.eks. udsmykningsgenstande, ikke omfattet.
Hvis det skønnes påkrævet at  

 forbyde sådanne effekter, vil den enkelte institution - som hidtil - i medfør  

 at § 21, stk. 1, i effektcirkulæret kunne fastsætte generelle begrænsninger  

 med hensyn til udlevering.
Grundlovens frihedsrettigheder - særligt  

 ytringsfriheden - medfører, at institutionerne bør udvise tilbageholdenhed  

 med hensyn til at forbyde udlevering af bøger, tidsskrifter, aviser og  

 lignende med racistisk eller andet stærkt krænkende indhold.
c.
Fælles bestemmelser.
 Begge de under a og b nævnte kategorier af effekter kan dog udleveres til  

 brug under uledsaget udgang i henhold til kapitel III i cirkulære om udgang  

 til indsatte.
 I § 3 er fastsat en overgangsordning, således at indsatte, der før  

 forbuddets ikrafttræden har fået udleveret veste m.v. eller  

 beklædningsgenstande med racistiske symboler m.v. fortsat kan bruge disse i  

 overensstemmelse med de regler, der hidtil har været gældende i den  

 pågældende institution.
 Ad pkt. 3, 5, 6, 7 og 8. Fri disposition over medbragte og tilsendte  

 penge.
Effektcirkulæret ændres, således at der i åbne fængsler bliver fri  

 adgang til at indføre medbragte og tilsendte penge til fri (lovlig)  

 anvendelse.
Dette svarer til den ordning, som ved dispensation allerede er  

 indført i de fleste åbne fængsler og som man har erklæret sig tilfredse med.
 Samtidig hermed er der foretaget en tilpasning af § 12 i effektcirkulæret,  

 så der tages højde for, at mange institutioner har indført selvforplejning.
 Ad pkt. 9. Maksimum for kontant beløb i indsattes besiddelse.
Der indføres et maksimum for, hvor mange kontante penge m.v. de indsatte  

 må være i besiddelse af i institutionen.
Beløbet er fastsat til 1.500 kr. i  

 de lukkede fængsler og 3.000 kr. i de åbne fængsler og arresthusene.
 Institutionerne har mulighed for lokalt at fastsætte en lavere  

 beløbsgrænse, såfremt det findes påkrævet af ordens- eller sikkerhedshensyn.  

 For så vidt angår de lukkede fængsler, bør der således være mulighed for  

 velbegrundede - eventuelt midlertidige - fravigelser, f.eks. som følge af at  

 der ikke er indført selvforvaltning og/eller selvforplejning i den pågældende  

 institution.
De indførte maksima er primært begrundet i et ønske om, at begrænse  

 muligheden for ulovlig omsætning af narkotiske stoffer m.v.
Endvidere findes  

 der ikke at være anerkendelsesværdige hensyn, som taler for, at indsatte skal  

 have adgang til at have meget store pengebeløb i institutionen.  

 Arbejdsgruppen har i den forbindelse henvist til, at det vil være stødende,  

 hvis man i tilfælde, hvor der findes meget store beløb hos indsatte, vil være  

 nødt til at lade den indsatte beholde disse til brug i institutionen, idet  

 det i langt de fleste tilfælde vil være umuligt at bevise, at pengene er  

 illegalt erhvervet.
Ligeledes har man peget på, at besiddelse af meget store  

 beløb kan medføre problemer med tyveri og eventuelle erstatningssager.
Hensigten med det fastsatte maksimum er ikke, at institutionerne skal  

 skærpe kontrol og visatationer med henblik på at håndhæve grænsen.
Formålet  

 er primært, at der kan skrides ind i tilfælde, hvor der hos de indsatte  

 findes meget store beløb.
Herudover vil der naturligvis kunne kontrolleres  

 stikprøvevis i forbindelse med almindelig visitation.
 Ad pkt. 4. Indsattes adgang til at få udleveret telefon og edb m.v.
 I § 6 a er indarbejdet regler om de indsattes adgang til at få udleveret  

 telefon og edb m.v. svarende til de regler, som blev fastsat ved  

 direktoratets skrivelse af 6. september 1994.
I tilslutning til denne bestemmelse bemærkes, at det er en forudsætning  

 for tilladelse efter stk. 1 og 2, at der ikke skønnes at foreligge fare for  

 misbrug.
Personalet skal til enhver tid have mulighed for at gøre sig bekendt  

 med, hvilke programmer m.v., der er på pc-eren, ligesom det skal  

 tilkendegives over for den indsatte, at misbrug kan medføre, at tilladelsen  

 tilbagekaldes og at effekterne henlægges på depot, jf. § 23, stk. 2, i  

 effektcirkulæret.
 I de lukkede anstalter, hvor de indsatte ikke har adgang til at medtage  

 edb-anlæg m.v., kan der, hvor særlige hensyn taler derfor, udlånes pc-ere  

 indkøbt af institutionen til dette formål.
Pc-ernes diskettedrev skal være forsynet med lås.
Der må ikke anvendes  

 disketter som lagringsmedie.
Pc-erne opstilles i skolens regi.
Indsatte, der ikke har mulighed for at  

 udarbejde skriftlige opgaver m.v. inden for det tidsrum, hvor disse lokaler  

 er tilgængelige, kan undtagelsesvis få tilladelse til at få udleveret en  

 pc-er til opstilling på egen celle.
Udleveringen betinges i givet fald af, - at personalet til enhver tid skal have mulighed for at gøre sig bekendt  

 med, hvilke programmer m.v., der er på pc-eren, og - at personalet til enhver tid skal kunne slette harddisken (programmer  

 m.v.), når ordens- og sikkerhedsmæssige hensyn taler derfor, eller for at  

 forebygge risiko for strafbare handlinger.
 I arresthusene, må de indsatte ligeledes ikke medtage telefon og edb m.v.  

 Hvor særlige uddannelses- eller arbejdsmæssige hensyn taler derfor, bør  

 indsatte søges anmeldt til afsoning i åben anstalt eller søges overført i  

 medfør af retsplejelovens § 777.
 De nye regler samt denne skrivelse erstatter direktoratets skrivelse af 6.  

 september 1994.
 Effektcirkulæret med de ændringer, der følger af cirkulæret af dags dato,  

 samt denne skrivelse vil snarest blive udsendt til optagelse i  

 Kriminalforsorgens Cirkulæresamling m.v.
 E.B.
