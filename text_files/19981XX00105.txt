Skriftlig fremsættelse (18. november  

 1998) Erhvervsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 VækstFonden, lov om statsgaranti til udviklingsvirksomhed og lov om  

 påligning af indkomstskat til staten (ligningsloven). (Lån til  

 meget risikobetonede udviklingsprojekter, medfinansiering af innovationsfonde  

 og udviklingsselskaber og VækstFondens overtagelse af administrationen  

 af loven om statsgaranti til udviklingsvirksomhed).
(Lovforslag nr.
L 94).
 VækstFondens hovedaktivitet i dag er at  

 yde lån til perspektivrige og risikobetonede udviklingsprojekter.  

 Lånene forrentes på markedsniveau og tilbagebetales i  

 tilfælde af kommerciel succes.
Udviklingen af nye produkter og produktionsmetoder har  

 meget stor samfundsøkonomisk betydning.
Samtidig har erfaringen vist,  

 at de små, nye og innovative virksomheder har særligt vanskeligt  

 ved at skaffe finansiering til disse aktiviteter.
Dette er baggrunden for, at  

 det foreslås, at VækstFonden får bedre muligheder for at  

 støtte disse virksomheder og for, at VækstFondens aktiviteter  

 fremover generelt målrettes mod de små og mellemstore  

 virksomheder.
 Det er karakteristisk for de meget risikobetonede og  

 længerevarende udviklingsprojekter, at de projekter, der bliver en  

 succes, i nogle tilfælde tjener de investerede penge ind mange gange.  

 Lovforslaget indebærer, at VækstFonden kan kræve en  

 omsætnings- eller overskudsafhængig betaling fra disse  

 projekter.
Det er karakteristisk for de mindre virksomheder, at de  

 typisk har store vanskeligheder med at skaffe finansiering, når der  

 skal ske en udvikling af deres ideer til konkrete produkter.
Forslaget  

 medfører, at VækstFonden får mulighed for at indskyde  

 ansvarlig kapital i innovationsfonde og udviklingsselskaber, som investerer i  

 nye, små og uafhængige virksomheder.
VækstFonden vil  

 også få mulighed for at stille garanti for udviklingsselskaber,  

 der investerer i små og uafhængige virksomheder.
 Forslaget indebærer ligeledes, at  

 Erhvervsministeriet får et medlem af VækstFondens bestyrelse, og  

 at dette medlem kan begære principielle spørgsmål forelagt  

 erhvervsministeren til endelig afgørelse.
 Forslaget til ændring af ligningsloven betyder, at  

 den medfinansiering, VækstFonden yder til de meget risikobetonede  

 udviklingsprojekter, også rent skattemæssigt behandles som  

 lån.
 Endelig medfører forslaget, at VækstFonden  

 overtager administrationen af loven om statsgaranti til udviklingsvirksomhed.  

 Dette indebærer, at VækstFonden skal dække de fremtidige  

 tab indenfor de garantirammer, som udviklingsselskaberne allerede har  

 fået tildelt.
 Med disse ord skal jeg anbefale lovforslaget til  

 Folketingets velvillige behandling.
