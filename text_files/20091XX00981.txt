Skriftlig fremsættelse (27. maj 2010) Skatteministeren (Troels Lund Poulsen):
Forslag til lov om ændring af personskatteloven, ligningsloven og børnefamilieydelsesloven (Ingen regulering af beløbsgrænser i 2011-2013, begrænsning af fradraget for faglige kontingenter og loft over børnefamilieydelsen) (Lovforslag nr.
L 221).
 En suspension af den automatiske regulering af visse beløbsgrænser i skatte- og afgiftslovgivningen i 2011, 2012 og 2013. Efter gældende regler reguleres beløbsgrænserne efter personskattelovens § 20, dvs. med lønudviklingen 2 år forud for indkomståret.
Reguleringen af beløbsgrænserne genoptages fra 2014. Den treårige suspension af reguleringen medfører dog et permanent lavere niveau for beløbsgrænserne fra 2014 og frem.
  En udskydelse af den planlagte forhøjelse af indkomstgrænsen for topskat i 2011 i tre år til 2014.
  Der indføres en grænse for fradrag af lønmodtageres faglige kontingenter på 3.000 kr. årligt.
 Der indføres et loft på 30.000 kr. for den samlede skattefrie børnefamilieydelse, der kan modtages årligt.
Der indføres samtidig en kompensationsordning, der sikrer en glidende tilpasning til nye regler for børnefamilieydelse.
Kompensationsordningen indebærer, at alle ydelsesmodtagere i 2011 modtager en kompensation på et beløb svarende til to tredjedele af den del af børnefamilieydelsen, der overstiger 30.000 kr., og en kompensation på et beløb svarende til en tredjedel af forskellen mellem den samlede børnefamilieydelse og 30.000 kr. i 2012. Fra 2013 gives der ingen kompensationsbeløb.
