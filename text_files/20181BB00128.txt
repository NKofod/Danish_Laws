Fremsat den 1. marts 2019 af Rasmus Prehn (S), Claus Kvist Hansen (DF), Henning Hyllested (EL), Roger Courage Matthisen (ALT) og Karsten Hønge (SF) Forslag til folketingsbeslutning om stop for social dumping i busbranchen Folketinget pålægger regeringen at indkalde Folketingets partier til forhandlinger med henblik på at sikre lovgivning og initiativer, der kan bekæmpe social dumping i busbranchen og sikre fri og fair konkurrence på busmarkedet.
Herunder skal det undersøges, om der kan stilles krav om danske løn- og arbejdsvilkår eller cabotagerestriktioner til udenlandske busselskaber, og hvilke tiltag andre EU-lande har taget for at bekæmpe social dumping og unfair konkurrence i busbranchen.
Bemærkninger til forslaget Den danske busbranche er særlig i hovedstadsområdet udfordret af, at udenlandske busselskaber og udenlandske busser vinder et større og større indpas på markedet for turistkørsel.
De udenlandske virksomheder ansætter deres medarbejdere på væsentlig ringere vilkår end normen på det danske arbejdsmarked.
Det giver udenlandske virksomheder en væsentlig konkurrencefordel, som både presser danske chauffører og danske busselskaber.
Ifølge Danske Busvogmænd (i dag Dansk PersonTransport) er antallet af udenlandske busser i hovedstadsområdet stigende.
En undersøgelse foretaget af Danske Busvogmænd viser, at der fra april 2018 til september 2018 blev registreret 910 udenlandske busser.
Danske Busvognmænd vurderer, at en stor del af de busser kører systematisk cabotagekørsel.
Samtidig har en kontrol foretaget af SKAT og Arbejdstilsynet i sommeren 2018 vist at, 21 ud af 22 busser i København ikke kunne fremvise et bevis på dansk momsregistrering.
Ligeledes var chaufførerne i vidt omfang ikke registreret i Register for Udenlandske Tjenesteydere (RUT-registret). Der henvises til artiklerne i Busmagasinet nr. 06, november 2018 »Problemet bare vokser og vokser« og »Udspil fra Danske Busvognmænd skal sætte en stopper for social dumping og unfair konkurrence«.
Det vidner om, at der er en problemstilling, der skal tages hånd om.
 Socialdemokratiet, Dansk Folkeparti, Enhedslisten, Socialistisk Folkeparti og Alternativet foreslår på den baggrund, at regeringen hurtigst muligt indkalder til forhandlinger, hvor regeringen og Folketingets partier i samråd med arbejdsmarkedets parter skal indgå en aftale, der sikrer fair konkurrence og ordentligt løn- og arbejdsvilkår i busbranchen, sådan at arbejdspladserne i busbranchen forbliver danske i fremtiden.
Skriftlig fremsættelse Rasmus Prehn (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for social dumping i busbranchen.
(Beslutningsforslag nr.
B 128) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
