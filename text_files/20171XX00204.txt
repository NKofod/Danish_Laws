Skriftlig fremsættelse (15. november 2017) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om kystbeskyttelse (Ændring af formålet med kystbeskyttelse og mulighed for forsøgsprojekter) (Lovforslag nr.
L 100) Lovforslaget fremsættes som en udmøntning af Aftale med KL om kommunernes økonomi 2018, som regeringen og KL indgik den 1. juni 2017.
 Med lovforslaget ændres således vægtningen i kystbeskyttelseslovens formålsbestemmelse, så grundejere kan kystbeskytte i flere tilfælde og med øget metodefrihed til kystbeskyttelse, herunder hård kystbeskyttelse, hvor det ikke skader nabostrækninger.
 Med lovforslaget fjernes samtidig kravet om, at der skal være et behov for kystbeskyttelse inden for 25 år.
Herudover giver lovforslaget mulighed for, at der kan etableres kystbeskyttelse af bl.a. landbrugsarealer, haver mv., da beskyttelsessubjektet udvides.
Udvidelsen betyder, at myndighederne fremover ikke skal foretage en vurdering af, om beskyttelsessubjektet repræsenterer en tilstrækkelig værdi, til at der kan gives tilladelse til etablering af et kystbeskyttelsesanlæg.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
