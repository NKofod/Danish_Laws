Nr BTL 85 Betænkning over Forslag til lov om kommuners og amtskommuners samarbejde  

 med aktieselskaber m.v.   

 Nr L 85 1991-92, 1. samling Afgivet af Erhvervsudvalget Afgivet: 19920506 Udvalget har behandlet lovforslaget i en række møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget skriftlige henvendelser fra:
Arbejderbevægelsens Erhvervsråd, Foreningen af Rådgivende Ingeniører og Kommunernes Landsforening.
 Der er af flere flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse med de stillede ændringsforslag.
 Et mindretal (Venstres, Det Konservative Folkepartis og Kristeligt  

 Folkepartis medlemmer af udvalget) indstiller lovforslaget til  

forkastelse ved 3. behandling, men kan dog stemme for det under nr. 4  

 stillede ændringsforslag.
Efter mindretallets opfattelse giver de foreslåede ændringer en mere  

 præcis angivelse af, hvilken type selskaber kommunerne skal kunne deltage i,  

 end det oprindelige lovforslag.
Tilbage står imidlertid stadig det helt  

 principielle, at kommunerne også efter vedtagelsen af de foreslåede ændringer  

 vil kunne deltage ledelsesmæssigt og finansielt i selskaber, der driver  

 erhvervsvirksomhed.
Det er ikke en kommunal opgave at deltage i en sådan  

 erhvervsvirksomhed.
Især er det betænkeligt, at der i den foreslåede  

 affattelse af § 2 ikke er nogen begrænsning på den virksomhed, som de  

 pågældende selskaber må drive med henblik på salg af varer og tjenesteydelser  

 baseret på kommunal viden til andre end kommuner og amtskommuner.
En  

 vedtagelse af den foreslåede affattelse af § 2 vil i realiteten kunne føre  

 til, at kommuner kan deltage i selskaber, hvis salg til kommuner kun udgør  

 end ganske ringe del af selskabets samlede omsætning.
Beløbsbegrænsningen i  

 det foreslåede § 3, stk. 1, vil i øvrigt kunne udhules af  

 dispensationsadgangen, der er indeholdt i det foreslåede stk. 5 i § 3.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling med følgende  

 bemærkninger:
Ikke nok med at regeringen har fremsat lovforslag nr.
L 78 om kommunal og  

 amtskommunal deltagelse i erhvervsudviklingsaktiviteter, hvor  

 Fremskridtspartiet vedrørende dette lovforslag skal henvise til sine  

 bemærkninger i betænkningen, men Det Radikale Venstre skulle selvfølgelig  

 overbyde regeringen med et endnu værre lovforslag.
Et lovforslag, hvor  

 kommuner og amter får adgang til helt uhæmmet at kaste skatteydernes gode  

 penge efter dårlige projekter.
Det har aldrig været, og det må aldrig blive  

 en kommunal opgave at drive erhvervsvirksomhed.
Den såkaldte kommunalfuldmagt  

 vil med en vedtagelse af dette lovforslag blive åben som en ladeport, hvorved  

 kommunerne får adgang til i større omfang end i dag at indgå i halv- og  

 heloffentlig produktions- og servicevirksomhed.
Der kan ikke advares nok mod  

 en udvidelse af kommuners deltagelse i privat virksomhed.
Allerede under de  

 nugældende regler har kommuner i en lang række tilfælde bevist, at de ikke  

 magter at drive privat virksomhed.
Spørgsmålet er jo også: Hvad gør et  

 »tilfældigt« sammensat byråd til bedre erhvervsledere end  

 bestyrelsen i et privat firma? Hidtil har spørgsmålet om, hvilke projekter kommuner kan deltage i uden at  

 overtræde kommunalfuldmagten, været forelagt til afgørelse i  

 Indenrigsministeriet.
Den nuværende indenrigsminister Thor Pedersen (V) har  

 med forholdsvis hård hånd administreret kommunalfuldmagten, det skal  

 fortsætte.
Industriministerens forslag til lov om kommuners og amtskommuners  

 deltagelse i erhvervsudviklingsaktiviteter (L 78) er derimod et skridt i den  

 forkerte retning.
Nok hedder det i lovforslaget, at aktiviteterne ikke må  

 påføre private virksomheder ubillig konkurrence og ikke må give enkelte  

 virksomheder en urimelig fortrinsstilling.
Det lyder flot, men det farlige  

 er, at der igen lægges op til en successiv vurdering.
Halv- og helrøde  

 flertal i kommuner vil således kunne tillade projekter ud fra deres  

 subjektive vurdering.
Bladet Dansk Industri fra 23. september 1991 skrev: »Kommuner skal  

 holde sig i skindet.
Industrirådet advarer kraftigt imod, at der gives adgang  

 for det offentlige til at tage kommercielle risici i forbindelse med  

 erhvervsprojekter.
Det gælder også de tanker, der har været om adgang til at  

 indskyde kapital i såkaldte udviklingsselskaber, der skal kunne deltage i  

 finansieringen af nye selskaber.
Vi ser en klar risiko for, at en række  

 private virksomheder, som arbejder med erhvervsservice, f.eks.  

 konsulentfirmaer, kan blive udsat for ubillig konkurrence fra skattebetalt  

 service.« En af de store fejl ved de halv- og helkommunale selskaber er, at det  

 bliver politikere og bureaukrater, som skal træffe beslutningerne frem for  

 driftige private erhvervsfolk.
Det er for embedsmænd således, at tab ikke  

 berører deres egen indkomst, det er jo skatteyderne, som må dække tabene,  

 hvorimod en virksomhedsejer selv må betale alle tab og fejl.
Inden for de seneste år har der været alt for mange eksempler på, hvordan  

 disse kommunale engagementer har medført store tab for skatteyderne.
I flæng  

 kan nævnes: Naturgas Syd, DanVand og Bibliotekscentralen.
Lunderskovs borgmester Bent Bechmann (K) udtaler til bladet Dansk Industri  

 8. april 1991: »Det (Naturgas Syd) er et skræmmende eksempel på, hvordan  

 udgifterne løber løbsk.
Og politikerne er meget dygtige til at skjule fejl.  

 Man vil ikke lukke en tabsgivende virksomhed.
Der vil altid være nogen, der  

 hævder, at der er tale om en god forretning.
Men en god forretning kan kun  

 defineres som en forretning, der giver overskud.
For den kommunale driftsform  

 egner sig ganske enkelt ikke til at drive den form for virksomhed.« Industrirådets Bent le Fevre udtaler i samme blad: »Det er i sidste  

 ende retten til at gå konkurs, der sikrer, at virksomhederne producerer de  

 varer, markedet vil betale for.
Man kan ikke forestille sig, at en kommune  

 eller et amt går konkurs.
Derfor bør kommuner og amter ikke forsøge sig med  

 alle hånde fantasifulde forsøg på at drive forretning for skatteborgernes  

 penge.
Derfor siger industrien nej tak til kommunale investeringer i det  

 private erhvervsliv.« Fremskridtspartiet er aldeles enig og indstiller derfor dette lovforslag  

 til forkastelse og kan ikke stemme for de stillede ændringsforslag.
 Et tredje mindretal (Centrum-Demokraternes medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf et flertal (S, SF og RV):
 Til § 1 1) Paragraffen affattes således:
 »§ 1. Kommuner og amtskommuner kan efter bestemmelserne i § 3  

 deltage finansielt og ledelsesmæssigt i selskaber, der med henblik på salg  

 forarbejder og videreudvikler viden, som er oparbejdet i kommunen eller  

 amtskommunen i forbindelse med løsning af kommunale eller amtskommunale  

 opgaver.
Stk. 2. De selskaber, hvori der foretages indskud efter stk. 1,  

 kan ud over kommunal og amtskommunal viden afsætte dermed sammenhængende  

 privat viden, men må ikke derudover drive anden virksomhed.« Til § 2 2) Paragraffen affattes således:
»§ 2. Kommuner og amtskommuner kan efter bestemmelserne i § 3  

 deltage finansielt og ledelsesmæssigt i selskaber, der ud over at varetage  

 kommunale og amtskommunale opgaver vedrørende forsyning af kommuner og  

 amtskommuner med varer og tjenesteydelser driver virksomhed med henblik på  

 salg af varer og tjenesteydelser baseret på kommunal viden til andre end  

 kommuner og amtskommuner.« Til § 3 3) Paragraffen affattes således:
 »§ 3. En kommunes eller amtskommunes samlede indskud i de i  

 §§ 1 og 2 omhandlede selskaber må ikke overstige 10 mio. kr.
 Stk. 2. Beløbsbegrænsningerne i stk. 1 vedrører værdien af  

 indskuddet på det tidspunkt, hvor indskuddet foretages.
 Stk. 3. Indskud foretaget af en kommune eller en amtskommune må  

 ikke have en sådan størrelse, at bestemmende indflydelse derved muliggøres.
 Stk. 4. En kommune eller amtskommune, som ved lovens ikrafttræden  

 har et samlet indskud i de i §§ 1 og 2 omhandlede selskaber, der overstiger  

 10 mio. kr., jf. stk. 2, kan uanset bestemmelserne i stk. 1 og 3 opretholde  

 de indskud, som kommunen eller amtskommunen havde ved lovens ikrafttræden.
 Stk. 5. Industriministeren kan efter ansøgning tillade, at en  

 kommune eller amtskommune uanset bestemmelsen i stk. 1 i særlige tilfælde  

 foretager indskud, der overstiger 10 mio. kr., i selskaber som nævnt i §§ 1  

 og 2. Tilsvarende kan industriministeren efter ansøgning tillade, at en  

 kommune eller amtskommune, der er omfattet af stk. 4, foretager yderligere  

 indskud under forudsætning af, at kommunen eller amtskommunen ikke derved  

 opnår bestemmende indflydelse.
Stk. 6. De i stk. 1 nævnte beløb kan indskydes i aktieselskaber,  

 anpartsselskaber og andelsselskaber med begrænset ansvar.
Industriministeren  

 kan tillade indskud i andre virksomhedsformer, når hæftelsen over for  

 virksomhedens kreditorer er begrænset til indskuddet.
 Stk. 7. Der kan ikke indskydes midler i selskaber m.v., hvis  

 vedtægter giver andre end selskabsorganerne ret til at udpege medlemmerne til  

 bestyrelsen.
Stk. 8. Kommuner og amtskommuner afgiver een gang årligt en  

 redegørelse til Industriministeriet for deres deltagelse finansielt eller  

 ledelsesmæssigt i erhvervsdrivende selskaber, herunder kommunale  

 fællesskaber, jf. § 60 i lov om kommunernes styrelse.
Industriministeren  

 fastsætter nærmere regler herom.« Af et flertal (udvalget med undtagelse af FP):
 Til § 4 4) Paragraffen affattes således:
»§ 4. Loven gælder ikke for Færøerne og Grønland.« Af et flertal (S, SF og RV):
 Ny paragraf 5) Efter § 4 indsættes som ny paragraf:
 »§ 01. Industriministeren fastsætter tidspunktet for lovens  

 ikrafttræden.
Stk. 2. Loven tages op til revision i folketingsåret  

 1994-95.« Bemærkninger Til nr. 1-5 Kommuner og amtskommuner antages efter gældende ret at have en  

 vis adgang til, direkte eller indirekte, at deltage i selskaber, foreninger  

 eller andre privatretlige organisationsformer.
Det er dog bl.a. en betingelse  

 for lovligheden af den kommunale deltagelse, at selskaberne m.v. udlukkende  

 varetager opgaver, som kommunerne selv kunne udføre.
 Med de forslåede ændringer åbnes der adgang for, at kommuner og  

 amtskommuner i et vist omfang får mulighed for at deltage i selskaber, der  

 udfører opgaver, som kommuner og amtskommuner ikke selv kan løse.
Efter de foreslåede ændringer kan kommuner og amtskommuner inden for  

 bestemte beløbsmæssige grænser (jf. dog § 3, stk. 5) deltage i selskaber, der  

 sælger en nærmere beskrevet viden, og i selskaber, der ud over at varetage  

 kommunale og amtskommunale opgaver vedrørende forsyning af kommuner og  

 amtskommuner med varer og tjenesteydelser driver virksomhed med henblik på  

 salg af varer og tjenesteydelser baseret på kommunal viden til andre end  

 kommuner og amtskommuner.
Kommuner og amtskommuner skal afgive redegørelser  

 til Industriministeriet om deres deltagelse i erhvervsdrivende selskaber,  

 uanset om de pågældende selskaber er omfattet af lovforslaget eller ej.
På  

 grundlag af en vurdering af omfanget og karakteren af kommunernes deltagelse  

 i selskaberne tages loven op til revision i folketingsåret 1994-95.
Ved de foreslåede ændringer udvides alene kommuners og amtskommuners  

 adgang til direkte at deltage i visse selskaber.
De foreslåede ændringer  

 udvider således ikke kommuners og amtskommuners adgang til indirekte, f.eks.  

 gennem kommunale og amtskommunale organisationer, at deltage i selskaber.
Der  

 foreslås ikke en udvidelse af adgangen for kommunale fællesskaber, jf. den  

 kommunale styrelseslov § 60, til at deltage i selskaber.
 Efter de foreslåede ændringer vil den direkte kommunale deltagelse i  

 eksempelvis TARCO A/S, der driver virksomhed med bl.a. fremstilling af  

 vejmaterialer og udførelse af anlægsarbejder på veje, være lovlig, jf. den  

 foreslåede affattelse af § 2. Derimod vil den indirekte kommunale deltagelse  

 i TARCO A/S gennem Kommunernes Landsforenings aktiebesiddelse ikke berøres af  

 de foreslåede ændringer.
Ved de foreslåede ændringer tages der ikke stilling til anden form for  

 kommunal deltagelse i produktion af varer og tjenesteydelser.
Om indirekte  

 kommunale engagementer gennem f.eks.
Kommunernes Landsforening er lovlige  

 eller ej, må fortsat bero på domstolene.
Det har været overvejet at foreslå  

 de kommunale organisationer tillagt adgang til at anbringe midler efter  

 lovforslagets § 1. Det er imidlertid fundet rigtigst at afvente de i det  

 foreslåede § 3, stk. 8, nævnte redegørelser, før der fremsættes forslag i så  

 henseende.
Ad nr. 1 Efter den foreslåede affattelse af § 1 kan kommuner og amtskommuner  

 deltage finansielt og ledelsesmæssigt i selskaber, der afsætter viden, som er  

 oparbejdet i kommunen eller amtskommunen i forbindelse med løsning af  

 kommunale eller amtskommunale opgaver.
Disse selskaber kan endvidere med  

 henblik på salg forarbejde og videreudvikle kommunal og amtskommunal viden.  

 Ud over kommunal og amtskommunal viden kan selskaberne afsætte dermed  

 sammenhængende privat viden, men de må ikke derudover drive anden virksomhed.
Ad nr. 2 En kommune kan som udgangspunkt ikke lovligt selv drive eller yde direkte  

 støtte til handel, håndværk, industri og finansiel virksomhed, medmindre der  

 foreligger lovhjemmel.
Kommunerne har dog adgang til at forsyne sig selv med  

 varer og tjenesteydelser i det omfang, kommunalbestyrelsen finder, at der  

 herved sker den bedste udnyttelse af de kommunale ressourcer.
Kommunerne kan  

 endvidere lovligt sælge biprodukter, der opstår som en naturlig følge af  

 lovlig kommunal virksomhed, under forudsætning af, at salget sker til  

 markedspris.
Herudover kan kommunerne i særlige tilfælde lovligt varetage  

 såkaldt accessorisk virksomhed, det vil sige en i princippet ikke-kommunal  

 virksomhed, der knytter sig til en lovlig kommunal opgave på en sådan måde,  

 at det vil være urimeligt ikke at give kommunerne adgang til at udføre  

 opgaven.
Formålet med den foreslåede affattelse af § 2 er at tilvejebringe  

 lovhjemmel for, at kommuner og amtskommuner efter bestemmelserne i den  

 foreslåede affattelse af § 3 kan deltage i selskaber, der ud over selve den  

 kommunale forsyningsvirksomhed fremstiller og afsætter varer og  

 tjenesteydelser baseret på kommunal viden til andre end kommuner og  

 amtskommuner.
Virksomheden vil være omfattet af de almindelige  

 konkurrenceretlige regler.
Det er ikke en betingelse for den kommunale deltagelse i de i den  

 foreslåede § 2 omhandlede selskaber, at disse ikke varetager andre opgaver  

 end dem, som begrunder den kommunale deltagelse.
Kommuner og amtskommuner vil  

 således inden for de foreslåede ændringers rammer kunne deltage i selskaber,  

 der tillige varetager opgaver uden sammenhæng med kommunal viden.
Ad nr. 3 Det er fundet hensigtsmæssigt, at deltagelse i de i de foreslåede §§ 1 og  

 2 omhandlede selskaber underkastes en række begrænsninger.
 I stk. 1 foreslås beløbsbegrænsninger på de indskud, der kan foretages  

 efter §§ 1 og 2, jf. dog stk. 5.
 En kommunes eller amtskommunes samlede indskud i de i de foreslåede §§ 1  

 og 2 omhandlede selskaber må ikke overstige 10 mio. kr. opgjort efter værdien  

 på det tidspunkt, hvor indskuddet foretages, jf. den foreslåede affattelse af  

 stk. 2.
 Endvidere foreslås i stk. 3, at det indskudte beløb ikke må have en sådan  

 størrelse, at bestemmende indflydelse på det enkelte selskab derved  

 muliggøres.
Dog må en kommune eller amtskommune, som ved tidspunktet for lovens  

 ikrafttræden har et samlet indskud i de i de foreslåede §§ 1 og 2 omhandlede  

 selskaber, der overstiger 10 mio. kr., jf. det foreslåede stk. 2, uanset  

 bestemmelserne i den foreslåede affattelse af stk. 1 og 3 opretholde de  

 indskud, som kommunen eller amtskommunen havde ved lovens ikrafttræden.
En  

 kommune eller amtskommune, der er i en sådan situation, skal således ikke  

 afhænde aktier.
Industriministeren har i øvrigt efter bestemmelsens stk. 5  

 mulighed for i særlige tilfælde at dispensere fra den i stk. 1 foreslåede  

 beløbsgrænse på 10 mio. kr.
Bestemmelsen i stk. 5 gælder også for de kommuner  

 og amtskommuner, der er omfattet af stk. 4, og som efter lovens ikrafttræden  

 ønsker at foretage yderligere indskud.
 Bestemmelserne i de foreslåede stk. 6 og 7 svarer til de tilsvarende  

 bestemmelser i lovforslagets § 1, stk. 3 og 4.
Endelig foreslås i stk. 8, at kommuner og amtskommuner een gang årligt til  

 Industriministeriet afgiver en redegørelse for deres deltagelse finansielt  

 eller ledelsesmæssigt i erhvervsdrivende selskaber, herunder kommunale  

 fællesskaber, jf. den kommunale styrelseslov § 60. Industriministeren  

 fastsætter nærmere regler herfor.
Begrundelsen herfor er, at der i dag ikke  

 findes et samlet overblik over kommunernes og amtskommuners deltagelse i  

 selskaber.
Gennem disse redegørelser tilvejebringes dels et sådant overblik,  

 dels et grundlag for en vurdering af omfanget og karakteren af kommunernes og  

 amtskommunernes deltagelse i selskaberne.
Dette skal tjene som udgangspunkt  

 for en revision af loven i folketingsåret 1994-95. Det forudsættes endvidere,  

 at der i tilknytning til disse redegørelser inden 1. juni 1993 foretages en  

 udredning af kommunernes og amtskommunernes deltagelse i selskaber af den  

 karakter, der er omhandlet i loven.
Ad nr. 5 Af hensyn til anmeldelsen til og godkendelse fra EF-Kommissionen i henhold  

 til EF-traktatens statsstøtteregler er det fundet hensigtsmæssigt, at  

 industriministeren fastsætter tidspunktet for lovens ikrafttræden, jf. det  

 foreslåede stk. 1.
 Loven tages som foreslået i stk. 2 op til revision i folketingsåret  

 1994-95, jf. bemærkningerne til det foreslåede § 3, stk. 8.
Lotte Henriksen (S) Ole Vagn Christensen (S) Peter Christensen (S) Erling  

 Olsen (S) Trøjborg (S) fmd.
Løvig Simonsen (S) Tommy Dinesen (SF) Rahbæk  

 Møller (SF) Sonja Albrink (CD) Flemming Hansen (KF) nfmd.
Kai Dige  

 Bach (KF) Svend Heiselberg (V) Pia Larsen (V) Helge Sander (V) Annette Just  

 (FP) Lone Dybkjær (RV) Lysholm Christensen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til industriministeren, justitsministeren og skatteministeren, som disse har besvaret skriftligt.
 Et af Kim Behnke (FP) i henhold til § 20 i forretningsordenen for  

 Folketinget stillet spørgsmål til industriministeren (S 396) og dennes svar  

 herpå er optrykt som bilag til tillægsbetænkningen.
 Herudover er nogle af udvalgets spørgsmål til justitsministeren og dennes  

 svar herpå ligeledes optrykt som bilag til tillægsbetænkningen.
 Endvidere har udvalget modtaget en skriftlig henvendelse fra Dansk  

 Arbejdsgiverforening.
 Der er af et flertal og af forskellige mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Socialdemokratiets og Det  

 Radikale Venstres medlemmer af udvalget) lovforslaget til vedtagelse  

 med de under nr. 1, 2 og 5 stillede ændringsforslag.
 Et andet mindretal (Venstres, Det Konservative Folkepartis,  

 Fremskridtspartiets og Kristeligt Folkepartis medlemmer af udvalget)  

 indstiller lovforslaget til forkastelse , men ønsker at stemme for det  

 af mindretallet under nr. 4 stillede ændringsforslag.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 1,  

 2, 3 og 5 stillede ændringsforslag.
 Et fjerde mindretal (Centrum-Demokraternes medlem af udvalget) vil  

 ved 3. behandling redegøre for sin stilling til de stillede ændringsforslag  

 og til lovforslaget.
 ÆndringsforslagAf et flertal (S, SF og RV):
 Til § 1 1) I stk. 1 indsættes efter »videreudvikler  

 viden« ordene: »samt produkter og tjenesteydelser byggende på  

 kommunal viden«.
 2) I stk. 2 indsættes efter »privat viden«  

 ordene: »samt produkter og tjenesteydelser byggende på denne  

 viden«.
 Til § 3Af et mindretal (SF):
 3) Efter stk. 5 indsættes som nyt stykke:
»Stk. 01. Industriministeren kan ligeledes tillade, at  

 indskud, der udgøres af aktiver inden for det pågældende forsynings eller  

 driftsområde, kan foretages uanset bestemmelsen i stk. 1. Hvis beløbsgrænsen  

 i stk. 1 derved overskrides væsentligt, forudsætter tilladelsen en løbende  

 indberetning af aktiviteterne til industriministeren.« Stk. 6-8 bliver herefter stk. 7-9.
 Af et mindretal (V, KF, FP og KRF):
 4) Efter stk. 8 indsættes som nyt stykke:
»Stk. 02. Hvis der til bestyrelsen for de i §§ 1 og 2 nævnte  

 selskaber vælges kommunalbestyrelsesmedlemmer fra eller ansatte i en kommune  

 eller amtskommune, der efter lovens ikrafttræden har foretaget indskud i  

 selskabet, skal vederlag for de pågældende kommunalbestyrelsesmedlemmers og  

 ansattes varetagelse af bestyrelseshvervet indbetales direkte til vedkommende  

 kommune eller amtskommune.« Af et flertal (S, SF og RV):
 Ny paragraf 5) Efter § 3 indsættes som ny paragraf:
» § 01. De kommunale organisationer kan deltage finansielt og  

 ledelsesmæssigt i de i §§ 1 og 2 omhandlede selskaber, der eksisterer ved  

 lovens vedtagelse, såfremt der ikke herved påføres medlemskommunerne hæftelse  

 for selskabernes forpligtelser.« Bemærkninger Til nr. 1 og 2 De under nr. 1 og 2 foreslåede ændringer sikrer, at  

 selskaber med kommunal deltagelse ikke er begrænset til at yde  

 konsulentbistand i forbindelse med systemeksport.
De foreslåede ændringer  

 medfører, at de omhandlede selskaber kan deltage i salg af produkter og  

 tjenesteydelser, der bygger på kommunal viden.
Til nr. 3 Det forudsættes, at industriministeren holder Folketingets  

 Erhvervsudvalg orienteret om de i medfør af den foreslåede ændring indgivne  

 indberetninger.
Det forudsættes ligeledes, at industriministeren orienterer  

 Erhvervsudvalget om eventuelle afslag på dispensationsansøgninger med  

 angivelse af begrundelsen for afslaget.
 Til nr. 4 Begrundelsen for den foreslåede ændring er, at der er tale om  

 indskud af skatteyderpenge i selskaber, der omfattes af §§ 1 og 2 i  

 lovforslaget, og at det derfor ikke er rimeligt, at  

 kommunalbestyrelsesmedlemmer fra eller ansatte i en kommune eller  

 amtskommune, der har foretaget indskud i selskaber, modtager honorar for  

 deres deltagelse i bestyrelsen i disse selskaber.
Bestemmelsen om, at der ikke må modtages honorar for bestyrelsesarbejdet  

 fra selskabet, svarer til, hvad der gælder for statslige embedsmænds  

 varetagelse af bestyrelsesposter i offentlige og private erhvervsdrivende  

 aktieselskaber, anpartsselskaber og lignende, hvor honoraret for  

 bestyrelsesarbejdet indbetales til statskassen og dermed ikke beskattes hos  

 den pågældende embedsmand.
Bestemmelsen omfatter kun selskaber, hvori der  

 foretages indskud efter lovens ikrafttræden.
Til nr. 5 Ved den foreslåede ændring sker der en præcisering af  

 lovligheden af den indirekte kommunale deltagelse i de eksisterende selskaber  

 gennem kommunernes og amtskommunernes medlemskab af Kommunernes Landsforening  

 og Amtsrådsforeningen.
Baggrunden for den foreslåede ændring er navnlig, at  

 det er fundet betænkeligt at gribe ind i de eksisterende selskabers  

 ejerforhold m.v.
Der er ikke ved den foreslåede ændring taget stilling til  

 lovligheden af kommunalt indirekte medejerskab gennem medlemskab af de  

 kommunale organisationer for så vidt angår fremtidige tilsvarende selskaber.
Lotte Henriksen (S) Ole Vagn Christensen (S) Peter Christensen (S) Erling  

 Olsen (S) Trøjborg (S) fmd.
Løvig Simonsen (S) Tommy Dinesen (SF) Rahbæk  

 Møller (SF) Sonja Albrink (CD) Flemming Hansen (KF) nfmd.
Kai Dige  

 Bach (KF) Svend Heiselberg (V) Pia Larsen (V) Helge Sander (V) Annette Just  

 (FP) Lone Dybkjær (RV) Lysholm Christensen (KRF) Bilag 1 Spørgsmål stillet i henhold til forretningsordenens § 20 til skriftlig  

 besvarelse Til industriministeren (16/1 92) af:
 Kim Behnke (FP):
»Hvilket bestyrelsesansvar påhviler ministerielt udpegede  

 repræsentanter i bestyrelserne for private subsidiært offentlige  

 aktieselskaber?» (Spm. nr.
S 396).
Begrundelse I forbindelse med f.eks. en række offentligt ejede  

 aktieselskaber indgår der bestyrelsesmedlemmer, som er udpeget af en  

 minister.
De pågældende bestyrelsesmedlemmer beklæder ofte en bestyrelsespost  

 med særlig klausul om, at det er et konkret ministerium, der har ret til at  

 besætte nævnte post.
 Spørgsmålet er så, hvem bestyrelsesansvaret påhviler - om det er den  

 enkelte person, eller det er ministeriet (der jo ikke er en person/juridisk  

 person).
 Ministeren anmodes om grundigt at beskrive den selskabsretlige konsekvens  

 af, hvor ansvaret ligger, og belyse fordele/ulemper ved disse ministerielt  

 udpegede bestyrelsesmedlemmer.
Foreløbig besvarelse Jeg har anmodet Justitsministeriet om at bidrage til besvarelsen af  

 spørgsmålet, der til dels vedrører forhold, som henhører under  

 Justitsministeriet.
Når jeg har modtaget Justitsministeriets bidrag, skal jeg  

 vende tilbage med en samlet besvarelse.
Endelig besvarelse Aktieselskabslovens § 140 regulerer spørgsmålet om bestyrelsesansvar.  

 Bestemmelsen gengiver dansk rets almindelige regler om erstatningsansvar uden  

 for kontraktsforhold.
Det betyder, at bestyrelsesmedlemmer over for selskabet  

 er erstatningsansvarlige, hvis de under udførelsen af deres hverv forsætligt  

 eller uagtsomt har tilføjet selskabet skade.
Det samme gælder, når skaden er  

 tilføjet aktionærer, kreditorer eller tredjemand ved overtrædelse af  

 aktieselskabsloven eller selskabets vedtægter.
Bestyrelsesansvaret er personligt.
Der sondres ikke mellem, om personer er  

 udpeget af en minister eller af andre.
Efter § 143 kan en eventuel erstatning  

 nedsættes, når dette findes rimeligt under hensyn til skyldgraden, skadens  

 størrelse og omstændighederne i øvrigt.
Udgangspunktet i aktiselskabslovens § 1, stk. 1, er, at alle  

 erhvervsdrivende aktieselskaber er underkastet aktieselskabslovens  

 bestemmelser, medmindre der er særlig lovhjemmel til fravigelse heraf.
Loven  

 sondrer således ikke mellem private og offentlige selskaber.
 For en række aktieselskaber, som er stiftet af staten, er der i et vist  

 omfang sket fravigelse af aktieselskabslovens regler bl.a. med hensyn til,  

 hvem der vælger bestyrelse, at vedtægterne skal godkendes af en minister m.v.
Der er ikke hidtil i særlove for oprettelse af bestemte selskaber sket en  

 fravigelse af aktieselskabslovens ansvarsregler.
Dette betyder, at  

 aktieselskabslovens almindelige regler om erstatningsansvar finder anvendelse  

 også for sådanne selskaber.
 For så vidt angår statens eventuelle arbejdsgiveransvar i medfør af Danske  

 Lovs 3-19-2 for bestyrelsesmedlemmer, der som led i deres ansættelsesforhold  

 er udpeget af en minister, samt forholdet til erstatningsansvarsloven,  

 herunder denne lovs indvirkning på omfanget af de pågældende  

 bestyrelsesmedlemmers erstatningsansvar, har jeg fra Justitsministeriet  

 indhentet vedlagte notat af 9. marts 1992 om statens hæftelsesansvar for fejl  

 begået af statsligt udpegede bestyrelsesmedlemmer i aktieselskaber.
 Ud over det rent erstatningsretlige er det i øvrigt således, at den, der  

 har valgt eller udpeget et bestyrelsesmedlem, altid kan afsætte den  

 pågældende, jf. aktieselskabslovens § 50, stk. 1.
JUSTITSMINISTERIETJ.nr. 1991-46002-367 LovafdelingenDen 9. marts 1992 N O T A T om statens hæftelsesansvar for fejl begået af statsligt udpegede  

 bestyrelsesmedlemmer i aktieselskaber 1. Baggrund I en skrivelse af 24. januar 1992 har Industriministeriet anmodet  

 Justitsministeriet om en udtalelse til brug for besvarelsen af et spørgsmål  

 (S 396) fra medlem af Folketinget Kim Behnke (FP). Spørgsmålet har følgende  

 ordlyd:
»Hvilket bestyrelsesansvar påhviler ministerielt udpegede  

 repræsentanter i bestyrelserne for private subsidiært offentlige  

 aktieselskaber?» Som begrundelse for spørgsmålet er der anført følgende:
»I forbindelse med f.eks. en række offentligt ejede aktieselskaber  

 indgår der bestyrelsesmedlemmer, som er udpeget af en minister.
De pågældende  

 bestyrelsesmedlemmer beklæder ofte en bestyrelsespost med særlig klausul om,  

 at det er et konkret ministerium, der har ret til at besætte nævnte post.
Spørgsmålet er så, hvem bestyrelsesansvaret påhviler.
Om det er den  

 enkelte person, eller det er ministeriet (der jo ikke er en person/juridisk  

 person).
Ministeren anmodes om grundigt at beskrive den selskabsretlige konsekvens  

 af, hvor ansvaret ligger, og belyse fordele/ulemper ved disse ministerielt  

 udpegede bestyrelsesmedlemmer.« I det følgende redegør Justitsministeriet for spørgsmålet om statens  

 hæftelsesansvar for de ansvarspådragende handlinger, som de statsligt  

 udpegede bestyrelsesmedlemmer i aktieselskaber foretager under udførelsen af  

 deres bestyrelsesarbejde.
Redegørelsen disponeres således, at der i punkt 2  

 gives en beskrivelse af bestyrelsesmedlemmernes personlige erstatningsansvar,  

 mens der i punkt 3 redegøres for arbejdsgiveransvaret i almindelighed,  

 hvorefter der i punkt 4 gives en nærmere analyse af statens hæftelsesansvar.
2. Bestyrelsesmedlemmers erstatningsansvar Udgangspunktet I aktieselskabslovens § 140, jf. lovbekendtgørelse nr. 659 af 25.  

 september 1991, findes følgende bestemmelse om bestyrelsesmedlemmers  

 erstatningsansvar:
»§ 140. Stiftere, bestyrelsesmedlemmer og direktører, som under  

 udførelsen af deres hverv forsætligt eller uagtsomt har tilføjet selskabet  

 skade, er pligtige at erstatte denne.
Det samme gælder, når skaden er  

 tilføjet aktionærer, selskabets kreditorer eller tredjemand ved overtrædelse  

 af denne lov eller vedtægterne.« Efter bestemmelsen kan erstatningsansvaret således kun pålægges et  

 bestyrelsesmedlem, der har handlet uforsvarligt.
Bestemmelsen svarer til,  

 hvad der også ville gælde efter dansk rets almindelige erstatningsregel,  

 culpareglen.
 Culpareglen finder også anvendelse på de tilfælde, som ikke er omfattet af  

 bestemmelsen, f.eks. hvor et bestyrelsesmedlems erstatningsansvar over for  

 tredjemand baseres på krænkelse af andre normer end de selskabsretlige, se  

 hertil beretning fra arbejdsgruppen vedrørende selvejende institutioner  

 (Finansministeriet, 1989), s. 18 ff., Bernhard Gomard, Aktieselskaber &  

 Anpartsselskaber, 1986, side 320, og Niels Thomsen, A/S-loven med  

 kommentarer, 4. udgave, 1990, side 433.
Lempelse af erstatningsansvaret I aktieselskabslovens § 143, stk. 1, er der fastsat følgende bestemmelse  

 om nedsættelse af erstatningsansvaret:
 »§ 143. Erstatning efter reglerne i §§ 140-142 kan nedsættes, når  

 dette findes rimeligt under hensyn til skyldgraden, skadens størrelse og  

 omstændighederne i øvrigt.
Stk. 2. . . .« I erstatningsansvarsloven, jf. lovbekendtgørelse nr. 599 af 8. september  

 1986 med senere ændringer, er der endvidere fastsat nærmere regler om  

 lempelse af erstatningsansvar, som også kan have betydning for  

 bestyrelsesmedlemmer i aktieselskaber.
Der er i den forbindelse grund til at pege på bestemmelsen i  

 erstatningsansvarslovens § 19, stk. 3, hvorefter en arbejdstager, der har  

 begået en skade, der er dækket af en tingsforsikring, en driftstabsforsikring  

 eller arbejdsgiverens ansvarsforsikring, ikke ifalder erstatningsansvar,  

 medmindre skaden er forvoldt forsætligt eller ved grov uagtsomhed.
Særligt  

 for så vidt angår arbejdsgiverens ansvarsforsikring bemærkes, at staten er  

 stillet, som om forsikring var tegnet, jf. erstatningsansvarslovens § 20.  

 Hvis man som arbejdstager i staten tilføjer nogen en skade, vil man således i  

 almindelighed alene ifalde et personligt ansvar, hvis man har handlet  

 forsætligt eller groft uagtsomt.
Lempelsesreglen finder dog ikke anvendelse  

 med hensyn til det erstatningsansvar, der er omhandlet i færdselsloven,  

 luftfartsloven og søloven, jf. nærmere erstatningsansvarslovens § 21.
Der kan endvidere peges på bestemmelsen i erstatningsansvarslovens § 23,  

 stk. 2, hvorefter arbejdstagerens erstatningsansvar over for skadelidte kan  

 nedsættes eller bortfalde, hvis det findes rimeligt under hensyn til den  

 udviste skyld, arbejdstagerens stilling, skadelidtes interesse og  

 omstændighederne i øvrigt.
Erstatning, som arbejdstageren har måttet udrede,  

 kan arbejdstageren kræve betalt af arbejdsgiveren i det omfang, ansvaret  

 endeligt skal påhvile arbejdsgiveren, jf. § 23, stk. 2, 2. pkt., hvor der  

 henvises til bestemmelsen i § 23, stk. 1. Efter denne bestemmelse kan en  

 arbejdsgiver alene gøre regres mod en arbejdstager for erstatning, som  

 arbejdsgiveren har betalt til skadelidte på grund af arbejdstagerens  

 uforsvarlige adfærd, i det omfang det findes rimeligt under hensyn til den  

 udviste skyld, arbejdstagerens stilling og omstændighederne i øvrigt.
I samme  

 omfang kan arbejdsgiveren kræve erstatning fra arbejdstageren for skade, som  

 arbejdstageren i øvrigt forvolder arbejdsgiveren i tjenesten, jf. § 23, stk.  

 3.
Det er alene den kreds af personer, for hvis handlinger en  

 hvervgiver/arbejdsgiver er ansvarlig efter Danske Lovs 3-19-2, som er  

 omfattet af udtrykket »arbejdstager« i erstatningsansvarslovens §  

 19, stk. 3, og § 23. Bestyrelsesmedlemmer i aktieselskaber er derfor ikke i  

 almindelighed omfattet af udtrykket »arbejdstager« i forhold til  

 aktieselskabet, se hertil Anders Vinding Kruse, Erstatningsretten, 5.  

 udgave, 1989, side 188, og Anders Vinding Kruse og Jens Møller,  

 Erstatningsansvarsloven, 2. udgave, 1989, side 316 f.
De bestyrelsesmedlemmer  

 i aktieselskaber, som er udpeget af en minister, kan derimod efter  

 omstændighederne være omfattet af udtrykket »arbejdstager« i  

 forhold til staten, jf. nærmere herom afsnit 4 nedenfor.
I erstatningsansvarslovens § 24 er der endelig fastsat en generel  

 bestemmelse om lempelse af erstatningsansvaret, herunder af  

 bestyrelsesmedlemmers erstatningsansvar.
Efter bestemmelsen kan  

 erstatningsansvaret nedsættes eller bortfalde, når ansvaret vil virke  

 urimeligt tyngende for den erstatningsansvarlige, eller når ganske særlige  

 omstændigheder i øvrigt gør det rimeligt.
Ved afgørelsen skal der tages  

 hensyn til skadens størrelse, ansvarets beskaffenhed, skadevolderens forhold,  

 skadelidtes interesse, foreliggende forsikringer samt omstændighederne i  

 øvrigt.
3. Arbejdsgiverens erstatningsansvar Med udgangspunkt i reglen i Danske Lov 3-19-2 er det fast antaget i dansk  

 ret, at en arbejdsgiver hæfter for det erstatningsansvar, som hans ansatte  

 måtte pådrage sig ved uforsvarlige skadegørende handlinger, der er foretaget  

 under arbejdets udførelse.
Arbejdsgiverens hæftelsesansvar gælder både  

 erstatningskrav inden for og uden for kontrakt.
Arbejdsgiveren hæfter dog  

 ikke, hvis skaden skyldes en abnorm adfærd fra den ansattes side.
Hæftelsesansvaret forudsætter, at der består et vist over- og  

 underordnelsesforhold mellem hvervgiver (arbejdsgiver) og hvervtager  

 (arbejdstager). Hvervgiveren må således som udgangspunkt stå som principal i  

 forhold til hvervtageren, dvs. hvervgiveren har ret til at lede arbejdets  

 udførelse, herunder antage og afskedige hvervtageren, give hvervtageren  

 instruktioner og føre tilsyn med selve arbejdets udførelse.
Hæftelsesansvaret  

 omfatter derimod som udgangspunkt ikke personer, der overlades hverv til  

 selvstændig udførelse.
Den, der f.eks. bestiller en flytning hos et  

 flyttefirma, og som overlader alt til flyttefirmaet, vil således ikke være  

 ansvarlig for de skadegørende handlinger, flyttemændene måtte foretage sig,  

 se hertil bl.a.
Jørgen Nørgaard og Hans Henrik Vagner, Erstatningsretten,  

 1990, side 128.
 Det er ligeledes fast antaget i dansk ret, at staten, kommunerne og andre  

 offentlige institutioner hæfter på samme måde som private for det  

 erstatningsansvar, som de ansatte måtte pådrage sig for uforsvarlige  

 skadegørende handlinger.
4. Statens hæftelse for statsligt udpegede bestyrelsesmedlemmers  

 ansvarspådragende handlinger Særligt retsgrundlag Der kan i lovgivningen være fastsat særlige regler om statens  

 hæftelsesansvar for det erstatningsansvar, som de statsligt udpegede  

 bestyrelsesmedlemmer i aktieselskaber pådrager sig under arbejdets udførelse.  

 Statens hæftelsesansvar kan endvidere være reguleret i en aftale mellem  

 staten og skadelidte, f.eks. i en aftale mellem staten og det aktieselskab,  

 som det statsligt udpegede bestyrelsesmedlem har pådraget tab ved sin  

 erstatningspådragende adfærd.
 I disse tilfælde må spørgsmålet om statens hæftelsesansvar derfor vurderes  

 med udgangspunkt i det retsgrundlag, der eksisterer på det pågældende område.
Den almindelige erstatningsret I de tilfælde, hvor der ikke er fastsat særlige regler eller indgået en  

 særlig aftale med skadelidte om statens hæftelsesansvar for det  

 erstatningsansvar, som de statsligt udpegede bestyrelsesmedlemmer i  

 aktieselskaber pådrager sig under arbejdets udførelse, må spørgsmålet herom  

 afgøres med udgangspunkt i den almindelige erstatningsret.
I den forbindelse opstår navnlig det spørgsmål, om og i givet fald hvornår  

 de statsligt udpegede bestyrelsesmedlemmer i aktieselskaber står i et sådant  

 over- og underordnelsesforhold til staten, at staten kan pådrage sig et  

 hæftelsesansvar som hvervgiver efter de regler, der er beskrevet i punkt 3  

 ovenfor.
Dette spørgsmål ses ikke at være særskilt behandlet i den trykte  

 retspraksis eller i den erstatningsretlige litteratur.
 Justitsministeriet har dog tidligere dels taget stilling til, i hvilket  

 omfang ministre kan give instruktioner til de personer, der udpeges til  

 medlemmer af et aktieselskabs bestyrelse, dels til instruktionsbeføjelsens  

 betydning for statens hæftelsesansvar.
 Med hensyn til ministres adgang til at give instruktioner til de personer,  

 der udpeges til medlemmer af et aktieselskabs bestyrelse, har  

 Justitsministeriet således i en skrivelse af 19. august 1991 til  

 Statsrevisoratet bl.a. udtalt følgende:
 ». . .Spørgsmålet om, hvorvidt ministeren kan pålægge et  

 bestyrelsesmedlem at videregive oplysninger, som vedkommende efter  

 tavshedspligtsreglerne ville være berettiget til at videregive (pligtsiden),  

 må afgøres efter de almindelige regler for ministerens  

 instruktionsbeføjelser.
Det følger af disse regler, at ministeren normalt ikke har adgang til at  

 instruere bestyrelsesmedlemmer, som ikke i forvejen er i et tjenesteforhold  

 til staten.
Det gælder f.eks. i tilfælde, hvor der er udpeget medlemmer af  

 Folketinget til at varetage statens interesser i selskabet eller den  

 pågældende er offentlig repræsentant, uden at der ved valget eller  

 udpegningen er lagt vægt på den pågældendes ansættelsesforhold i staten.
En  

 pligt til at holde ministeren løbende orienteret kan dog, for disse gruppers  

 vedkommende, være fastsat eller forudsat i anden lovgivning eller i  

 selskabets vedtægt.
En almindelig (ulovbestemt) instruktionsbeføjelse for vedkommende minister  

 gælder således normalt kun i tilfælde, hvor det pågældende bestyrelsesmedlem  

 varetager bestyrelsesarbejdet som led i sit almindelige tjenesteforhold til  

 staten.
Det er i den forbindelse uden betydning, om den pågældende er  

 tjenestemand eller overenskomstansat.
Det er for tjenestemænd med hele  

 centraladministrationen som ansættelsesområde endvidere uden betydning, om  

 den pågældende gør tjeneste i vedkommende ministerium eller under en anden  

 minister.« I et notat af 18. august 1983 om statens ansvar for fejl begået af  

 statsligt udpegede medlemmer af bestyrelser i aktieselskaber har  

 Justitsministeriet bl.a. anført følgende om instruktionsbeføjelsens betydning  

 for statens hæftelsesansvar:
». . .De litteraturudtalelser og de eksempler fra praksis vedrørende  

 statsligt udpegede medlemmer af aktieselskabsbestyrelser, som er fremdraget .  

 . . ., har primært omhandlet situationen, hvor staten tillige har væsentlige  

 kapitalinteresser i det pågældende selskab.
Dette vil ikke være tilfældet i  

 forbindelse med etableringen af det . . . . nævnte samarbejde mellem  

 Vejdirektoratet og Danish Road Consult A/S, hvori staten ikke skal have  

 aktiebesiddelse.
Uanset dette må det imidlertid antages. . ., at  

 Vejdirektoratet har ret til at give instrukser og føre tilsyn med  

 bestyrelseshvervets udførelse, såfremt Vejdirektoratet som statens  

 repræsentant i bestyrelsen udpeger enten en statsansat eller en anden person,  

 over for hvem direktoratet forbeholder sig instruktionsbeføjelser.
Selv om  

 instruktionsbeføjelsen må udøves under hensyntagen til de selskabsretlige  

 regler, kan dette ikke anses for nogen afgørende begrænsning i  

 instruktionsretten, og det kan næppe udelukkes, at staten i sin egenskab af  

 arbejds- eller hvervgiver kan komme til at hæfte for det erstatningsansvar,  

 som bestyrelsesmedlemmet måtte pådrage sig ved at handle uforsvarligt eller  

 ved at tilsidesætte sin tilsynspligt som bestyrelsesmedlem.« Efter Justitsministeriets opfattelse må det således formentlig antages, at  

 en ret for ministeren til at instruere den person, som ministeren har udpeget  

 til medlem af et aktieselskabs bestyrelse, vil betyde, at staten som arbejds-  

 eller hvervgiver vil hæfte for de uforsvarlige skadegørende handlinger, som  

 bestyrelsesmedlemmet foretager under udførelsen af sit arbejde i bestyrelsen.  

 Statens hæftelsesansvar vil endvidere som nævnt betyde, at det pågældende  

 bestyrelsesmedlems personlige ansvar kan lempes efter  

 erstatningsansvarslovens § 19, stk. 3, jf. § 20, og § 23, se nærmere punkt 2  

 ovenfor.
 Hvis ministeren ikke har en instruktionsbeføjelse over for den person, som  

 ministeren har udpeget til medlem af bestyrelsen i et aktieselskab, vil der  

 derimod efter Justitsministeriets opfattelse næppe i almindelighed kunne  

 etableres et sådant over- og underordnelsesforhold mellem ministeren og det  

 pågældende bestyrelsesmedlem, at staten vil kunne pådrage sig et  

 hæftelsesansvar for den uforsvarlige skadegørende adfærd,  

 bestyrelsesmedlemmet måtte udvise.
 Den endelige afgørelse henhører under domstolene.
JUSTITSMINISTERIET Bilag 2 Nogle af udvalgets spørgsmål til justitsministeren og dennes besvarelse  

 heraf Spørgsmål:
»18. I hvilket omfang hæfter det offentlige for fejl begået af  

 offentligt udpegede bestyrelsesmedlemmer i aktieselskaber? 19. Adskiller offentligt udpegede bestyrelsesmedlemmers ansvar sig fra det  

 ansvar, der påhviler de ikke offentligt udpegede bestyrelsesmedlemmer? 20. Såfremt bestyrelsesmedlemmer handler under instruks, hvem hæfter så  

 for de pågældende bestyrelsesmedlemmers dispositioner?» Svar:
Ad spørgsmål 18 og 20 Justitsministeriet har i et notat af 9. marts 1992 om statens  

 hæftelsesansvar for fejl begået af statsligt udpegede bestyrelsesmedlemmer i  

 aktieselskaber behandlet disse spørgsmål.
En kopi af notatet vedlægges.
 Som det fremgår af notatet, må spørgsmålet om statens hæftelsesansvar for  

 det erstatningsansvar, som statsligt udpegede bestyrelsesmedlemmer pådrager  

 sig under arbejdets udførelse, afgøres med udgangspunkt i den almindelige  

 erstatningsret i de tilfælde, hvor der ikke er fastsat særlige regler eller  

 indgået en særlig aftale med skadelidte om statens hæftelsesansvar.
 En ret for ministeren til at instruere den person, som ministeren har  

 udpeget til medlem af et aktieselskabs bestyrelse, må herefter efter  

 Justitsministeriets opfattelse formentlig antages at ville betyde, at staten  

 som arbejds- eller hvervgiver vil hæfte for de uforsvarlige skadegørende  

 handlinger, som bestyrelsesmedlemmet foretager under udførelsen af sit  

 arbejde i bestyrelsen.
 Hvis ministeren ikke har en instruktionsbeføjelse over for den person, som  

 ministeren har udpeget til medlem af bestyrelsen i et aktieselskab, vil der  

 derimod efter Justitsministeriets opfattelse næppe i almindelighed kunne  

 etableres et sådant over- og underordnelsesforhold mellem ministeren og det  

 pågældende bestyrelsesmedlem, at staten som arbejds- eller hvervgiver vil  

 kunne pådrage sig et hæftelsesansvar for den uforsvarlige skadegørende  

 adfærd, som bestyrelsesmedlemmet måtte udvise.
 Tilsvarende synspunkter må efter Justitsministeriets opfattelse finde  

 anvendelse med hensyn til spørgsmålet om, hvorvidt en kommune eller  

 amtskommune som arbejds- eller hvervgiver vil kunne pådrage sig et  

 hæftelsesansvar for de uforsvarlige skadegørende handlinger, der foretages af  

 personer, som kommunen eller amtskommunen måtte udpege til medlemmer af  

 bestyrelsen for et aktieselskab.
Spørgsmålet om, hvorvidt det offentlige vil kunne pådrage sig et  

 hæftelsesansvar som arbejds- eller hvervgiver for et bestyrelsesmedlem, der  

 er valgt på en generalforsamling, ses ikke at være afgjort i retspraksis,  

 ligesom spørgsmålet ikke ses at være drøftet i den juridiske litteratur.  

 Efter Justitsministeriets opfattelse giver spørgsmålet anledning til tvivl.
I  

 tilfælde, hvor det offentlige som ejer af en ikke-bestemmende aktiepost har  

 stemt for et bestyrelsesmedlem, må det anses for bedst stemmende med  

 almindelige selskabsretlige regler, at det offentlige ikke vil kunne pådrage  

 sig et hæftelsesansvar som arbejds- eller hvervgiver for den pågældende.
 Ad spørgsmål 19:
Spørgsmålet om det personlige ansvar for bestyrelsesmedlemmer, der er  

 udpeget af det offentlige, har industriministeren redegjort for i sit svar på  

 spørgsmål nr.
S 396 af 22. januar 1992 fra medlem af Folketinget Kim Behnke  

 (FP). En kopi af industriministerens svar vedlægges.
Som det fremgår af industriministerens svar, regulerer aktieselskabslovens  

 § 140 spørgsmålet om bestyrelsesansvar.
Bestemmelsen gengiver dansk rets  

 almindelige erstatningsregel, culpareglen.
Dette betyder, at  

 bestyrelsesmedlemmer over for selskabet er erstatningsansvarlige, hvis de  

 under udførelsen af deres hverv forsætligt eller uagtsomt har tilføjet  

 selskabet skade.
Det samme gælder, når skaden er tilføjet aktionærer,  

 kreditorer eller tredjemand ved overtrædelse af aktieselskabsloven eller  

 selskabets vedtægter.
Bestyrelsesansvaret er personligt, og der sondres ikke  

 mellem personer, der er udpeget af en minister eller af andre.
Efter  

 aktieselskabslovens § 143 kan en eventuel erstatning nedsættes, når det  

 findes rimeligt under hensyn til skyldgraden, skadens størrelse og  

 omstændighederne i øvrigt.
 Spørgsmålet om lempelse af bestyrelsesmedlemmers erstatningsansvar efter  

 reglerne i erstatningsansvarsloven, herunder i de tilfælde, hvor staten som  

 arbejds- eller hvervgiver hæfter for de statsligt udpegede  

 bestyrelsesmedlemmers uforsvarlige skadegørende handlinger, har  

 Justitsministeriet redegjort nærmere for i det ovennævnte notat af 9. marts  

 1992. Der henvises til afsnit 2 i notatet.
Som det bl.a. fremgår af notatet, betyder bestemmelsen i  

 erstatningsansvarslovens § 19, stk. 3, at en arbejdstager, der har begået en  

 skade, der er dækket af en tingsforsikring, en driftstabsforsikring eller  

 arbejdsgiverens ansvarsforsikring, ikke ifalder erstatningsansvar, medmindre  

 skaden er forvoldt forsætligt eller ved grov uagtsomhed.
Lempelsesreglen  

 finder dog ikke anvendelse med hensyn til det erstatningsansvar, der er  

 omhandlet i færdselsloven, luftfartsloven og søloven, jf. nærmere  

 erstatningsansvarslovens § 21. Særligt for så vidt angår arbejdsgiverens  

 ansvarsforsikring bemærkes, at staten, en kommune eller en anden offentlig  

 institution, der i almindelighed er selvforsikrer, er stillet, som om  

 forsikring var tegnet, jf. erstatningsansvarslovens § 20.
 Hvis man i en situation, hvor det offentlige i almindelighed er  

 selvforsikrer, som offentligt udpeget bestyrelsesmedlem i et aktieselskab  

 tilføjer nogen en skade ved uforsvarlig adfærd, som det offentlige hæfter for  

 som arbejds- eller hvervgiver, vil man således efter bestemmelsen i  

 erstatningsansvarslovens § 19, stk. 3, kun ifalde et personligt ansvar, hvis  

 man har handlet forsætligt eller groft uagtsomt.
