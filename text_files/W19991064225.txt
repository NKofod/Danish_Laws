Kendelse fra Pressenævnet i sag nr.  

 103/1999 Centralsygehuset i Nykøbing F. har ved  

 sygehusdirektør [navn] klaget til Pressenævnet over indslag  

 bragt i Danmarks Radio Regionalen i Næstved den 18. juni 1999, idet  

 sygehuset mener, at god presseskik er tilsidesat.
Det fremgår af sagen, at klageren ved brev af 5.  

 juli 1999 klagede til Danmarks Radio over indslagene.
Danmarks Radio svarede  

 ved brev af 21. juli 1999, der er stemplet som modtaget af klageren den 22.  

 juli 1999. Danmarks Radios svar indeholdt en afvisning af klagen og var  

 ledsaget af følgende:
 "ANKEOPLYSNING.
 Klager vedrørende "Massemediernes indhold og  

 handlemåde" samt over afslag på anmodning om genmæle kan af  

 den, der har en retlig interesse at varetage, indbringes for  

 Pressenævnet.
 Nævnets adresse er:
PRESSENÆVNET Porthusgade 3 1213 København K.
De nærmere regler herom findes i Medieansvarslovens  

 kap. 5-7, som vedlægges." Klageren indhentede herefter en udtalelse fra  

 amtssundhedsdirektøren, under hvem sygehusene henhører, og som  

 udtalte sig i udsendelsen.
Klageren modtog denne udtalelse den 19. august  

 1999 og sendte den samme dag til Danmarks Radio sammen med en  

 forespørgsel om, hvorvidt Danmarks Radio på grundlag af denne  

 udtalelse ville revurdere sin afgørelse i klagesagen.
 Klageren anførte i dette brev, at det forudsattes,  

 at en eventuel revurdering vil have opsættende virkning for så  

 vidt angår klagerens adgang til at anke til Pressenævnet.
 Ved telefax den 20. august 1999 afviste Danmarks Radio, at  

 materialet havde opsættende virkning for så vidt angår anke  

 til Pressenævnet.
 Klage blev herefter samme dag pr. telefax indgivet til  

 Pressenævnet.
 Danmarks Radio har i sin udtalelse om sagen principalt  

 påstået sagen afvist under henvisning til, at 4-ugers fristen for  

 indbringelse af klagen for Pressenævnet er overskredet.
 Danmarks Radio har i tilknytning hertil anført, at  

 klageren ikke har rettet henvendelse til Danmarks Radio i tiden fra klagerens  

 modtagelse af Danmarks Radios afgørelse og frem til den 19. august  

 1999.
 Klageren har hertil anført, at Danmarks Radio har  

 afveget fra sædvanlig praksis i klagesager og har begået fejl i  

 ekspeditionen af sagen, og at det derfor ikke forekommer rimeligt, at  

 Danmarks Radio forsøger at få sagen afvist på grund af en  

 minimal overskridelse af tidsfristen.
 I sagens behandling har følgende  

 nævnsmedlemmer deltaget: Per Sørensen, Bo Maltesen, Ulrik  

 Holmstrup og Erling Fugl.
 Pressenævnet udtaler:
 Fristen for klage til Pressenævnet over bl.a.  

 Danmarks Radios afgørelse i klager over overtrædelse af god  

 presseskik er 4 uger efter, at Danmarks Radios afgørelse er kommet  

 frem til klageren, jf. medieansvarslovens § 34, stk. 3.
 Da fristen i denne sag er overskredet, afvises klagen i  

 medfør af medieansvarslovens § 43, stk. 3.
 Pressenævnet finder anledning til at bemærke,  

 at Danmarks Radios såkaldte "Ankeoplysning" standardmæssigt burde  

 have indeholdt oplysning om fristen for at indbringe en klage for  

 Pressenævnet.
 Afsagt den 13. oktober 1999.
