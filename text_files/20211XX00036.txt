Skriftlig fremsættelse (6. oktober 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget, lov om valg af danske medlemmer til Europa-Parlamentet og lov om kommunale og regional valg (Forbud mod betaling for vælgererklæringer og stillerunderskrifter samt krav om godkendelse af navneændring for opstillingsberettigede partier m.v.) (Lovforslag nr.
L 25) Dette lovforslag skal gøre det forbudt at betale for vælgererklæringer og stillerunderskrifter ved alle typer valg.
Fysiske og juridiske personers overtrædelse af forbuddet mod betaling for vælgererklæringer og stillerunderskrifter straffes med bøde eller fængsel indtil 4 måneder.
Partier, der søger opstillingsberettigelse, vil desuden kunne udelukkes fra fortsat at indsamle vælgererklæringer.
 Der indføres desuden strafansvar for juridiske personers overtrædelse af valglovgivningens allerede gældende forbud mod at føre systematisk kontrol med vælgeres afgivelse af stemmer og brevstemmer.
 Endelig indføres krav om Valgnævnets godkendelse af opstillingsberettigede partiers navneændringer.
 Lovforslaget skal træde i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
