Hjemvisning af påbud om brug af arbejdsmiljørådgiver i forbindelse med påbud om utilfredsstillende akustik i en skolefritidsordning (SFO) Resumé Arbejdstilsynet gav en kommune påbud om at foretage akustisk regulering i køkkenet i en SFO, og i den forbindelse også et påbud om brug af en arbejdsmiljørådgiver til løsning af akustikproblemet.
 Arbejdstilsynet havde givet rådgiverpåbuddet med hjemmel i § 29, stk. 1, nr. 3, i bekendtgørelsen om brug af autoriserede arbejdsmiljørådgivere, som efter sin formulering vedrører lokaler i daginstitutioner.
 Kommunen klagede over påbuddet om brug af arbejdsmiljørådgiver og anførte, at der er tale om skolelokaler og ikke lokaler i daginstitutioner.
 Arbejdsmiljøklagenævnet hjemviste Arbejdstilsynets påbud om brug af arbejdsmiljørådgiver, idet et flertal af nævnets medlemmer ikke fandt sagen tilstrækkeligt oplyst til, at der kan træffes en afgørelse.
 Flertallet lagde vægt på, at den anvendte hjemmel om brug af autoriseret arbejdsmiljørådgiver efter sin formulering alene omfatter lokaler i daginstitutioner.
 Flertallet fandt ikke sagen tilstrækkeligt oplyst til at vurdere, om akustikforholdene hører til et af de områder, hvor der efter reglerne skal bruges autoriseret arbejdsmiljørådgiver ved påbud om unødig støj i form af utilfredsstillende akustik, idet det ikke er tilstrækkeligt oplyst, om køkkenet anvendes af ansatte som et produktionslokale, eller er en integreret del af SFO´en, hvor der også foregår andre ting, og om køkkenet ligger adskilt fra andre aktiviteter, og om andre også anvender køkkenet.
 Et mindretal på 4 medlemmer af nævnets 9 stemmeberettigede medlemmer fandt sagen tilstrækkeligt oplyst, og at der er hjemmel til at træffe afgørelse om brug af autoriserede arbejdsmiljørådgivere.
[Adressat udeladt] Arbejdsmiljøklagenævnet har den 31. maj 2011 behandlet [Navn udeladt] klage over Arbejdstilsynets afgørelse af 8. oktober 2010 om at bruge autoriseret arbejdsmiljørådgiver i forbindelse med påbud om at foretage akustisk regulering i køkkenet på Skolefritidsordningen [Navn udeladt].
Arbejdsmiljøklagenævnet har truffet følgende A F G Ø R E L S E Arbejdsmiljøklagenævnet hjemviser Arbejdstilsynets påbud om, at [Navn udeladt] skal bruge autoriseret arbejdsmiljørådgiver til efterkomme påbud om akustisk regulering i køkkenet på Skolefritidsordningen [Navn udeladt].
B E G R U N D E L S E Et flertal af nævnets medlemmer finder ikke, at sagen er tilstrækkeligt oplyst til, at nævnet kan træffe afgørelse.
 Flertallet lægger herved vægt på, at den anvendte hjemmel om brug af autoriseret arbejdsmiljørådgiver efter sin formulering alene omfatter lokaler i daginstitutioner.
 Flertallet finder ikke sagen tilstrækkeligt oplyst til at vurdere om akustikforholdene hører til en af de områder, hvor der efter reglerne skal bruges autoriseret arbejdsmiljørådgiver ved påbud om unødig støj i form af utilfredsstillende akustik.
 Flertallet lægger herved vægt på, at det ikke er tilstrækkeligt oplyst, om køkkenet anvendes af ansatte som et produktionslokale, er en integreret del af SFOén, hvor der også foregår andre ting, om køkkenet ligger adskilt fra andre aktiviteter, og om andre også anvender køkkenet og i hvilket omfang.
 Arbejdstilsynet afgav 8. oktober 2010 påbud til [Navn udeladt] om:
1) At foretage akustisk regulering i køkkenet i [Navn udeladt] på Skolefritidsordningen [Navn udeladt], 2) at bruge autoriseret arbejdsmiljørådgiver i forbindelse med efterkommelse af ovennævnte påbud.
 Arbejdstilsynet lagde vægt på, at der er foretaget en akustisk måling på køkkenet på Skolefritidsordningen [Navn udeladt], som angiver, at den gennemsnitlige efterklang er 0,83.
 [Navn udeladt] klage angår påbud om at bruge autoriseret arbejdsmiljørådgiver.
 Det er anført i klagen, at kommunen er uenig i, hvorvidt påbuddet om brug af autoriseret arbejdsmiljørådgiver i den pågældende situation har hjemmel i bekendtgørelse om brug af autoriserede arbejdsmiljørådgivere § 29, stk. 1, nr. 3, som vedrører lokaler i daginstitutioner eller nr. 4, som vedrører lokaler i skoler.
 Efter bekendtgørelsen om brug af autoriserede arbejdsmiljørådgivere skal arbejdsgiveren bruge autoriseret arbejdsmiljørådgiver, når Arbejdstilsynet ved en afgørelse konstaterer en overtrædelse af arbejdsmiljølovgivningen om et komplekst og alvorligt arbejdsmiljøproblem, der indebærer risiko for sikkerhed og sundhed.
 Overtrædelserne skal desuden være konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn og konstateret ved tilsyn med arbejde tilknyttet én produktionsenhed.
 I kapitel 3, i bekendtgørelsen om brug af autoriserede arbejdsmiljørådgivere, er anført hvilke situationer, der skal forstås som komplekse og alvorlige arbejdsmiljøproblemer.
 Herunder hører ifølge § 29, belastende akustiske forhold ved arbejde, der foregår i:
 .
Nr. 1. produktionslokaler med et rumfang på mindre end 1000 m3, hvor der er en gennemsnitlig efterklangstid på mere end 1,3 sekund, .
Nr. 3: lokaler i daginstitutioner, hvor der er en gennemsnitlig efterklangstid på mere end 0,6 sekund, eller Nr. 4: klasselokaler i skoler, dog bortset fra sang- og musiklokaler, hvor der er en efterklangstid på mere end 0,9 sekund Nr. 5: undervisningsområder i skoler med et gennemsnitligt effektivt absorptionsareal på mindre end 0,9 gange gulvarealet () Et flertal bestående af 5 af nævnets 9 stemmeberettigede medlemmer finder derfor, at Arbejdstilsynets påbud til virksomheden om brug af autoriseret arbejdsmiljørådgiver skal hjemvises.
M I N D R E T A L S U D T A L E L S E Et mindretal bestående af 4 medlemmer finder, at sagen er tilstrækkeligt oplyst til, at der er hjemmel til at træffe afgørelse om brug af autoriserede arbejdsmiljørådgivere.
R E G L E R Ved afgørelsen har nævnet anvendt disse regler:
 Om Arbejdstilsynets hjemmel til at give påbud:
  § 77a, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer der følger af lov nr. 175 af 27. februar 2007 og lov nr. 1395 af 27. december 2008.
 Om autoriseret arbejdsmiljørådgiver:
  § 6, § 29, stk. 1, nr. 2, 3, 4 og 5, §§ 37-38, §§ 42-45 og § 49, stk. 1, 2, 4 og 6, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Reglerne kan læses på de følgende sider.
O P L Y S N I N G E R Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn udeladt] Kopi til Arbejdstilsynet, [Navn udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005, med de ændringer der følger af lov nr. 175 af 27. februar 2007, lov nr. 1395 af 27. dcember 2008 og lov nr. 482 af 12. juni 2009 Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere (Rådgivningspåbud) Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det fysiske område § 29. Belastende akustiske forhold ved arbejde, der foregår i 1) produktionslokaler med et rumfang på mindre end 1000 m3, hvor der er en gennemsnitlig efterklangstid på mere end 1,3 sekund, 2) produktionslokaler med et rumfang på mere end 1000 m3, hvor der er et gennemsnitligt effektivt absorptionsareal på mindre end 0,6 gange gulvarealet, 3) lokaler i daginstitutioner, hvor der er en gennemsnitlig efterklangstid på mere end 0,6 sekund, 4) klasselokaler i skoler, dog bortset fra sang- og musiklokaler, hvor der er en efterklangstid på mere end 0,9 sekund, 5) undervisningsområder i skoler med et gennemsnitligt effektivt absorptionsareal på mindre end 0,9 gange gulvarealet eller 6) flerpersoners kontorer større end 300 m3 med et gennemsnitligt effektivt absorptionsareal på mindre end 0,9 gange gulvarealet.
Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 38. Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 45. Redegørelsen skal ved rådgivningspåbud efter §§ 3 og 6 indeholde følgende elementer:
1) hvordan rådgivningspåbuddet og den eller de afgørelser, der førte til rådgivningspåbuddet, er efterkommet, 2) hvordan sikkerhedsorganisationen eller de ansatte har været inddraget i rådgivningsprocessen, 3) hvilke initiativer der er taget for at forebygge, at tilsvarende arbejdsmiljøproblemer opstår i virksomheden, og 4) resultatet af den revision af arbejdspladsvurderingen for det eller de pågældende problemer, som rådgivningen skal tage udgangspunkt i.
 Stk. 2. Redegørelsen for rådgivningspåbud efter § 3 skal ikke tage stilling til en rapport om psykisk arbejdsmiljø uanset, at en rapport om psykisk arbejdsmiljø kan være en del af grundlaget for afgivelse af et rådgivningspåbud efter § 3.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
