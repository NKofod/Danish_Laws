Bekendtgørelse om pulje til fremme og formidling af grønt iværksætteri I medfør af § 3, stk. 1, og § 7, stk. 3, i lov nr. 1518 af 18. december 2018 om erhvervsfremme, som  ændret ved § 2 i lov nr. 782 af 4. maj 2021, fastsættes:
Kapitel 1 Tilskudsberettigede indsatser § 1. Efter denne bekendtgørelse ydes tilskud til projekter og forløb, der:
1) understøtter udvikling og skalering af grønne iværksættervirksomheder, herunder fx gennem styrkelse af internationale netværk, eller 2) formidler grønt iværksætteri i Danmark.
 Stk. 2. Bekendtgørelsen finder anvendelse i forbindelse med ydelse af tilskud til private aktører, jf. dog § 3.
 Stk. 3. Offentlige aktører kan alene opnå tilskud fra puljen i samarbejde med private aktører.
 Stk. 4. Tilskuddet ydes som de minimis-støtte i overensstemmelse med reglerne i Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte med senere ændringer.
§ 2. Der ydes alene tilskud til projekter med en projektperiode på højst 1 år.
Projektperioden påbegyndes fra det tidspunkt, hvor ansøger modtager et tilsagn om tilskud.
 § 3. Der ydes ikke tilskud til projekter, der alene vedrører forskning, demonstration eller finansielle tjenesteydelser.
Kapitel 2 Definitioner § 4. I denne bekendtgørelse forstås ved:
 1) Offentlige aktører: Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen mv., kommuner og regioner, kommunale og regionale organisationer og selskaber mv., som er oprettet i henhold til lov om kommunernes styrelse, samt institutioner hvor statslige, regionale eller kommunale tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
2) Samarbejdspartner: Deltagere i projektet, som indgår i forberedelsen af projektet.
Samarbejdspartnere kan både være offentlige og private aktører.
 3) Grønne iværksættervirksomheder: Virksomheder, hvis kerneforretning bygger på at gøre en positiv forskel for klimaet og/eller miljøet.
 4) Private aktører: Virksomheder, organisationer og foreninger registreret i CVR-registreret.
Kapitel 3 Tildeling af tilskud/kriterier for tilskud § 5. Puljen er omfattet af en tilskudsramme, idet ansøgers projektbudget som minimum skal andrage 100.000 kr. og højest må andrage 500.000 kr.
 § 6. Ved afgørelse om tildeling af tilskud foretager Erhvervsstyrelsen en samlet vurdering af ansøgningerne efter følgende tre kriterier, idet projektet skal:
1) have en betydelig rækkevidde og effekt i forhold til at bidrage til puljens formål om fremme og formidling af grønt iværksætteri i Danmark, samt sandsynliggøre positive kvalitative eller kvantitative effekter, 2) have den rette organisation og kompetencer, hvorved der lægges vægt på, at ansøger besidder de rette faglige kompetencer, herunder gennem eventuel inddragelse af samarbejdspartnere, til at gennemføre projektet, eller 3) være additionelt, hvorved der lægges vægt på, at projektet skal supplere øvrige aktiviteter på iværksætterområdet, der vil kunne finde sted uden tilskuddet.
 Stk. 2. I vurderingen af kriteriet i § 6, stk. 1, nr. 1) lægges der desuden vægt på, at aktiviteterne:
1) er innovative, dvs. repræsenterer nye, eksperimenterende tilgange og virkemidler til at fremme grønt iværksætteri, 2) har skaleringspotentiale, hvorved den viden, der oparbejdes, kan skaleres til flere dele af det danske iværksættermiljø, 3) sikrer videndeling, hvorved den viden og erfaringer, der opbygges i projektet, formidles bredt i det danske iværksættermiljø, 4) er realiserbare, hvorved de tiltag, der igangsættes, kan realiseres i projektperioden, eller 5) indeholder tidsmæssigt afgrænsede leverancer, således at delresultater fra afviklede leverancer og aktiviteter kan formidles i løbet af projektperioden til Erhvervsstyrelsen.
 Stk. 3. Erhvervsstyrelsen vil ved behandling af ansøgningerne vægte kriterierne med:
1) 50 pct. til § 6 stk. 1 nr. 1, 2) 25 pct. til §6 stk. 1 nr. 2, eller 3) 25 pct. til § 6 stk. 1 nr. 3.
Stk. 4. En virksomhed må samlet modtage op til 200.000 EUR i de minimis-støtte ydet af en medlemsstat over en periode på tre regnskabsår.
Perioden regnes bagud fra indeværende regnskabsår.
Tilskudsberettigede omkostninger § 7. Projekterne skal administreres i overensstemmelse med forsvarlig økonomisk forvaltning.
Der kan alene ydes tilskud til udgifter, der er i overensstemmelse med projektbeskrivelsen, det godkendte budget samt er betalt og afholdt i den godkendte projektperiode.
 Stk. 2. Der ydes ikke tilskud til udgifter, som godtgøres projektholder på anden vis, herunder ved andre offentlige refusioner, tilskud m.v.
Kapitel 4 Ansøgning om tilskud § 8. Ansøgning om tilskud skal foretages digitalt til Erhvervsstyrelsen inden for nærmere fastsatte frister, som offentliggøres på virk.dk.
 § 9. Ansøgningen skal indeholde følgende:
 1) Oplysninger om projektholder og eventuelle samarbejdspartnere og regnskabsansvarlige personer.
 2) En beskrivelse af projektet, der ansøges om tilskud til, og hvordan det opfylder puljens formål, jf. § 1 stk. 1, litra a og b.
 3) Projektets budget.
 4) Oplysninger om størrelsen på eventuel anden finansiering, herunder anden offentlig finansiering, som indgår i projektet, og hvorfra denne stammer.
 Stk. 2. Virksomheden skal indsende en erklæring om al de minimis-støtte, som virksomheden har modtaget i indeværende og de to foregående regnskabsår i medfør af Kommissionens forordning (EU) nr. 1407/2013 med senere ændringer og/ eller andre de minimis-forordninger.
Tilsagn og afslag § 10. Erhvervsstyrelsen meddeler ansøgeren tilsagn eller afslag på ansøgningen om tilskud.
Tilsagnet ledsages af nærmere vilkår for tilsagnet.
 Stk. 2. I tilsagnsskrivelsen angives bl.a. størrelsen af tilskuddet og projektperioden.
Kapitel 5 Udbetaling af tilskud § 11. Tilskuddet gives som tilsagn om tilskud.
 Stk. 2. Udbetalingen skal modsvare de faktiske bogførte, godkendte og betalte tilskudsberettigede omkostninger, som godkendes i forbindelse med projektet.
 Stk. 3. Udbetaling af tilskud sker til projektholders NemKonto.
Afslutning af projekter § 12. Senest tre måneder efter afslutningen af projektet skal projektholder fremsende et underskrevet, afsluttende regnskab for projektet til Erhvervsstyrelsen.
 Stk. 2. Det afsluttende regnskab fra projektholdere vedlægges en erklæring fra projektholders ledelse, som erklærer sig på følgende:
 1) Om regnskabet er retvisende.
 2) Om tilskuddet er anvendt til formålet som angivet i ansøgningen.
 3) Om projektholder og samarbejdspartnere har udvist sparsommelighed.
 Stk. 3. Erhvervsstyrelsen kan i særlige tilfælde dispensere fra fristen i stk. 1.
 Stk. 4. Projektholder og samarbejdspartnere er forpligtede til at stille oplysninger til rådighed for Erhvervsstyrelsen i forbindelse med opsamling af erfaringer og resultater af de gennemførte projekter.
 § 13. Endelig udbetaling af tilskud sker efter Erhvervsstyrelsens godkendelse af det afsluttende regnskab.
 § 14. Såfremt et projekt afbrydes af grunde, som ikke kan tilskrives projektholder eller samarbejdspartnere, aflægges regnskab for projektets godkendte tilskudsberettigede omkostninger i den gennemførte del af projektet, hvorefter Erhvervsstyrelsen træffer afgørelse om, hvorvidt der skal ske udbetaling af tilskud og størrelsen heraf.
Kapitel 6 Bortfald af tilsagn og tilbagebetaling af tilskud § 15. Projektholder skal straks underrette Erhvervsstyrelsen, hvis der sker væsentlige ændringer i de forudsætninger, der lå til grund for tilsagnet om tilskud, eller hvis de vilkår, hvorpå tilskuddet er givet, ikke vil kunne overholdes.
 Stk. 2. Erhvervsstyrelsen træffer afgørelse om, hvorvidt ændringerne, jf. stk. 1, i projektet er så væsentlige, at tilsagn om tilskud helt eller delvist skal tilbagekaldes, at der skal indgives en ny ansøgning, eller at projektet kan fortsætte.
§ 16. Projektholder kan på ethvert tidspunkt i projektperioden anmode Erhvervsstyrelsen om, at projektholders tilsagn skal bortfalde helt eller delvist for den resterende projektperiode.
Erhvervsstyrelsen afgør i denne forbindelse, om allerede udbetalt tilskud skal tilbagebetales helt eller delvist.
 § 17. Erhvervsstyrelsen kan træffe afgørelse om, at tilsagn om tilskud helt eller delvist bortfalder eller kræve en allerede udbetalt tilskud helt eller delvist tilbagebetalt, hvis:
1) ansøgere har givet urigtige eller vildledende oplysninger eller fortiet oplysninger af betydning for ansøgningen, 2) betingelserne for at yde tilsagn ikke længere er til stede, herunder hvis projektholder eller samarbejdspartnere groft har forsømt deres forpligtigelser med hensyn til forsvarlig gennemførelse af projektet, eller ved alvorlige overskridelser af projektets tids- og milepælsplan, 3) der i øvrigt mod bedre vidende uberettiget er modtaget tilskud, 4) der ikke er indsendt afsluttende regnskab rettidigt, eller 5) vilkårene i det accepterede tilsagn ikke er overholdt.
 § 18. Projektholder og eventuelle samarbejdspartnere er forpligtet til, efter anmodning fra Erhvervsstyrelsen, at afgive enhver oplysning, der har betydning for tilsagn, udbetaling af tilskud og at de fastsatte vilkår overholdes.
Kapitel 7 Klageadgang og ikrafttræden § 19. Erhvervsstyrelsens afgørelser i henhold til denne bekendtgørelse kan ikke påklages til anden administrativ myndighed.
 § 20. Bekendtgørelsen træder i kraft den 15. november 2021.
