Betænkning afgivet af Udlændinge- og Integrationsudvalget den 10. april 2018 Betænkning over Forslag til lov om ændring af udlændingeloven og integrationsloven (Opholdstilladelse ved pensionering til tidligere ansatte ved herværende internationale organisationer m.v.) [af udlændinge- og integrationsministeren (Inger Støjberg)]:
1. Ændringsforslag Udlændinge- og Integrationsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 7. februar 2018 og var til 1. behandling den 21. februar 2018. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 8. december 2017 dette udkast til udvalget, jf.
UUI alm. del  bilag 43. Den 7. februar 2018 sendte udlændinge- og integrationsministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til udlændinge- og integrationsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse med de stillede ændringsforslag.
Et mindretal i udvalget (DF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Dansk Folkepartis medlemmer af udvalget noterer sig, at lovforslaget omhandler udlændinge, der arbejder for en international organisation og derfor ikke er omfattet af de almindelige regler på udlændingeområdet om tidsubegrænset opholdstilladelse.
Derfor er der personer, der har boet og arbejdet i Danmark i mange år, men som ikke har mulighed for at blive her som pensionister.
Ministeren oplyser, at det konkret drejer sig om 1.467 personer.
Dansk Folkeparti har været indstillet på at finde en løsning, men det har samtidig været vigtigt for DF, at der stilles en række krav til de pågældende udlændinge.
Det foreslås, at en opholdstilladelse skal betinges af, at udlændingen stiller en økonomisk sikkerhed for en periode på 10 år på 50.000 kr.
Dansk folkeparti har ved 1. behandling udtrykt ønske om, at garantistillelsen bliver på 100.000 kr. som i de nye regler for familiesammenføring, men ministeren har ikke ønsket at tilslutte sig dette.
 Dansk Folkeparti noterer sig endvidere, at lovforslaget lægger op til, at mindreårige børn kan få ophold og bo hos deres forældre, uden at der eksempelvis stilles krav om danskkundskaber.
 Dansk Folkeparti finder det aldeles uholdbart, at visse tyrkiske statsborgere ikke skal leve op til eventuelt nye regler på grund af en gammel EU-Tyrkiet aftale, og ser helst, at Danmark ikke længere er del af sådan en aftale, der forhindrer, at Danmark stiller egne krav til personer, der ønsker at leve i Danmark.
 På grund af den særlige regel om tyrkiske statsborgere, og på grund af den manglende villighed til at hæve garantistillelsen til 100.000, samt manglende krav om danskkundskaber til de unge udlændinge, som omfattes af loven, kan Dansk Folkeparti ikke støtte forslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af udlændinge- og integrationsministeren, tiltrådt af udvalget:
 1) I den under nr. 17 foreslåede ændring af § 9 k, stk. 2, 1. pkt. og § 9 l, stk. 2, 1. pkt., ændres »9 i-9 n, 9 p eller § 9 q, stk. 2 og 3« til: »9 i-9 n eller 9 p eller § 9 q, stk. 2 eller 3«.
[Lovteknisk rettelse] 2) I den under nr. 26 foreslåede ændring af § 19, stk. 8, 1. pkt., og stk. 9, 1. pkt., ændres »9 c, stk. 1, eller § 9 q, stk. 2 og 3« til: »§ 9 c, stk. 1, eller § 9 q, stk. 2«.
[Lovteknisk rettelse] 3) Nr. 29 affattes således:
»29. To steder i § 46, stk. 2, 1. pkt., ændres »9 h, stk. 1, nr. 4-10, 13 og 14« til: »9 h, stk. 1, nr. 4-10, 15 og 17«.« [Lovteknisk rettelse] 4) Nr. 34 affattes således:
»34. I § 52 b, stk. 1, nr. 12, udgår », 10«, og »11, 14 og 15« ændres til: »11-14 og 18-20«.« [Konsekvensændring] Bemærkninger Til nr. 1 Det foreslås, at henvisningen til § 9 q, stk. 2 og 3, ændres til en henvisning til § 9 q, stk. 2 eller 3. Der er tale om en lovteknisk rettelse, således at det tydeligt fremgår, at den pågældende skal have lovligt ophold i medfør af enten en opholdstilladelse efter den foreslåede bestemmelse i § 9 q, stk. 2, eller en opholdstilladelse efter den foreslåede bestemmelse i § 9 q, stk. 3, for at kunne indgive ansøgning om opholdstilladelse efter § 9 k eller 9 l her i landet.
Til nr. 2 Lovforslaget indeholder forslag om at indsætte en ny bestemmelse i udlændingelovens § 9 q, stk. 1, om opholdstilladelse ved pensionering til tidligere ansatte ved herværende internationale organisationer m.v., jf. lovforslagets § 1, nr. 18. Den foreslåede bestemmelse i § 9 q, stk. 2, vedrører opholdstilladelse til ægtefæller og faste samlevere til udlændinge omfattet af den foreslåede bestemmelse i § 9 q, stk. 1, og den foreslåede bestemmelse i § 9 q, stk. 3, omhandler opholdstilladelse til mindreårige børn.
De gældende bestemmelser i udlændingelovens § 19, stk. 8 og 9, vedrører hensyn, der skal lægges vægt på ved inddragelse af en opholdstilladelse meddelt på baggrund af ægteskab eller fast samliv.
Bestemmelserne vedrører således ikke inddragelse af opholdstilladelse meddelt til mindreårige børn.
 Ved ændringsforslaget foreslås det derfor, at ændringen af udlændingelovens § 19, stk. 8 og 9, ikke omfatter den foreslåede bestemmelse i § 9 q, stk. 3, men alene den foreslåede bestemmelse i § 9 q, stk. 2.
Til nr. 3 Ved lovforslagets § 1, nr. 29, foreslås det, at henvisningen i udlændingelovens § 46, stk. 1, 1. pkt., til udlændingelovens § 9 h, stk. 1, nr. 4-10, 13 og 14, ændres til § 9 h, stk. 1, nr. 4-10, 15 og 17.
 Ved ændringsforslaget præciseres det, at henvisningen skal ændres to steder i § 46, stk. 2, 1. pkt.
 Der er tale om en lovteknisk rettelse, der ikke ændrer ved lovforslagets indhold.
Til nr. 4 Ved lov nr. 505 af 23. maj 2017 om ændring af udlændingeloven. (Ny opholdsordning for medfølgende familie til hjemvendende udlandsdanskere med visse beskæftigelsesmæssige kvalifikationer) blev § 9 h, stk. 1, nr. 9, indsat i udlændingeloven.
Imidlertid blev der ikke samtidig foretaget konsekvensændring af § 52 b, stk. 1, nr. 12.
 Ændringsforslaget er således en konsekvensændring af indsættelsen af § 9 h, stk. 1, nr. 9, ved lov nr. 505 af 23. maj 2017.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Carsten Kudsk (DF) Marcus Knuth (V) Britt Bager (V) Preben Bang Henriksen (V) Mads Fuglede (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Finn Sørensen (EL) Nikolaj Villumsen (EL) Carolina Magdalene Maier (ALT) Josephine Fock (ALT) Marlene Borst Hansen (RV) Sofie Carsten Nielsen (RV) Karsten Hønge (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
