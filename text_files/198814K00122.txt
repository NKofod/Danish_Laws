Nr BTL 122 Betænkning over Forslag til lov om ændring af lov om mærkning og skiltning  

 med pris m.v. (Skiltning med organiseret rabat)   

 Nr L 122 1988-89, 1. samling Afgivet af Erhvervsudvalget Afgivet: 19890413 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Udvalget har endvidere modtaget skriftlige henvendelser fra:
Butikshandelens Fællesråd, FDB, Forbrugerrådet og Oliebranchens Fællesråd.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse uændret.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 af mindretallet stillede ændringsforslag.
 Mindretallet har med sine ændringsforslag forsøgt at tilvejebringe den  

 opstramning af lovforslaget, som vi finder nødvendig, hvis det virkelig skal  

 være enkelt og let for forbrugeren at gøre brug af de oplysninger, som  

 lovforslaget tilsigter at give.
 Derfor finder mindretallet fortsat, at de relevante oplysninger om  

 rabatstørrelse og om, hvilke grupper der kan opnå denne rabat, både ved  

 detailsalg og ved tjenesteydelser skal oplyses ved skiltning ved  

 indgangsdøren og ikke som efter lovforslaget ved mundtlig oplysning inde i  

 forretningen efter forespørgsel fra forbrugeren.
Den omstændelige fremgangsmåde vil afholde adskillige forbrugere fra at få  

 en oplysning, som mindretallet mener de har krav på.
Mindretallet ønsker  

 ligeledes at give den forbruger, der foretager indkøb uden at have medbragt  

 eventuelle rabat- eller værdikuponer, mulighed for at købe varen til en pris,  

 hvor rabatten er fratrukket.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 Fremskridtspartiet mener, at det må være op til den enkelte  

 erhvervsdrivende, hvorvidt han vil bekendtgøre, om han giver særlig rabat  

 eller organiseret rabat til bestemte persongrupper eller lignende.
 Vi mener i Fremskridtspartiet, at man ikke skal blande sig i den  

 personlige frihed, og derfor indstiller vi lovforslaget til forkastelse.
Ændringsforslag Af et mindretal (S og SF):
Til § 1 1) Før nr. 1 indsættes som nyt nummer:
 » 01. I § 1 indsættes efter stk. 1 som nyt stykke:
»Stk. 01. Gives der rabat til en ubestemt kreds af personer, skal  

 rabatten være fradraget i den pris, der skal oplyses.«» 2) Det under nr. 1 foreslåede § 1, stk. 2, affattes således:
»Stk. 2. Gives der rabat eller anden særlig fordel til medlemmer af  

 foreninger, organisationer eller andre bestemte persongrupper, skal det ved  

 tydelig skiltning ved samtlige indgangsdøre til forretningslokalet oplyses,  

 til hvem rabatten eller fordelen gives, samt størrelsen i beløb eller procent  

 af prisen.« 3) Nr. 2 affattes således:
 » 2. § 4 affattes således:
» § 4. Monopoltilsynet skal fastsætte regler om, at den, der  

 erhvervsmæssigt udfører tjenesteydelser, ved tydelig skiltning skal give  

 oplysning om ydelsernes pris, mængden af varer, som indgår i ydelserne, samt  

 om der gives rabat eller anden særlig fordel til nærmere angivne  

 persongrupper og i givet fald oplysning om størrelsen heraf i beløb eller  

 procent af prisen.«» Til § 2 4) I paragraffen ændres »1. juni 1989« til: »1. oktober  

 1989«.
Bemærkninger Til nr. 1 Værdi og rabatkuponer er urimelige for forbrugerne, når de for at opnå  

 rabat på f.eks. en dagligvare skal købe et bestemt dagblad og derved få den  

 for rabatten nødvendige værdi- eller rabatkupon.
Det er endvidere urimeligt,  

 at forbrugerne for at opnå rabatten i nogle tilfælde skal samle på og holde  

 styr på diverse kuponer samt holde øje med, hvor disse kuponer kan/skal  

 indløses.
Den foreslåede ændring skal sikre, at forbrugere, der ikke  

 tilfældigvis har en værdi- eller rabatkupon, alligevel kan købe varen til en  

 pris fratrukket rabatten.
Til nr. 2 Ved den foreslåede ændring bliver forbrugeren allerede ved forretningens  

 indgangsdør gjort opmærksom på, at der ydes rabat til visse  

 befolkningsgrupper, og oplyst om størrelsen af rabatten.
Forbrugerens  

 afgørelse om, hvorvidt han/hun ønsker at handle i forretningen, kan herefter  

 finde sted, uden at forbrugeren er nødsaget til at gå ind i forretningen for  

 at få ovennævnte oplysninger.
Til nr. 3 Det samme hensyn som nævnt under nr. 2 gør sig gældende ved udbud af  

 tjenesteydelser.
Samtidig bør der fastsættes regler, så forbrugeren også har  

 lignende oplysninger om pengeinstitutter, forsikringsselskaber,  

 rejsebureauer, reparationsvirksomheder og lignende og dermed mulighed for  

 tilsvarende overvejelser som ved køb af varer i detailsalg.
Til nr. 4 For at sikre en rimelig tid til at få de ændringer, der gennemføres ved  

 vedtagelsen af lovforslaget, til at fungere foreslås det, at  

 ikrafttrædelsestidspunktet udskydes fra 1. juni til 1. oktober 1989.
