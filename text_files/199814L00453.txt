Betænkning afgivet af  

 Uddannelsesudvalget den 6. maj 1999 Betænkning over Forslag til lov om ændring af lov om  

 gymnasiet m.v., lov om de erhvervsgymnasiale uddannelser til højere  

 handelseksamen og højere  teknisk eksamen og lov om kursus til  

 højere forberedelseseksamen og om studieforberedende  

 enkeltfagsundervisning for voksne m.v.
(Afskaffelse af egnethedserklæring) Udvalget har behandlet lovforslaget i nogle møder  

 og har herunder stillet spørgsmål til undervisningsministeren,  

 som denne har besvaret skriftligt.
Et af udvalgets  

 spørgsmål til undervisningsministeren og dennes svar herpå  

 er optrykt som bilag til betænkningen.
Undervisningsministeren har over for udvalget  

 tilkendegivet, at lovforslaget er et bidrag til regeringens  

 målsætning om, at 95 pct. af alle unge skal have en  

 ungdomsuddannelse.
Den ordning, som efter lovforslaget erstatter den  

 hidtidige egnethedserklæring, bidrager hertil ved at rette  

 opmærksomheden på den valgsituation, de unge står i ved  

 afslutningen af grundskolen.
Det er en væsentlig intention med  

 lovforslaget at mindske den fokusering på de gymnasiale uddannelser,  

 som egnethedserklæringen er med til at opretholde, og derigennem at  

 medvirke til, at ungdomsuddannelserne kommer til at fremstå som  

 ligeværdige valgmuligheder for de unge.
Afskaffelsen af egnethedserklæringen skal ses i  

 sammenhæng med den styrkede vejledning i folkeskolen, hvor de unge  

 bl.a. i forbindelse med udarbejdelsen af de individuelle uddannelsesplaner  

 dels skal have grundig information om hele spektret af ungdomsuddannelser og  

 dels skal have tid og mulighed for at vurdere deres egne ønsker, evner  

 og talenter i forhold hertil og drøfte disse med deres forældre  

 og skolen.
Arbejdet med uddannelsesplanerne sigter således mod at  

 sætte eleverne i stand til at træffe et kvalificeret valg  

 på et realistisk og tilstrækkeligt grundlag.
En forbedring af  

 valggrundlaget forventes at give resultater i form af mere sikre valg,  

 hvilket i sig selv vil give bedre chancer for gennemførelse af den  

 valgte uddannelse.
Hertil kommer, at der nu er tilvejebragt et bredt spektrum  

 af studieforberedende og erhvervsrettede ungdomsuddannelser af meget  

 varierende art og sværhedsgrad, at der kun er adgangsbegrænsning  

 til et fåtal af disse uddannelser, og at den kommunale  

 ungdomsvejledning har ansvar for, at de unge får tilbud om uddannelses-  

 og beskæftigelsesmuligheder, mindst indtil de fylder 19 år,  

 medmindre de modtager sådan vejledning i forbindelse med en  

 ungdomsuddannelse.
Det samlede tilbud til de unge om vejledning og uddannelse  

 indebærer således, at alle unge får mulighed for at  

 vælge og for at gennemføre en ungdomsuddannelse eller  

 lignende.
Ministeren har endvidere tilkendegivet, at det faktiske  

 valg af ungdomsuddannelse fortsat skal ske i 9. eller eventuelt 10. klasse.  

 Arbejdet med uddannelsesplanerne må ses som en forberedelse til valget  

 og ikke som et forsøg på at fremrykke valgtidspunktet.
Eleverne  

 og deres forældre vil fra midten af 8. klasse blive bedt om at  

 gøre sig konkrete overvejelser over, hvad der skal ske efter 9.  

 klasse, og skolevejlederen vil med udgangspunkt heri kunne give eleverne en  

 mere specifik vejledning og medvirke til at opstille en plan for en eventuel  

 kvalificering til de ønskede uddannelser.
Vejledningen i 6. og 7.  

 klasse målrettes ikke specifikt efter elevernes eventuelle  

 ønsker til senere uddannelse.
Når eleverne i 6. klasse skal  

 vælge 2. fremmedsprog og eleverne i 7. klasse skal vælge valgfag,  

 skal skolens vejledning derimod omfatte generel orientering om, hvilke  

 muligheder og konsekvenser der knytter sig til valget.
Elever, der i 9. eller 10. klasse vælger en  

 gymnasial uddannelse, skal efter lovforslaget indstilles til  

 optagelsesprøve, hvis valget efter skolens vurdering er sket på  

 et urealistisk eller utilstrækkeligt grundlag.
Ministeren har over for  

 udvalget pointeret, at en eventuel indstilling til optagelsesprøve  

 besluttes og afgives af skolen under skolelederens ansvar.
Det vil i praksis være skolevejlederen, der har  

 ansvaret for, at eleverne udarbejder en uddannelsesplan, og skolevejlederen,  

 der i samarbejde med klasselæreren forestår de  

 vejledningssamtaler mellem skole, forældre og elev, der knytter sig  

 hertil.
Vurderingen af den unges behov for rådgivning og grundlag for  

 at vælge ungdomsuddannelse bygger dels på klasselærerens og  

 det øvrige lærerteams vurdering af den unges daglige arbejde,  

 dels på de samtaler, der er ført med den unge selv og med  

 hjemmet.
Hvis der i forbindelse med en vejledningssamtale er opstillet planer  

 for særlige forløb, som eleven skal deltage i, eller hvis eleven  

 f.eks. har indvilget i at søge at forbedre sin arbejdsindsats på  

 et bestemt område, vil resultaterne heraf ligeledes indgå i  

 vurderingen.
Hvis skolevejlederen efter samråd med  

 klasselæreren og elevens lærerteam i øvrigt anser elevens  

 ønske om en gymnasial uddannelse for urealistisk eller truffet  

 på et utilstrækkeligt grundlag, skal skolevejlederen fra 1.  

 vejledningssamtale i 9. klasse gøre elev og forældre  

 opmærksom på denne vurdering og medvirke til at opstille planer  

 for, hvordan eleven eventuelt kan målrette sin indsats mod den  

 ønskede uddannelse.
Hvis elevens indsats ikke ændrer  

 vurderingen, kan vejlederen efter samråd med klasselæreren og  

 elevens øvrige lærerteam indstille til skolens leder, at eleven  

 indstilles til optagelsesprøve.
En eventuel indstilling skal herefter  

 foretages af skolen.
 Herefter indstiller et flertal (Socialdemokratiets,  

 Socialistisk Folkepartis, Det Radikale Venstres, Enhedslistens og Kristeligt  

 Folkepartis medlemmer af udvalget) lovforslaget til vedtagelse  

 uændret.
 Et mindretal (Venstres, Det  

 Konservative Folkepartis og Dansk Folkepartis medlemmer af udvalget)  

 indstiller lovforslaget til forkastelse ved 3. behandling.
 Et mindretal inden for mindretallet (Dansk Folkepartis  

 medlem af udvalget) har altid været af den opfattelse, at man for at  

 undgå spild af både menneskelige og økonomiske ressourcer  

 skulle sørge for, at vejledningen på  

 ungdomsuddannelsesområdet blev udbygget og styrket, således at de  

 unge fik bedre kendskab til indholdet af og kravene til deres  

 ønskeuddannelse.
Efter Dansk Folkepartis opfattelse skal der være  

 uddannelser for både de bogligt stærke og for de mere praktisk  

 indstillede unge i vores uddannelsessystem.
Systemet skal samlet set  

 være sådan indrettet, at det må kunne imødekomme den  

 enkelte unges behov og evner foruden de samfundsmæssige behov, som  

 absolut heller ikke må glemmes.
Man kan være nervøs for, at man ved  

 afskaffelse af egnethedserklæringer skaber en fri adgang til gymnasiet,  

 selv om det præciseres i bemærkningerne til lovforslaget, at det  

 ikke er det, der menes.
Mindretallet ved udmærket, at det efter  

 lovforslaget stadigvæk er muligt at indstille eleven til en  

 optagelsesprøve, hvis man finder, at elevens valg er urealistisk, og  

 at man er i en situation, hvor man tydeligt kan se, at hverken eleven eller  

 forældrene har taget den personlige uddannelsesplan, som lovforslaget  

 lægger op til, med den tilhørende vejledning tilstrækkelig  

 alvorligt.
 Efter Dansk Folkepartis opfattelse ville  

 optagelsesprøver være det optimale.
 Et andet mindretal (Centrum-Demokraternes medlem af  

 udvalget) vil ved 3. behandling af lovforslaget stemme hverken for eller imod  

 lovforslaget.
Mindretallet er enig i, at den stærke fokusering  

 på de gymnasiale uddannelser bør begrænses.  

 Centrum-Demokraterne er derfor også enig i, at vejledningen i  

 folkeskolen skal styrkes, så eleverne bliver i stand til at vælge  

 deres videre uddannelsesforløb på et realistisk og  

 tilstrækkeligt grundlag.
For Centrum-Demokraterne er det imidlertid en  

 forudsætning for at afskaffe den nuværende  

 egnethedserklæring, at kvaliteten i vejledningsindsatsen forbedres  

 betydeligt, herunder vejledernes uddannelse og vejledningsfaglige baggrund.  

 Centrum-Demokraterne mener ikke, der er tilstrækkelig sikkerhed for, at  

 denne forudsætning er opfyldt ved lovens ikrafttræden.  

 Centrum-Demokraterne kan derfor ikke støtte en afskaffelse af  

 egnethedserklæringen på nuværende tidspunkt og stemmer  

 hverken for eller imod lovforslagets endelige vedtagelse.
Peder Sass (S)  

  Hans Peter Baadsgaard (S) fmd.  

 Jeppe Kofod (S)     Frode Sørensen (S)  

 Carsten Hansen (S)     Aage Frandsen (SF)  

 Susanne Clemensen (CD)     Elisabeth Arnold (RV)  

 Søren Kolstrup (EL)  

 Anders Mølgaard (V) nfmd.  

 Hanne Severinsen (V) Else Winther Andersen (V)  

 Ellen Kristensen (V)     Brian Mikkelsen (KF)  

 Knud Erik Kirkegaard (KF)  

 Christian H.
Hansen (DF)  

 Tove Videbæk (KRF) Fremskridtspartiet havde ikke medlemmer i udvalget.
Bilag 1 Et af udvalgets spørgsmål til  

 undervisningsministeren og dennes svar herpå Spørgsmål 7:
Hvordan vil ministeren undersøge og dermed sikre,  

 at alle unge i alle regioner i landet får mulighed for at vælge  

 og gennemføre en ungdomsuddannelse eller en ungdomslignende  

 uddannelse? Svar:
De unges uddannelsesmuligheder har en helt central  

 placering i regeringens uddannelsespolitik, og det overordnede formål  

 med regeringens samlede indsats på dette område er som bekendt,  

 at alle unge så vidt muligt begynder på en ungdomsuddannelse, og  

 at frafaldet fra uddannelserne reduceres mest muligt.
De seneste bidrag til  

 denne indsats er reformen af de tekniske uddannelser og udviklingsprogrammet  

 for fremtidens ungdomsuddannelser, der for nylig er vedtaget her i  

 Folketinget.
Siden 1994 hvor regeringen satte uddannelse til alle som  

 uddannelsespolitisk mål, er der sket en markant stigning i antallet af  

 unge, der gennemfører en ungdomsuddannelse, og vi har en positiv  

 forventning om, at tallet fortsat vil stige som et resultat af de seneste  

 initiativer.
Som billedet tegner sig i dag, har vi et bredt spektrum af  

 studieforberedende og erhvervsrettede ungdomsuddannelser af meget varierende  

 art og sværhedsgrad, og der er kun adgangsbegrænsning til et  

 fåtal af disse uddannelser.
Herudover har vi en række muligheder  

 for unge, der ikke ønsker eller magter at gå i gang med en  

 ungdomsuddannelse direkte efter grundskolen eller 10. klasse, men som ikke  

 desto mindre har ønske om og behov for at udvikle deres  

 kvalifikationer og herigennem forbedre deres muligheder for  

 efterfølgende uddannelse eller beskæftigelse.
Jeg tænker  

 her især på produktionsskolerne og deres tilbud til disse unge,  

 men kan også nævne erhvervsgrunduddannelsen og den fri  

 ungdomsuddannelse.
Dertil kommer, at der er mange muligheder for at komme  

 tilbage i uddannelsessystemet, hvis noget går galt i forbindelse med de  

 første forsøg.
Kommunernes ungdomsvejledning fungerer i denne  

 forbindelse som et slags sikkerhedsnet, der skal sikre, at alle unge, der  

 ikke er i gang med uddannelse eller har arbejde, får løbende  

 vejledning, til de er kommet i en tilfredsstillende situation.
Alle skoler og  

 ungdomsuddannelsesinstitutioner har pligt til at underrette  

 ungdomsvejledningen, når en ung udmeldes af skolen eller afbryder et  

 uddannelsesforløb, og ungdomsvejledningen skal selv være  

 opsøgende over for disse unge.
Som nævnt har Folketinget jo netop vedtaget  

 beslutningsforslaget om et udviklingsprogram for fremtidens  

 ungdomsuddannelser (B 46), og jeg har, som det fremgår af  

 udvalgsbetænkningen, givet tilsagn om, at der vil blive lavet en samlet  

 evaluering af programmet.
I den forbindelse vil jeg finde det naturligt  

 også at undersøge, om vi har ret i vores positive forventninger  

 om, at ingen unge ubemærket falder gennem sikkerhedsnettet, men at alle  

 med gennemførelsen af de seneste initiativer har fået muligheden  

 for at vælge og gennemføre en ungdomsuddannelse eller  

 lignende.
