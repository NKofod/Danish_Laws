Afskrivning Reference:
SL § 6, litra a LL § 9, stk. 1 AL § 2, stk. 2 LV 1997 E.C.2.1 A klagede for indkomståret 1995 over, at skatteankenævnet ikke  

 havde godkendt det af ham selvangivne fradrag for edb-udstyr.
Det fremgik af sagen, at klageren i det påklagede indkomstår  

 fungerede som lektor på X universitet.
I forårssemesteret bestred  

 han denne stilling på fuld tid.
Klageren havde bopæl på en  

 adresse i Y, og han arbejdede derfor i vidt omfang hjemme, men var normalt  

 på universitetet i X en gang om ugen.
I 1993/94 havde klageren arbejdet med et eksternt finansieret  

 forskningsprojekt i Y.
Den 1. august 1995 tiltrådte han stillingen som  

 ansat forsker på centret, men var forud herfor som led i sin  

 orlovsordning med X Universitet tilbage på fuld tid i lektorstilling  

 med henblik på afvikling af planlagt undervisning.
I denne periode  

 benyttede han et kontor på forskningscentret i det omfang han fortsat  

 udførte opgaver for centret.
 Klageren havde sideløbende hermed indtægter ved forfatter- og  

 foredragsvirksomhed.
Klagerens advokat havde vedrørende den private benyttelse af pc'en  

 oplyst, at klageren havde benyttet pc'en til visse hjemmeopgaver i  

 forbindelse med undervisning og lignende, hvilket han selv havde  

 anslået til 25 pct.
Han havde i 1995 arbejdet meget hjemme med  

 færdiggørelse af en del skriveopgaver, bl.a. udgivelse af en  

 større lærebog.
Den private anvendelse havde efter klagerens  

 oplysninger været ganske underordnet, klageren havde anslået  

 denne til under 5 pct.
 Skatteankenævnet havde anset klageren for at være  

 lønmodtager med henvisning til kildeskattelovens § 43, stk. 1, idet  

 hans indkomst ikke kunne henregnes til selvstændig erhvervsvirksomhed.  

 Nævnet havde derfor ikke godkendt fradrag for afskrivning på  

 udgifter til edb-udstyr i den personlige indkomst.
 Nævnet havde anset det erhvervede udstyr som et blandet benyttet  

 driftsmiddel, der blev benyttet både erhvervsmæssigt og privat,  

 og havde derfor godkendt fradrag for afskrivning efter afskrivningslovens  

 afsnit II og den erhvervsmæssige andel var skønsmæssigt  

 ansat til 75 pct.
 Ankenævnet havde ikke godkendt straksafskrivning efter  

 afskrivningslovens § 3, med den begrundelse, at reglen fandt anvendelse  

 på småaktiver og driftsmidler med kort levetid, der udelukkende  

 benyttedes erhvervsmæssigt, og som kunne afskrives efter  

 afskrivningslovens afsnit I.
 Klagerens advokat havde principalt nedlagt påstand om fradrag for  

 afskrivning af edb-udstyret efter statsskattelovens § 6, stk. 1, litra a, i  

 klagerens personlige indkomst, således at udgifter til anskaffelsen  

 kunne straksafskrives efter afskrivningslovens regler i indkomståret  

 1995.
 Advokaten havde til støtte herfor anført, at anskaffelsen af  

 edb-udstyret hovedsagelig knyttede sig til klagerens forfattervirksomhed,  

 således at indkomsten ved denne virksomhed skulle opgøres efter  

 et nettoprincip, således at udgifter til anskaffelse af edb-udstyret  

 på 6.594 kr. skulle fratrækkes i klagerens samlede  

 forfatterhonorarer.
 Klagerens advokat havde subsidiært nedlagt påstand om, at  

  edb-udstyret blev anset som et blandet benyttet driftsmiddel og som  

 følge heraf skulle det afskrives efter afskrivningslovens afsnit II,  

 og den private anvendelse af udstyret ansættes til 25 pct.
 Told- og Skattestyrelsen havde under sagens behandling i Landsskatteretten  

 indstillet, at edb-anlægget skulle anses som et blandet benyttet  

 driftsmiddel, der skulle afskrives efter reglerne i afskrivningslovens afsnit  

 II, og hvor den private anvendelse ansattes til 25 pct. 75 pct. af  

 anskaffelsessummen skulle anses at vedrøre klagerens  

 erhvervsmæssige anvendelse, således at 3/4 blev henført  

 til forfattervirksomheden og 1/4 til lønmodtagerforhold.
 Landsskatteretten udtalte:
 Det bemærkedes, at der efter bestemmelserne i afskrivningslovens  

 afsnit I og II kunne afskrives på driftsmidler, der blev anvendt helt  

 eller delvist erhvervsmæssigt.
 Landsskatteretten fandt i lighed med de stedlige myndigheder og Told- og  

 Skattestyrelsen, at afskrivningen skulle foretages efter reglerne i  

 afskrivningslovens afsnit II om blandet benyttede driftsmidler, og at den  

 erhvervsmæssige andel skønsmæssigt kunne ansættes  

 til 75 pct.
 Landsskatteretten kunne tiltræde den af Told- og Skattestyrelsen  

 afgivne indstilling om, at 3/4 del af fradraget for den erhvervsmæssige  

 anvendelse blev henført til klagerens forfattervirksomhed,  

 således at denne del af fradraget for afskrivning skulle foretages i  

 henhold til statsskattelovens § 6, litra a, uden reduktion med bundfradraget  

 efter ligningslovens § 9, stk. 1. 1/4 af fradraget for afskrivning skulle  

 henføres til anvendelse i forbindelse med klagerens ansættelse  

 som lektor jf. ligningslovens § 9, stk. 1.
 Retten fandt i overensstemmelse med TfS 1997.369 LSR, at der ikke var  

 hjemmel i afskrivningslovens § 8, stk. 2, til at foretage afskrivning  

 på den fulde anskaffelsessum i anskaffelsesåret, da det af  

 bestemmelsens ordlyd fremgik, at der først kunne foretages  

 (rest-)afskrivning, når anskaffelsessummen var nedbragt under et  

 reguleret beløb, for det påklagede indkomstår 8.400 kr.
 Den påklagede ansættelse blev ændret i overensstemmelse  

 hermed.
