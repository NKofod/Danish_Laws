Kapitel 1   Uddannelsesretten Kapitel 2   Uddannelsernes mål, indhold, tilrettelæggelse, gennemførelse mv.
Kapitel 3   Optagelse og deltagelse i danskuddannelse Kapitel 4   Udbyderne og udbuddet Kapitel 5   Indberetningspligt, indhentning, registrering og videregivelse af personnumre Kapitel 6   Betaling for danskuddannelse Kapitel 7   Lærerkvalifikationer m.v.
 Kapitel 8   Ikrafttræden m.v.
Bilag 1 Bilag 2 Bilag 3 Bekendtgørelse om danskuddannelse til voksne udlændinge m.fl.
 I medfør af § 2, stk. 7, § 3, stk. 9, § 5, stk. 4, 2. pkt., og stk. 5, 2. pkt., § 6, stk. 6, § 9, stk. 4, § 10, stk. 3, § 12, § 13, stk. 5, § 14, stk. 2, § 16, stk. 2, § 17 og § 18, stk. 1, 2. pkt., og stk. 3, i lov om danskuddannelse til voksne udlændinge m.fl., jf. lovbekendtgørelse nr. 259 af 18. marts 2006, som ændret ved § 2 i lov nr. 104 af 7. februar 2007, fastsættes:
Kapitel 1 Uddannelsesretten § 1. Kommunalbestyrelsen tilbyder voksne udlændinge, der opfylder betingelserne i § 2, stk. 1-4, i lov om danskuddannelse til voksne udlændinge m.fl., danskuddannelse i op til 3 år efter det tidspunkt, hvor udlændingen første gang kan påbegynde danskuddannelse, som tilbydes den pågældende af kommunalbestyrelsen.
Stk. 2. Kommunalbestyrelsen har pligt til at forlænge den treårige uddannelsesperiode, jf. stk. 1, hvis udlændingen har været afskåret fra at deltage i danskuddannelse som følge af 1) sygdom, traumer eller handicap, 2) graviditet, barsel og adoption, i det omfang der efter bestemmelserne i § 6, stk. 1 og 2, § 7, § 8, stk. 1-7, § 13 og § 14, stk. 1 og 2, i lov om ret til orlov og dagpenge ved barsel, er eller har været ret til fravær ved graviditet, barsel og adoption, 3) at udlændingen har været nødt til at passe sine børn, og der ikke har kunnet anvises anden pasningsmulighed, 4) at udlændingen har modtaget støtte efter lov om social service til pasning af handicappet barn eller døende nærtstående eller efter lov om ret til orlov og dagpenge ved barsel til pasning af alvorligt sygt barn, eller 5) at udlændingen er eller har været i ustøttet beskæftigelse på mindst 30 timer om ugen, og udlændingens beskæftigelse og forhold i øvrigt har indebåret, at denne i en periode ikke har haft mulighed for at benytte sig af tilbuddet om danskuddannelse.
Stk. 3. Hvis udlændingen ønsker at få forlænget uddannelsesperioden, jf. stk. 2, skal udlændingen dokumentere over for kommunalbestyrelsen, at udlændingen er eller har været afskåret fra at deltage i danskuddannelse af en af de i stk. 2 nævnte grunde.
Dette skal som udgangspunkt ske på det tidspunkt, hvor udlændingen bliver afskåret fra at deltage i danskuddannelse og senest på det tidspunkt, hvor udlændingen ikke længere er afskåret fra at deltage i danskuddannelse.
 Stk. 4. Kommunalbestyrelsen skal vejlede udlændingen om, hvilke krav til dokumentation, der skal opfyldes, hvis uddannelsesperioden i de i stk. 2 nævnte situationer ønskes forlænget.
 Stk. 5. Kommunalbestyrelsen skal forlænge uddannelsesperioden i de i stk. 2 nævnte situationer i en periode svarende til det tidsrum, hvor udlændingen har været afskåret fra at deltage i danskuddannelse.
 Stk. 6. Kommunalbestyrelsen kan undlade at forlænge uddannelsesperioden i henhold til stk. 2, hvis udlændingen kun har været afskåret fra at deltage i uddannelsestilbuddet i en kort periode, og fraværet ikke skønnes at have haft betydning for udlændingens muligheder for at gennemføre den tilbudte uddannelse.
Kapitel 2 Uddannelsernes mål, indhold, tilrettelæggelse, gennemførelse mv.
§ 2. Danskuddannelse tilbydes som tre uddannelser: Danskuddannelse 1, Danskuddannelse 2 og Danskuddannelse 3. Uddannelserne indeholder undervisning i dansk sprog og kultur- og samfundsforhold i Danmark.
Uddannelsernes indhold og tilrettelæggelse fastlægges i de fagbeskrivelser, der indgår som bilag 3 til denne bekendtgørelse.
Stk. 2. Danskuddannelse 1 og Danskuddannelse 2 er hver opdelt i seks moduler.
Danskuddannelse 3 er opdelt i fem moduler.
Der kan tilføjes et yderligere modul, modul 6, til Danskuddannelse 3, jf. § 9, stk. 3.
 Stk. 3. Danskuddannelse 1 afsluttes med Prøve i Dansk 1, Danskuddannelse 2 afsluttes med Prøve i Dansk 2. Danskuddannelse 3 afsluttes med Prøve i Dansk 3 efter modul 5 og med Studieprøven efter modul 6.
§ 3. Undervisningen på de tre danskuddannelser har som mål, at kursisterne opnår en almen dansksproglig kvalificering og introduceres til kultur- og samfundsforhold i Danmark med henblik på at kunne varetage erhvervsarbejde og kunne fungere aktivt som samfundsborger.
Undervisningen på Danskuddannelse 2 og 3 har desuden som mål, at kursisterne kvalificeres til at deltage i kompetencegivende uddannelse og faglig efteruddannelse.
§ 4. Undervisningen tilpasses den enkelte kursists forudsætninger og behov og tilrettelægges således, at den med hensyn til tid, sted og indhold indgår i et samspil med og understøtter kursistens beskæftigelse, uddannelse eller tilbud i henhold til integrationsloven eller i henhold til lov om en aktiv beskæftigelsesindsats.
Et tilbud om danskuddannelse skal tilrettelægges således, at det ikke er til hinder for, at udlændingen kan opnå beskæftigelse.
 § 5. Danskuddannelse 1 tilrettelægges for kursister med ingen eller ringe skolebaggrund, som ikke har lært at læse og skrive på deres modersmål samt for kursister, som ikke har lært at læse og skrive på det latinske alfabet.
 Stk. 2. Danskuddannelse 2 tilrettelægges for kursister, som normalt har en kort skole- og uddannelsesbaggrund fra hjemlandet og må forventes at have en forholdsvis langsom tilegnelse af dansk som andetsprog.
 Stk. 3. Danskuddannelse 3 tilrettelægges for kursister, som normalt har en mellemlang eller lang skole- og uddannelsesbaggrund fra hjemlandet og må forventes at have en forholdsvis hurtig tilegnelse af dansk som andetsprog.
 § 6. I danskuddannelserne indgår særlig tilrettelagt undervisning i kultur- og samfundsforhold i Danmark, som skal medvirke til, at kursisten hurtigt bliver i stand til at varetage erhvervsarbejde og tage del i samfundslivet i øvrigt.
 Stk. 2. Undervisningen i henhold til stk. 1 tilrettelægges i tilknytning til danskuddannelsen på modul 1 og 2, medmindre særlige grunde taler for en senere gennemførelse.
Stk. 3. Undervisning i henhold til stk. 1 tilbydes 1) udlændinge omfattet af integrationsloven, 2) udlændinge, der er meddelt opholdstilladelse med mulighed for varigt ophold i Danmark, jf. udlændingelovens § 11, stk. 1, 3) udlændinge, der er omfattet af EU-reglerne, jf. udlændingelovens § 2, stk. 4 og 5, og § 6, 4) udlændinge, der er statsborgere i Bulgarien, Estland, Letland, Litauen, Polen, Rumænien, Slovakiet, Slovenien, Tjekkiet eller Ungarn og er meddelt opholdstilladelse i medfør af udlændingelovens § 9 a, stk. 5 eller 19, og 5) herboende udlændinge, der er statsborgere i Finland, Island, Norge og Sverige.
 Stk. 4. Kommunalbestyrelsen i bopælskommunen kan undlade at tilbyde undervisning i henhold til stk. 1 til udlændinge, der må anses for at have tilstrækkelig viden om de emner, undervisningen omfatter.
 Stk. 5. Kommunalbestyrelsen kan træffe beslutning om, at andre udlændinge end de i stk. 3 nævnte kan deltage i undervisning i henhold til stk. 1.
Kapitel 3 Optagelse og deltagelse i danskuddannelse § 7. Optagelse til danskuddannelse sker efter henvisning fra kommunalbestyrelsen i kursistens bopælskommune til en udbyder af danskuddannelse.
Forsikrede ledige, der skal deltage i danskuddannelse som led i en jobplan i henhold til lov om en aktiv beskæftigelsesindsats, kan optages til danskuddannelse efter henvisning til udbyder fra staten i jobcenteret.
 Stk. 2. Ved optagelsen til danskuddannelse vejleder udbyder kursisten om danskuddannelsen og dens gennemførelse og orienterer om mødepligten, pligten til aktiv deltagelse i danskuddannelse og konsekvenserne af manglende fremmøde.
 Stk. 3. Kommunalbestyrelsen i bopælskommunen skal efterkomme et ønske om henvisning til danskuddannelse hos en bestemt udbyder fra selvforsørgende udlændinge, der ikke modtager tilbud i henhold til integrationsloven eller i henhold til lov om en aktiv beskæftigelsesindsats, hvis udgifterne forbundet med deltagelse i danskuddannelsen hos den valgte udbyder ikke overstiger den vejledende modultakst, jf. § 15, stk. 2.
Stk. 4. Henvisning til en udbyder efter stk. 3 sker gennem den kommunalbestyrelse, der udbyder danskuddannelsen, jf. § 13, stk. 1, nr. 1, eller som har indgået aftale med udbyderen, jf. § 13, stk. 2. Udgifterne forbundet med deltagelse i danskuddannelse hos udbyderen, jf. stk. 3, udgør den modultakst, som kommunalbestyrelsen har aftalt med udbyderen.
Kommunalbestyrelsen kan herudover opkræve et beløb til dækning af de omkostninger, der er forbundet med henvisningen m.v.
Kommunalbestyrelsen i bopælskommunen kan dog, såfremt udlændingen ønsker danskuddannelse hos en udbyder, som kommunalbestyrelsen ikke har indgået aftale med, i stedet indgå aftale med den pågældende udbyder, jf. § 13, stk. 2.
 Stk. 5. Den henvisende myndighed skal i videst muligt omfang efterkomme et ønske om en henvisning til danskuddannelse hos en bestemt udbyder fra kursister, der ikke er omfattet af stk. 3.
 Stk. 6. Udbyder skal optage alle udlændinge, der henvises til en danskuddannelse, som den pågældende udbyder varetager efter aftale med en eller flere kommunalbestyrelser eller kommunale fællesskaber.
 § 8. Udbyder foretager ved optagelsen til danskuddannelse en pædagogisk vurdering af kursistens forudsætninger, aktuelle dansksproglige niveau og mål med uddannelsen og indplacerer efter aftale med den henvisende myndighed den pågældende på den uddannelse og det modul, hvor den pågældende forventes at kunne nå de opstillede mål og få det største udbytte af undervisningen, jf. § 9, stk. 2.
Stk. 2. Udlændinge, som efter meddelelse af opholdstilladelse i medfør af udlændingelovens § 7, stk. 1 eller 2, eller §§ 9 b, 9 c eller 9 e har modtaget undervisning i dansk sprog og danske kultur- og samfundsforhold hos indkvarteringsoperatøren, jf. udlændingelovens § 42 f, stk. 7, jf. § 42 a, stk. 5, og som i den forbindelse er blevet indplaceret på danskuddannelse og modul efter reglerne i stk. 1, fortsætter ved kommunalbestyrelsens overtagelse af ansvaret for den pågældende undervisning på den danskuddannelse og det modul, som den pågældende var indplaceret på hos indkvarteringsoperatøren.
Hvis indplaceringen er foretaget foreløbigt af indkvarteringsoperatøren, skal den endelige indplacering, jf. stk. 1, dog finde sted umiddelbart efter kommunalbestyrelsens overtagelse af ansvaret for den pågældende.
 Stk. 3. Udbyder kan indstille til den henvisende myndighed, at en kursist skifter fra én danskuddannelse til en anden, hvis den oprindelige indplacering efter en pædagogisk vurdering ikke har været hensigtsmæssig, jf. stk. 1, eller hvis kursistens dansksproglige udvikling taler for en omplacering.
 Stk. 4. Udbyder sikrer, at der i samarbejde med kursisten udarbejdes en individuel læringsplan for kursistens danskuddannelse, som løbende justeres i overensstemmelse med kursistens læring og målene for kursistens aktuelle modulplacering.
 Stk. 5. For kursister omfattet af integrationsloven samt kursister, der henvises til danskuddannelse som led i en jobplan i henhold til lov om en aktiv beskæftigelsesindsats, sker indplaceringen, jf. stk. 1 og 2, under hensyntagen til målene i den individuelle kontrakt eller jobplan.
 § 9. Udbyder evaluerer løbende kursistens sprogtilegnelse.
Stk. 2. Oprykning fra ét modul til det næste kan finde sted, når udbyder ved testning af kursistens dansksproglige niveau har vurderet, at kursisten har nået målene for det modul, hvor den pågældende aktuelt er indplaceret.
Testningen gennemføres ved brug af testmateriale, som udarbejdes af Ministeriet for Flygtninge, Indvandrere og Integration, og resultatet af testningen er gældende for kursistens modulindplacering hos udbydere i alle dele af landet.
 Stk. 3. Oprykning fra modul 5 til modul 6 på Danskuddannelse 3 forudsætter, at kursisten har bestået Prøve i Dansk 3 eller er i besiddelse af dansksproglige forudsætninger på tilsvarende niveau, og at den pågældende kursist har de fornødne forudsætninger for at kunne bestå Studieprøven inden for en rimelig tid i forhold til modulets normering.
 Stk. 4. Udbyder indberetter løbende til den henvisende myndighed, såfremt kursistens sproglige udvikling ikke finder sted som forventet inden for den tidsramme på tre år, som er fastlagt i § 4, stk. 2, i lov om danskuddannelse til voksne udlændinge m.fl.
 § 10. Kursisten har pligt til at deltage aktivt i den danskuddannelse og de dertil knyttede aktiviteter, hvortil den pågældende er tilmeldt.
 Stk. 2. Kursistens tilstedeværelse i danskuddannelsen registreres af udbyder i forhold til de gennemførte, skemalagte, lærerstøttede undervisningsaktiviteter, herunder skemalagte, lærerstøttede undervisningsaktiviteter i studieværksteder, edb-lokaler, sproglaboratorier, på ekskursioner mv., jf. den registreringsvejledning, der er udarbejdet af Ministeriet for Flygtninge, Indvandrere og Integration.
Stk. 3. Udebliver kursisten uden gyldig grund fra den planlagte påbegyndelse af undervisningen på et modul, underretter udbyder straks den henvisende myndighed herom.
Udbyder orienterer kursisten om underretningen.
Stk. 4. Udbyder registrerer løbende kursistens tilstedeværelse i de skemalagte, lærerstøttede undervisningsaktiviteter, jf. stk. 2, og indberetter herom til den henvisende myndighed én gang om måneden.
Kursisten skal have mulighed for at kontrollere registreringen.
 § 11. Til kursister omfattet af integrationsloven, som ikke har bestået den afsluttende prøve i tilknytning til kursistens danskuddannelse, udsteder kommunalbestyrelsen i bopælskommunen bevis for aktiv deltagelse på baggrund af indberetninger fra én eller flere udbydere om kursistens tilstedeværelse, jf. § 10, stk. 4.
 Stk. 2. Der kan kun udstedes bevis for aktiv deltagelse efter stk. 1 til kursister, der har deltaget i mindst 85 pct. af de gennemførte skemalagte, lærerstøttede undervisningsaktiviteter, jf. § 10, stk. 2.
 Stk. 3. Kommunalbestyrelsen kan udstede bevis for aktiv deltagelse til en udlænding, som ikke har deltaget i 85 pct. af de i stk. 2 nævnte undervisningsaktiviteter, hvis den pågældende har deltaget i en overvejende del af danskuddannelsen, fraværet ikke kan lægges den pågældende til last, og udlændingen har udfoldet væsentlige bestræbelser for at indhente det forsømte.
Stk. 4. Bevis for aktiv deltagelse i danskuddannelse, jf. stk. 1-3, udstedes i forbindelse med afslutningen på kursistens introduktionsprogram, i forbindelse med kursistens afslutning på danskuddannelse eller ved kursistens ophør med danskuddannelse i øvrigt.
Beviset udstedes på en blanket udformet af Ministeriet for Flygtninge, Indvandrere og Integration.
 Stk. 5. Udbyder kan efter anmodning udstede bevis for aktiv deltagelse til kursister, der ikke er omfattet af integrationsloven, og som har deltaget i mindst 85 pct. af de gennemførte skemalagte, lærerstøttede undervisningsaktiviteter.
Stk. 6. På kursistens anmodning udsteder lederen hos den udbyder, hvor kursisten har deltaget i danskuddannelse, et kursusbevis for deltagelse i undervisning, der fører frem til Prøve i Dansk 1, Prøve i Dansk 2, Prøve i Dansk 3 og Studieprøven, jf. bekendtgørelse om prøver inden for danskuddannelse til voksne udlændinge m.fl.
Ministeriet for Flygtninge, Indvandrere og Integration udformer blanket til kursusbevis.
 § 12. Den kommunalbestyrelse, der har henvist en selvforsørgende kursist til danskuddannelse, kan, eventuelt efter henstilling fra udbyder, udelukke kursisten fra danskuddannelse i en eller flere perioder på op til tre måneder, såfremt den pågældende på grund af manglende aktiv deltagelse i uddannelsen ikke følger de aftalte mål for den pågældendes danskuddannelse i den individuelle kontrakt eller læringsplan, jf. § 8, stk. 4.
Stk. 2. Hvis en kursist er til væsentlig gene for undervisningen eller for de ansatte eller andre kursister, kan udbyderen som en disciplinær forholdsregel udelukke den pågældende fra at deltage i undervisningen hos udbyderen, eventuelt for en periode.
Den henvisende myndighed underrettes herom.
Kapitel 4 Udbyderne og udbuddet § 13. Danskuddannelse udbydes af 1) kommunale sprogcentre, 2) erhvervsskoler, andre uddannelsesinstitutioner, der gennemfører arbejdsmarkedsuddannelser, ungdomsskoler, voksenuddannelsescentre, social- og sundhedsskoler, folkehøjskoler, husholdningsskoler, håndarbejdsskoler, landbrugsskoler, daghøjskoler, jf. folkeoplysningslovens § 45 a, og andre offentlige uddannelsesinstitutioner eller uddannelsesinstitutioner godkendt af det offentlige, 3) private sprogcentre og 4) andre private udbydere, når uddannelsen tilbydes udlændinge som led i aktivering eller beskæftigelse på en privat eller offentlig virksomhed.
 Stk. 2. Kommunalbestyrelsen indgår aftale med udbydere, jf. stk. 1, nr. 2-4, om at tilbyde danskuddannelse til udlændinge i henhold til § 2 i lov om danskuddannelse til voksne udlændinge m.fl.
 Stk. 3. Ministeriet for Flygtninge, Indvandrere og Integration underrettes om, hvilke udbydere der er indgået aftale med, jf. stk. 2, umiddelbart efter aftalens indgåelse samt om de kommunale udbydere.
Stk. 4. Et sprogcenter udbyder mindst to af de tre danskuddannelser.
Andre udbydere end sprogcentre, jf. stk. 1, nr. 2 og 4, kan udbyde en eller flere af de tre danskuddannelser eller enkelte af uddannelsernes moduler.
 Stk. 5. Integrationsministeren kan i særlige tilfælde godkende, at et sprogcenter permanent eller for en periode ikke tilbyder mindst to af de tre danskuddannelser, fx når et sprogcenter ønsker at specialisere sit undervisningstilbud.
 Stk. 6. Danskuddannelserne eller dele heraf kan udbydes af flere udbydere i fællesskab.
Kapitel 5 Indberetningspligt, indhentning, registrering og videregivelse af personnumre § 14. Med henblik på at lette styring og administration af danskuddannelse indhenter og registrerer udbyder oplysninger om kursisters og selvstuderendes personnumre hos bopælskommunen, kursisten eller den selvstuderende og videregiver dem til den driftsansvarlige myndighed.
Kursisten og den selvstuderende orienteres om formålet med registreringen.
Stk. 2. Udbyders videregivelse af oplysninger om kursisters og selvstuderendes personnumre samt udbyders indberetning af statistiske oplysninger om deres virksomhed til Ministeriet for Flygtninge, Indvandrere og Integration i henhold til § 18, stk. 1, i lov om danskuddannelse til voksne udlændinge m.fl. foretages af udbyder i elektronisk form i overensstemmelse med Ministeriet for Flygtninge, Indvandrere og Integrations krav om format, indhold og terminer for indberetningerne.
Den eller de driftsansvarlige myndigheder, jf. stk. 4, underrettes om indberetningerne til Ministeriet for Flygtninge, Indvandrere og Integration.
 Stk. 3. Udbyderne indberetter deres undervisningstilbud til informationssystemet for voksenuddannelse i henhold til reglerne i bekendtgørelse om informationssystemet for voksenuddannelser (VIDAR).
 Stk. 4. Den eller de kommunalbestyrelser eller kommunale fællesskaber, der i henhold til § 11 i lov om danskuddannelse til voksne udlændinge m.fl. har ansvaret for, at danskuddannelse gennemføres efter de gældende regler, er driftsansvarlig myndighed med ansvar for, at udbyder opfylder ministeriets krav til indberetning efter stk. 2.
Kapitel 6 Betaling for danskuddannelse § 15. Kommunalbestyrelsen afholder udgifter til danskuddannelse til udlændinge, der bor i kommunen, jf. dog § 16.
Stk. 2. Kommunalbestyrelsen yder tilskud til udbydere af danskuddannelse efter takster pr. modul.
På de årlige finanslove opføres vejledende landsdækkende modultakster.
 Stk. 3. Den driftsansvarlige myndighed, jf. § 14, stk. 4, aftaler betaling med den enkelte udbyder.
 Stk. 4. Den driftsansvarlige myndighed kan ud over størrelsen af betalingen, herunder modultaksten, blandt andet indgå aftale om betaling for danskuddannelse af kortere varighed, hvis indhold omfatter mindre dele af undervisningen på et eller flere moduler, om tidspunktet for betalingens erlæggelse og andre relevante forhold omkring betalingen.
Stk. 5. For kursister, der har afsluttet danskuddannelsen på ét modul, erlægger den henvisende myndighed betaling for det næste modul i forbindelse med, at udbyder på baggrund af testning af kursistens dansksproglige niveau har vurderet, at målene for det gennemførte modul er nået, jf. § 9, stk. 2, og kursisten er blevet henvist til danskuddannelse på det følgende modul.
Betaling for det første modul erlægges af den henvisende myndighed, når undervisningen er påbegyndt.
Stk. 6. Den henvisende myndighed udbetaler modultaksten for en kursist, jf. § 15, stk. 2, én gang pr. modul.
Der kan dog betales to gange for et modul, hvor en fortsættelse af undervisningen på samme modul er begrundet i væsentlige hensyn til kursistens mulighed for at gennemføre danskuddannelsen, for eksempel ved kursistens flytning til en anden kommune og ved udbyderskift i øvrigt, før målene for det modul, vedkommende er indplaceret på, er nået, og ved overflytning fra én danskuddannelse til en anden.
 Stk. 7. Bestemmelserne i stk. 2-6 om modultakster gælder ikke i forholdet mellem den driftsansvarlige myndighed og denne myndigheds egne udbydere af danskuddannelse.
 Stk. 8. Bestemmelserne i stk. 2-6 gælder ikke for staten i jobcenterets betaling af tilskud til danskuddannelse for kursister henvist af staten i jobcenteret.
 Stk. 9. Kommunalbestyrelsen kan aftale med udbyderen, at reglerne i stk. 2-6 ikke skal finde anvendelse ved betaling for tilbud om danskuddannelse som led i et aktivt tilbud i henhold til lov om en aktiv beskæftigelsesindsats.
 § 16. Kommunalbestyrelsen kan afkræve selvforsørgende kursister, der ikke er omfattet af integrationsloven, og som er henvist til danskuddannelse, et af følgende gebyrer pr. modul for deltagelse i danskuddannelse:
 1) Kursister, der er meddelt opholdstilladelse med mulighed for varigt ophold i Danmark, jf. udlændingelovens § 11, stk. 1, udlændinge, der er omfattet af EU-reglerne, jf. udlændingelovens § 2, stk. 4 og 5, og § 6, herboende udlændinge, der er statsborgere i Finland, Island, Norge og Sverige, danske statsborgere, der er omfattet af danskuddannelseslovens § 2, stk. 4, nr. 1 og 2, og udlændinge, som modtager danskuddannelse efter den treårige integrationsperiodes udløb, betaler højst 500 kr. pr. modul.
 2) Kursister, der er statsborgere i Bulgarien, Estland, Letland, Litauen, Polen, Rumænien, Slovakiet, Slovenien, Tjekkiet eller Ungarn og er meddelt opholdstilladelse i medfør af udlændingelovens § 9 a, stk. 5 eller 19, betaler højst 500 kr. pr. modul.
 3) Kursister, der er meddelt opholdstilladelse med henblik på midlertidigt ophold i Danmark, jf. udlændingelovens § 11, stk. 1, betaler højst 1.000 kr. pr. modul, jf. dog nr. 4.
 4) Kursister, der er meddelt opholdstilladelse i medfør af udlændingelovens § 9 c, stk. 1, med henblik på midlertidigt ophold i Danmark som studerende som led i uddannelse eller undervisning, der primært finansieres af den studerende selv, betaler højst 5.000 kr. pr. modul.
 Stk. 2. Deltagergebyret i henhold til stk. 1 betales af kursisten forud for undervisningens påbegyndelse efter nærmere bestemmelse af kommunalbestyrelsen i bopælskommunen.
 Stk. 3. Selvforsørgende kursister, der i henhold til lovens § 2, stk. 5, har ret til forlængelse af den treårige uddannelsesperiode efter introduktionsprogrammets ophør, opkræves ikke deltagergebyr i den forlængede uddannelsesperiode.
Kapitel 7 Lærerkvalifikationer m.v.
§ 17. Lærere, der varetager danskuddannelse for voksne udlændinge, skal 1) have gennemført uddannelsen i henhold til bekendtgørelse om uddannelsen til underviser i dansk som andetsprog for voksne eller 2) være optaget på den i nr. 1, nævnte uddannelse, jf. dog stk. 2, eller 3) være godkendt af en skoleansvarlig myndighed som lærer ved dansk som andetsprog for voksne indvandrere før 1. august 1998.
Stk. 2. Lærere, der er optaget på uddannelsen til underviser i dansk som andetsprog, jf. stk. 1, nr. 2, kan varetage undervisning i henhold til danskuddannelsesloven i indtil tre år efter optagelse på uddannelsen.
Integrationsministeren kan i særlige tilfælde dispensere fra treårsfristen.
 Stk. 3. Ministeren for flygtninge, indvandrere og integration kan dispensere fra kvalifikationskravene i stk. 1, for eksempel hvis læreren er i besiddelse af kvalifikationer, der kan sidestilles hermed.
 Stk. 4. Lærere med andre kvalifikationer end de stk. 1 og 2 nævnte kan varetage den i § 6 nævnte særligt tilrettelagte undervisning i kultur- og samfundsforhold i Danmark.
 § 18. Kursisterne hos de enkelte udbydere har ret til at danne et kursistråd, som varetager kursisternes fælles interesser i forhold til danskuddannelsesloven.
 Stk. 2. Alle kursister optaget til danskuddannelse hos en udbyder har valgret og er valgbare til kursistrådet.
 § 19. Ministeren for flygtninge, indvandrere og integration kan dispensere fra bekendtgørelsens regler i kapitel 2 og 4 samt bilag 2 og 3 som led i forsøgs- og udviklingsarbejde inden for lovens område.
Kapitel 8 Ikrafttræden m.v.
 § 20. Bekendtgørelsen træder i kraft den 15. februar 2008.
 Stk. 2. Bekendtgørelse nr. 737 af 28. juni 2006 om danskuddannelse til voksne udlændinge m.fl. ophæves.
