Nr BSF 74 Forslag til folketingsbeslutning om bindende forhåndsbesked for  

 anpartsprojekter Fremsat af Stavad (S) Helen Beim (S) Erling Christensen (S) Pia Gjellerup  

 (S) J.
K.
Hansen (S) Jytte Hilden (S) Lykketoft (S) den 13. januar 1988 Det pålægges regeringen at fremsætte lovforslag senest den 16.
 februar 1988 med følgende indhold:
1. Anpartsprojekter, hvor anparterne udbydes til salg gennem annoncering eller på anden måde tilbydes en bredere kreds af købere, skal være forhåndsgodkendt af skattemyndighederne.
Alene anpartsprojekter, som har opnået skattemæsig godkendelse af Ligningsrådet efter reglerne om bindende forhåndsbesked, kan udbydes offentligt til salg.
2. Der fastlægges retningslinjer for størrelsen af de tillæg til en anskaffelsespris for et afskrivningsberettiget aktiv, som kan tillægges skattemæssig virkning, såfremt det afskrivningsberettigede aktiv udbydes til salg på anpartsbasis.
3. Loven skal for så vidt angår nr. 1 have virkning for anpartsprojekter, der udbydes offentligt efter lovens vedtagelse, og for så vidt angår nr. 2 skal loven have virkning fra lovforslagets fremsættelsesdato.
Bemærkninger til forslaget Bindende forhåndsbesked for anpartsprojekter Forslaget indebærer, at alle anpartsprojekter, som udbydes offentligt, skal forhåndsgodkendes af skattemyndighederne.
Da der allerede findes en indarbejdet lovgivning om bindende forhåndsbesked på frivillighedens grundlag, er det Socialdemokratiets opfattelse, at dette regelsæt på udmærket måde kan bruges som lovgrundlag for en permanent forhåndsgodkendelse af alle anpartsprojekter.
Det betyder samtidig, at der er regler for klage- og ankemuligheder, såfremt man er uenig i den afgørelse, som Ligningsrådet når frem til ved afgivelse af den bindende forhåndsbesked.
Forhåndsbeskeden bør omfatte alle de skatterelevante spørgsmål, herunder den skattemæssige værdiansættelse af de afskrivningsberettigede aktiver.
Det må samtidig være klart, at der ikke kan ændres i projektet på områder, der er omfattet af forhåndsbeskeden, når den bindende forhåndsbesked er afgivet.
Der er tungtvejende grunde til at kræve en skattemæssig forhåndsgodkendelse af masseanpartsprojekterne:
1. Det er en næsten uoverkommelig opgave for skattemyndighederne at gennemføre en efterfølgende kontrol.
Konstateres der ved efterfølgende kontrol fejl, mangler eller direkte forsøg på unddragelser, vil det medføre ændringer i et meget stort antal selvangivelser.
Det er uhyre ressourcekrævende.
Endvidere skal de påviste fejl være af en betydelig størrelse, for at det i det hele taget kan forsvares at bruge de knappe kontrolressourcer på dette område.
Konstateres der eksempelvis en fejl på 1 mio. kr., som skal deles ud på 1.000 anpartshavere, medfører det en ændring på kun 1.000 kr.
 på hver af de berørte selvangivelser.
Der er næppe nogen tvivl om, at et antal anpartsprojekter, som tidligere er udbudt og solgt, ville få svært ved at »overleve«  

 en gennemgribende skattemæssig kontrol.
Af ressourcemæssige grunde har det været umuligt for skattemyndighederne at kontrollere alle de anpartsprojekter, som der har været begrundet tvivl om.
Det har sandsynligvis medført et betydeligt provenutab, som undgås i fremtiden, såfremt nærværende forslag vedtages.
I de anpartsprojekter, som har været undersøgt tilbundsgående, er der fundet meget grove fejl og unddragelser.
Maskiner har været solgt på anparter uden at eksistere.
Gammelt edb-udstyr er solgt som nyt.
Mejeriudstyr har været solgt til opskruede priser.
At ingen af de nævnte forhold har ført til retssager, hvor arkitekterne bag de underkendte arangementer er blevet anklaget for forsøg på skattesvig, viser kun, hvor svært det er at placere et ansvar i disse sager.
2. De personer, som er interesserede i at købe anparter, har ingen reel mulighed for at gennemskue, om skattereglerne er overholdt.
 En bindende forhåndsbesked vil fjerne den usikkerhed.
Der bør dog fastsættes regler, som forhindrer, at en forhåndsgodkendelse bruges i annonceringen som et kvalitetsstempel, der rækker ud over det, som godkendelsen omfatter.
Tillæg til anskaffelsesprisen Der er en tendens til, at tillæg og mellemhandleravancer er stigende.
Et aktivs reelle værdi stiger ikke som følge af store omkostninger i mellemhandlerleddet.
Derfor bør der fastsættes retningslinjer for, hvor store tillæg der kan accepteres at få virkning for afskrivningsgrundlaget.
Det virker umiddelbart helt uacceptabelt, at der beregnes tillæg og mellemhandleravancer på op til 25 pct. af aktivets anskaffelsespris.
Såfremt den opbyggede praksis kræver lovgivning for at blive ændret, indebærer beslutningsforslaget, at ministeren må fremkomme med et lovforslag.
Kan praksis ændres ved hjælp af administrative beslutninger, er forslagsstillerne indstillet på at acceptere den enklest mulige procedure for at opnå den tilsigtede retstilstand.
Det er helt bevidst, at Socialdemokratiet ikke har lagt sig fast på et bestemt tillæg i beslutningsforslaget.
Området er meget uigennemsigtigt.
Derfor vil de oplysninger, som kan fremkomme under udvalgsarbejdet, være meget afgørende.
Den endelige løsning af problemet må tage hensyn til de faktiske omkostninger, som kan være forskellige fra område til område.
Der er under alle omstændigheder behov for en nøje vurdering af størrelsen af tillæg og mellemhandleravancer i anpartsprojekter.
