(til stiftsøvrighederne) I samråd med Kirkeministeriet har Handels- og Søfartsmuseet på Kronborg  

 udarbejdet medfølgende vejledning om skibsmodeller i folkekirkens kirker.  

 Hensigten med vejledningen er at sikre, at de kulturhistorisk værdifulde  

 skibsmodeller (kirkeskibe) i kirkerne bliver plejet med samme omhu som  

 kirkernes øvrige inventar, og at bistå menighedsråd, der ønsker en skibsmodel  

 restaureret eller overvejer at anskaffe en skibsmodel til kirken.
 Kirkeministeriet skal i denne forbindelse understrege nødvendigheden af,  

 at det såvel ved de årlige syn som ved provstesynet påses, at skibsmodeller -  

 som en del af kirkens inventar - holdes i sømmelig stand.
På tjenesterejser, der foretages af en repræsentant for Handels- og  

 Søfartsmuseet i forbindelse med sager om kirkeskibe, kan der af fællesfonden  

 ydes time- og dagpenge og tillæg hertil samt befordringsgodtgørelse efter de  

 regler, der gælder for statens tjenestemænd.
Det er dog en forudsætning  

 herfor, at stiftsøvrigheden forinden har tiltrådt, at tjenesterejsen  

 foretages.
 Eksemplarer af denne cirkulæreskrivelse med Handels- og Søfartsmuseets  

 vejledning bedes fordelt til stiftets provster og menighedsråd.
Kirkeministeriet, den 10. juni 1991 P.M.V.
 E.B.
Finn Langager Larsen / Steen Henriksen eksp.sekr.
 Skibsmodeller.
 Den maritime kulturhistorie i vore kirker.
 Skikken at ophænge skibsmodeller i kirkerne kendes tilbage fra 1600-årene.
 De hang tidligere primært i kirker, der var tilknyttet søfarten.
 De var ofte givet af fattige søfolk eller fiskere.
Af samme grund anså man dem nogle steder for værende »dårlig  

 kunst«, og tog det ikke så nøje hvordan man behandlede dem.
Der hænger  

 de så i dag, stadig smukke, men desværre ofte i en meget dårlig forfatning,  

 og vidner om tidligere tiders stolte søfart.
 Disse modeller er i dag uvurderlige kilder til vores maritime  

 kulturhistorie.
 De fortjener derfor at få samme omhyggelige behandling som kirkens øvrige  

 inventar.
Hvor er der hjælp at hente? Handels- og Søfartsmuseet på Kronborg har i en årrække fungeret som  

 Kirkeministeriets konsulent i kirkeskibssager.
Det er således museets ansvar,  

 at nye skibsmodeller lever op til en vis standard, og at alle modeller  

 behandles korrekt.
Museet har et omfattende arkiv over de mange kirkeskibe.
 Her vil det ofte være muligt at finde historien om den enkelte skibsmodel.
 Desuden råder museet over faguddannet personale, der er til rådighed både  

 i sager om restaurering af ældre modeller, og i sager om nybygning.
 F.eks. kan nævnes, at museet har en af landets største samlinger af  

 skibskonstruktionstegninger.
 Såfremt modellen gengiver et krigsskib, vil Orlogsmuseets ekspertise være  

 nyttig, og Handels- og Søfartsmuseet vil derfor kontakte Orlogsmuseet i  

 sådanne sager.
 Nye skibsmodeller.
Ønskes der ophængt en ny skibsmodel i kirken, er Handels- og Søfartsmuseet  

 gerne behjælpelig fra starten af projektet.
Da museet på et senere tidspunkt  

 skal bedømme modellen, er det en fordel, at menighedsrådet så tidligt som  

 muligt har henvendt sig her, gerne inden modelbyggeren er udpeget.
 Det kan i mange tilfælde spare besvær, og pinlige afvisninger af modeller  

 kan undgås.
 Har kirken fået tilbudt en færdigbygget skibsmodel, skal menighedsrådet  

 naturligvis som tidligere have den bedømt, inden den hænges op.
 Restaurering af ældre skibsmodel.
 For ældre skibsmodeller gælder, at de ofte er i en dårlig stand.
De kan desuden være overmalede ved tidligere reparationer, således at det  

 kan være svært, at se hvad der er originalt.
At restaurere en skibsmodel er  

 ingen let opgave.
Som med andet kirkeinventar, er det vigtigt at også  

 skibsmodeller behandles af fagfolk.
Handels og Søfartsmuseet er behjælpelig  

 med at finde kvalificeret hjælp til restaureringen af en skibsmodel.
Derved  

 undgås at modellen lider uoprettelig skade.
 Afsluttende bemærkninger.
 Ønsker menighedsrådet at vide mere om den skibsmodel, der er ophængt i  

 kirken, eller ønskes der råd om restaureringen af denne, eller med hensyn til  

 at få bygget en helt ny model, er menighedsrådet velkomment til at kontakte  

 os.
 Museets adresse er:
Handels- og Søfartsmuseet, Kronborg Slot, 3000 Helsingør, tlf. 49 21 06 85.
Handels- og Søfartsmuseet på Kronborg, den 1. marts 1991.
