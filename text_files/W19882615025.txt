 Radio Fyn havde den 25. august 1987 kl. 6.30 og kl. 7.30 omtalt en  

 socialudvalgsformand som »en af rygtesmedene« i en konkret sag.
Radionævnet udtalte i kendelsen, at det havde været velbegrundet, at  

 socialudvalgsformanden i begyndelsen af juni 1987 ønskede undersøgt, om der  

 ved de betydelige udtræk på en nu afdød mands bankbøger i 1984 var foregået  

 noget, der kunne kritiseres, og at socialudvalgsformanden på et lukket møde  

 den 9. juni 1987 orienterede kommunalbestyrelsen herom.
Radionævnet fandt det  

 på baggrund heraf tilstedeligt, at Radio Fyn i de to påklagede udsendelser  

 havde betegnet socialudvalgsformanden som »en af rygtesmedene«.
Ved skrivelse af 25. august 1987 til Radio Fyn klagede  

 socialudvalgsformand Bent Jørgensen over, at Radio Fyn samme dag kl. 6.30 og  

 kl. 7.30 havde hængt ham ud som »en af rygtesmedene« i Erna  

 Kragh-sagen.
Erna Kragh var for flere år siden hjemmehjælper hos en nu afdød  

 mand, og rygterne gik ud på, at hun fra ham havde erhvervet et betydeligt  

 beløb.
Klageren bestred at have sat noget rygte i gang.
Erna Kragh udtalte  

 selv til Fyns Stiftstidende den 3. juni 1987, at hun var rystet over  

 bysladderen i Glamsbjerg, hvorefter hun skulle have arvet den pågældende  

 mand.
Klageren fandt det på baggrund af artiklen nødvendigt at lade  

 socialforvaltningen undersøge sagen.
Det viste sig da, at der i 1984 var  

 blevet hævet et betydeligt beløb på den afdøde mands bankbøger.
Klageren, der  

 havde til hensigt at anmode politiet om at undersøge, hvor den gamle mands  

 penge var blevet af, orienterede derefter den 9. juni 1987 på et lukket møde  

 kommunalbestyrelsen om Erna Kragh-sagen.
Umiddelbart efter det lukkede møde  

 blev klagerens udtalelser i fordrejet form videregivet til pressen.
 Programchefen for Radio Fyn afviste klagen ved skrivelse af 3. november  

 1987, hvori det anføres, at udsagnet om »..... en af rygtesmedene«  

 skal ses i den større sags sammenhæng, hvor ord af den karakter - såvel som  

 »sladder«, »bysladderen« - var dagligt gennemgående i den  

 offentlige debat og derfor ikke bør anskues isoleret i en så kompliceret og  

 ømtålelig sag og heller ikke bør anskues isoleret i forhold til Radio Fyns  

 lange gennemgang og behandling af sagen.
Ved skrivelse af 17. november 1987 påklagede socialudvalgsformand Bent  

 Jørgensen programchefens afgørelse til generaldirektøren for Danmarks Radio Generaldirektøren meddelte i skrivelse af 22. januar 1988, at han havde  

 gennemgået sagen, herunder gennemlyttet de pågældende indslag.
Han fandt  

 herefter, at de centrale dele af de påklagede udsendelser var følgende:
»Kl. 6.30: En af rygtesmedene var formanden for Socialudvalget i  

 Glamsbjerg, socialdemokraten Bent Jørgensen.
På et lukket møde i  

 Kommunalbestyrelsen satte han nærmest sit politiske liv ind på at få  

 opklaret, hvem der havde fjernet mandens penge.
Han nævnte, at to kvinder  

 kunne komme på tale.
 Og den ene var Erna Kragh.
Senere har Glamsbjergs borgmester, Hans Stougård, i Kommunalbestyrelsen  

 sagt, at der ikke var grundlag for at anklage Erna Kragh.
Og det er altså  

 samme konklusion, kriminalpolitiet er kommet frem til.
Det er nu op til  

 Statsadvokaten, om politiet skal undersøge sagen nærmere.
Men som  

 kriminalkommissær Bjarne Eriksen siger: - Manden var ikke umyndiggjort.
Han  

 kunne råde over sine penge, som han selv ville.« Kl. 7.30:
Politikere i Glamsbjerg har udpeget formanden for Socialudvalget, Bent  

 Jørgensen, som en af rygtesmedene, fordi han på et lukket  

 kommunalbestyrelsesmøde gjorde meget ud af at få opklaret, hvem der har  

 fjernet mandens penge.
Han nævnte, at kun to kvinder kunne komme på tale, og  

 den ene var Erna Kragh.
Det er ikke korrekt, at jeg optrådte som rygtesmed.
Rygterne gik allerede  

 på det tidspunkt i byen, og de var så belastende for både Erna Kragh og  

 kommunen, at jeg følte, at det var min opgave at give Kommunalbestyrelsen en  

 redegørelse for lukkede døre, siger Bent Jørgensen her til morgen til Radio  

 Fyn.
Det er heller ikke rigtigt, at jeg har sagt, at jeg ville sætte mit  

 politiske liv ind på at få den sag opklaret, men jeg ville gøre meget for  

 det, forklarer Glamsbjergs socialudvalgsformand.
 Senere har Glamsbjergs borgmester ......'.
 Det afgørende punkt i sagen var efter generaldirektørens opfattelse  

 spørgsmålet om det journalistisk forsvarlige i Radio Fyns anvendelse af  

 betegnelsen »Rygtesmed« om socialudvalgsformanden i udsendelsen kl.  

 6.30, hvor formanden ikke fik lejlighed til at kommentere sagen.
 Generaldirektøren udtalte herefter følgende:
 »Jeg finder det naturligt, at en offentlig debat smitter af på den  

 dækning, der finder sted i Danmarks Radios udsendelser - herunder også, at  

 udtalelser og begreber i et vist omfang anvendes i vore udsendelser på linie  

 med den anvendelse, der finder sted i de øvrige medier.
 Med hensyn til udsendelsen kl. 6.30 finder jeg imidlertid, at omtalen af  

 Deres rolle i den såkaldte Erna Kragh-sag ikke var tilstrækkelig nuanceret  

 til at kunne stå alene, og at indslaget dermed efterlod lytterne med  

 indtrykket af, at De personligt var ophavsmand til de omhandlede rygter,  

 hvilket jeg beklager.
Jeg finder ikke anledning til at kritisere den skete omtale af sagen og  

 Deres rolle i denne i udsendelsen kl. 7.30 . Min begrundelse herfor er dels,  

 at Radio Fyn markerede en distance til oplysningen om, at De skulle være  

 rygtesmed, dels at De selv fik lejlighed til at kommentere sagen i  

 udsendelsen.
Lytterne fik hermed mulighed for selv at tage stilling til de  

 oplysninger, der blev givet.
En sådan opfølgning af et mangelfuldt indslag finder jeg både rigtig og  

 hensigtsmæssig, og det er da også på denne måde, vi i almindelighed søger at  

 afhjælpe fejl i vore udsendelser.« Ved skrivelse af 29. januar 1988 påklagede socialudvalgsformand Bent  

 Jørgensen generaldirektørens afgørelse til Radionævnet.  

 Socialudvalgsformanden anførte heri, at han ikke kunne acceptere  

 generaldirektørens forsvar for Radio Fyn.
Generaldirektøren har i skrivelse af 11. februar 1988 til Radionævnet  

 anført, at der i hans anvendelse af ordet »opfølgning« i sidste  

 afsnit af den del af hans svar, der er citeret ovenfor, ikke automatisk kan  

 indfortolkes et initiativ fra Danmarks Radios side, men alene at et indslag  

 f.eks. uddybes eller eventuelt korrigeres i et efterfølgende indslag, uanset  

 hvorfra initiativet til en sådan opfølgning måtte komme.
Generaldirektøren  

 har i øvrigt henholdt sig til sit svar af 22. januar 1988.
 Radionævnet skal udtale:
 Det tiltrædes, at sagens problemstilling er, om det har været  

 journalistisk forsvarligt, at Radio Fyn i de to morgenudsendelser har anvendt  

 betegnelsen »Rygtesmed« om socialudvalgsformanden.
 Det var velbegrundet, at socialudvalgsformanden i begyndelsen af juni 1987  

 ønskede undersøgt, om der ved de betydelige udtræk på den nu afdøde mands  

 bankbøger i 1984 var foregået noget, der kunne kritiseres, og at  

 socialudvalgsformanden på et lukket møde den 9. juni 1987 orienterede  

 kommunalbestyrelsen herom.
Radionævnet finder det på baggrund heraf utilstedeligt, at Radio Fyn i de  

 to påklagede udsendelser har betegnet socialudvalgsformanden som »en af  

 rygtesmedene«.
Dette gælder også udsendelsen kl. 7.30, selv om denne  

 anfører unavngivne politikere i Glamsbjerg som kilder og giver  

 socialudvalgsformanden lejlighed til kommentar.
