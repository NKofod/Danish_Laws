Skrivelse om bekendtgørelse om adgangen  

 til brevveksling for indsatte, der udstår fængselsstraf eller  

 forvaring i kriminalforsorgens institutioner Vedlagt sendes bekendtgørelse om adgangen til  

 brevveksling for indsatte, der udstår fængselsstraf eller  

 forvaring.
Bekendtgørelsen træder i kraft den 1. juli 2001.
1. Loven De indsattes adgang til brevveksling er reguleret i  

 straffuldbyrdelseslovens §§ 55-56. Bestemmelserne gælder for indsatte i  

 alle kriminalforsorgens institutioner, dvs. både fængsler,  

 arresthuse og pensioner.
I forhold til indsatte i pensionerne vil det  

 imidlertid være således, at mens bestemmelserne om de indsattes  

 rettigheder vedrørende brevveksling i det hele er relevante, vil det  

 kun i begrænset omfang være relevant at foretage  

 begrænsninger i disse rettigheder ud fra de ordens- og  

 sikkerhedsmæssige hensyn, loven angiver.
§ 55, stk. 1, fastslår, at de indsatte har ret til  

 brevveksling.
Stk. 2-4 regulerer spørgsmålene om åbning,  

 lukning og gennemlæsning af breve til og fra indsatte.
Stk. 5 regulerer  

 spørgsmålet om tilbageholdelse og tilbagesendelse af tilsendte  

 breve og stk. 6 regulerer spørgsmålet om underretning af  

 afsenderen af brevet i forbindelse med tilbageholdelse af et brev.
Efter §  

 55, stk. 7, fastsætter justitsministeren regler om  

 gennemførelsen af de indsattes ret til brevveksling.
§ 56, stk. 1, indeholder angivelse af en række  

 myndigheder m.v., som de indsatte har ret til ukontrolleret brevveksling med.  

 Efter § 56, stk. 2, fastsætter justitsministeren regler om  

 ukontrolleret brevveksling, herunder regler om kontrol af afsenderens  

 identitet.
Justitsministeren kan endvidere fastsætte regler om adgang  

 til ukontrolleret brevveksling med andre enkeltpersoner eller danske,  

 udenlandske eller internationale offentlige myndigheder.
 I forhold til de hidtidige regler om brevveksling  

 indebærer loven følgende ændringer:
Den nuværende adgang til stikprøvevis  

 gennemlæsning afskaffes.
Efter straffuldbyrdelses-lovens § 55, stk. 3,  

 forudsætter gennemlæsning, at dette skønnes  

 påkrævet af ordens- eller sikkerhedsmæssige hensyn eller af  

 hensyn til beskyttelsen af den forurettede ved lovovertrædelsen.
Hvis  

 et eller flere af disse hensyn gør det påkrævet, kan der  

 f.eks. træffes afgørelse om, at samtlige breve til en indsat  

 gennemlæses.
Tilsvarende kan der træffes afgørelse om  

 gennemlæsning af et bestemt brev, hvis det ud fra de nævnte  

 hensyn skønnes påkrævet at gennemlæse netop dette  

 brev.
Derimod kan der ikke foretages stikprøvevis gennemlæsning  

 af f.eks. et tilfældigt udsnit af breve, som modtages i en bestemt  

 periode.
 Der indføres en frist på 4 uger for  

 undladelse af at orientere afsendere om, at et brev er tilbageholdt, hvis  

 formålet med tilbageholdelsen ellers vil forspildes.
 Afgørelse om gennemlæsning kan træffes  

 af andre end institutionens leder, jf. § 55, stk. 3.
 Kredsen af advokater, med hvem den indsatte har adgang til  

 ukontrolleret brevveksling, er udvidet, idet nu også kredsen af  

 beneficerede forsvarsadvokater er omfattet.
 Procesbevillingsnævnet er medtaget som en af de  

 myndigheder, indsatte kan brevveksle ukontrolleret med   tilsvarende  

 gælder medlemmer af Folketinget.
 Efter lovens § 112, nr. 2, kan afgørelser om  

 tilbageholdelse af breve af hensyn til beskyttelse af den forurettede ved  

 lovovertrædelsen indbringes for domstolene.
 Gennemlæsning af breve, der er i indsattes  

 besiddelse, er reguleret i § 60, stk. 8, om undersøgelse af genstande  

 m.v.
 § 55, stk. 6, om orientering af afsenderen i forbindelse  

 med tilbageholdelse af breve, omfatter både breve til og fra indsatte.
Bestemmelserne om tilsendte breve også er  

 anvendelige i tilfælde, hvor brevet oprindeligt er adresseret til  

 indsattes privatadresse og efterfølgende omadresseret eller medbragt  

 til den indsatte i forbindelse med besøg.
Også breve, som er  

 bestemt til omdeling mellem flere indsatte, f.eks. breve med  

 spørgeskemaer til brug for en videnskabelig undersøgelse, er  

 omfattet.
2. Bekendtgørelsen Bekendtgørelsen, som er udstedt i henhold til  

 lovens § 55, stk. 7, § 56, stk. 2, og § 105, stk. 2, omfatter som loven  

 indsatte i alle kriminalforsorgens institutioner.
Også i forhold til  

 bekendtgørelsen gælder imidlertid, at det for indsatte i  

 pensionerne kun i meget begrænset omfang vil være relevant at  

 foretage begrænsninger i rettighederne vedrørende brevveksling  

 ud fra de ordens- og sikkerhedsmæssige hensyn loven, angiver.  

 Bekendtgørelsen indeholder regler om - ekspedition af de indsattes breve, - åbning og lukning af breve med henblik på at hindre ind- og  

 udsmugling, - notatregler, - videregivelse af tilbageholdte breve til politiet eller en anden af  

 kriminalforsorgens myndigheder, - ukontrolleret brevveksling   herunder mulighed for kontrol af afsenders  

 identitet.
Herudover indeholder bekendtgørelsen i § 4 en  

 bestemmelse om, at der ved gennemlæsning af breve skal ske underretning  

 af den indsatte.
Underretning kan dog undlades i indtil 4 uger i det omfang,  

 formålet med gennemlæsningen ellers ville forspildes.
Reglen  

 svarer til § 55, stk. 6, om underretning af afsenderen ved tilbageholdelse af  

 breve, og omfatter ligesom denne bestemmelse både breve til og fra  

 indsatte.
Bekendtgørelsens § 7 indeholder en udvidelse af den  

 kreds af myndigheder m.v. som indsatte har ret til ukontrolleret brevveksling  

 med, således at denne kreds også omfatter andre offentlige  

 myndigheder end de, der er nævnt i lovens § 56, stk. 1, og forsvareren  

 i en verserende sag om prøveudskrivning fra forvaring.
Udenlandske  

 indsatte har endvidere ret til ukontrolleret brevveksling med hjemlandets  

 diplomatiske eller konsulære repræsentanter.
Særligt for  

 så vidt angår forvarede henledes opmærksomheden på,  

 at bekendtgørelse nr. 77 af 5. februar 1999 om bistandsværger,  

 indeholder regler om forvaredes ret til uhindret kontakt med  

 bistandsværgen.
Varetægtsarrestanter er ikke omfattet af lovens og  

 bekendtgørelsens regler om brevveksling.
For  

 varetægtsarrestanter, der er overført til afsoningsinstitution  

 efter retsplejelovens § 777, gælder imidlertid, at de efter § 777 i  

 afsoningsinstitutionen behandles efter de regler, der gælder for  

 personer, der er anbragt der i henhold til dom.
Retsplejelovens § 772  

 indeholder en særlig regel om, at opretholdelse af politiets  

 tilbageholdelse af breve til og fra varetægtsarrestanter skal  

 forelægges for retten.
Bekendtgørelsens § 11 præciserer,  

 at denne bestemmelse også gælder for varetægtsarrestanter,  

 der er overført til afsoningsinstitution efter retsplejelovens § 777,  

 og at tilbageholdte breve til og fra disse indsatte i overensstemmelse med  

 gældende ret, skal overgives til politiet.
Loven og bekendtgørelsen indeholder i  

 modsætning til de tidligere regler ikke en bestemmelse om, at  

 institutionen kan gennemføre en ordning, hvorefter konvolutter, hvori  

 breve til indsatte har været fremsendt, ikke udleveres.
Sådanne  

 regler for den enkelte institution vil imidlertid kunne fastsættes  

 efter reglerne i bekendtgørelsen om de indsatte egne genstande,  

 ligesom der efter denne bekendtgørelse er mulighed for konkret at  

 træffe afgørelse om, at en bestemt konvolut ikke kan udleveres,  

 f.eks. fordi der er grund til at antage, at narkotika er skjult under  

 frimærket.
