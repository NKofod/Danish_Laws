 I et tilfælde, hvor sikringsstyrelsen havde truffet  

 invaliditetsafgørelse mere end 3 år efter ulykkestilfældet og ladet den  

 tilkendte invaliditetsrente løbe fra afgørelsens tidspunkt, fandt  

 ankestyrelsen, at renten under alle omstændigheder burde løbe fra 3- års  

 dagen for ulykkestilfældet, men at der forelå sådanne særlige grunde, at det  

 var rimeligt at lade renten løbe fra et endnu tidligere tidspunkt.
En 65-årig kvinde indankede en af sikringsstyrelsen i juni 1976 truffet  

 afgørelse, hvorefter der som følge af et ulykkestilfælde, der overgik hende  

 den 15. april 1973 tilkom hende en årlig rente fra afgørelsens dato på  

 3.587,32 kr.
Renten beregnedes efter en invaliditetsgrad på 65% og en årsløn  

 på 5.000 kr.
Forsikrede pådrog sig ved ulykkestilfældet brud i højre lårbenshals.
Hun  

 blev behandlet med operation med indsætning af ledhovedprotese.
Der opstod  

 imidlertid komplikationer omkring protesen, og der blev foretaget fornyet  

 operation ved indsnit og anlæggelse af borehul i knoglen den 11. september  

 1975.
 Forsikrede havde i sin anke klaget over den lange tid, der var gået fra  

 ulykkestidspunktet til sikringsstyrelsens afgørelse og havde anmodet om, at  

 den årlige rente kom til at løbe fra et tidligere tidspunkt end datoen for  

 sagens afgørelse i sikringsstyrelsen, jfr. ulykkesforsikringslovens § 33.
 Ved sagens oversendelse til ankestyrelsen havde sikringsstyrelsen oplyst,  

 at man efter anledningen havde overvejet, om der under hensyn til, at  

 afgørelsen ikke kunne træffes inden 3 år efter datoen for ulykkestilfældet,  

 burde ydes skadelidte en løbende rente fra dette tidspunkt (rentedagpenge) at  

 regne.
 Imidlertid fremgik det af oplysninger om skadelidtes indtægtsforhold, at  

 hun ikke havde haft erhvervsindtægt siden året 1970, samt at hun iøvrigt fra  

 1971 at regne havde haft fuld forsørgelse i form af offentlige pensioner.
 Sikringsstyrelsen havde herefter i overensstemmelse med praksis for  

 ulykkestilfælde indtruffet efter 1. april 1973 ikke fundet, at betingelserne  

 for at yde rentedagpenge havde været til stede, og havde hermed også fundet,  

 at der ikke forelå sådanne særlige omstændigheder, jfr.  

 ulykkesforsikringslovens § 33, at der var grund til at lade den tilkendte  

 renteerstatning løbe fra noget tidligere tidspunkt end datoen for afgørelsen.
 Ankestyrelsen henviste i sin afgørelse til ulykkesforsikringslovens § 33,  

 som denne er affattet efter lov nr. 261 af 7. juni 1972, og hvorefter en  

 invaliditetsrente begynder at løbe fra det tidspunkt, da sikringsstyrelsen  

 træffer afgørelse i spørgsmålet om invaliditetserstatning, medmindre særlige  

 grunde taler for, at renten tilkendes fra et tidligere tidspunkt.
 Ankestyrelsen fandt, at skadelidte under alle omstændigheder måtte være  

 berettiget til rente fra 3-årsdagen for ulykkestilfældet, jfr. § 31, stk. 2.  

 Ankestyrelsen fandt endvidere, at der forelå særlige grunde, der talte for,  

 at renten tilkendtes fra et tidligere tidspunkt end sket, og fandt, at renten  

 burde begynde at løbe fra september 1975, hvor forsikrede var indlagt, og  

 hvor det konstateredes, at protesen var løs.
