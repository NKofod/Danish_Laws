Bekendtgørelse om kompenserende stipendium til studerende ved Det Danske Universitetscenter i Beijing, Sino-Danish Center for Education and Research I medfør af tekstanmærkning nr. 202 ad § 19.25.05 på finansloven for finansåret 2015 fastsættes:
 § 1. Studerede ved Det Danske Universitetscenter i Beijing, Sino-Danish Center for Education and Research (SDC), der er blevet forsinket i deres uddannelse på grund af strukturelle og planlægningsmæssige opstartsvanskeligheder, der er opstået ved etablering og afvikling af uddannelserne ved SDC, kan efter ansøgning få et kompenserende stipendium, jf. stk. 2 i tekstanmærkning nr. 202 ad § 19.25.05 på finansloven for finansåret 2015.
Stk. 2. Det kompenserende stipendium gives til studerende, der 1) blev optaget på SDC i sommeren 2012 eller i sommeren 2013, 2) efter SU-loven er eller har været berettiget til statens uddannelsesstøtte til uddannelsen i perioden fra sommeren 2012 til og med sommeren 2015, 3) kan dokumentere at være blevet forsinket i uddannelsen på grund af strukturelle og planlægningsmæssige vanskeligheder ved etablering og afvikling af uddannelsen i Kina, 4) har opbrugt muligheden for uddannelsesstøtte til uddannelsen, jf.
SU-lovens § 7, stk. 1, nr. 1, og regler fastsat i medfør af SU-lovens § 4, stk. 2, og 5) ikke får eller har fået uddannelsesstøtte til samme forsinkelse efter SU-bekendtgørelsens § 28, stk. 3.
 Stk. 3. Forsinkelse, der skyldes den studerendes egne forhold, berettiger ikke til det kompenserende stipendium.
 § 2. Det kompenserende stipendium udbetales i månedlige rater efter ansøgning til sekretariatet for SDC ved Aarhus Universitet.
 Stk. 2. Den studerende skal ved ansøgning oplyse sit CPR-nummer og give tilladelse til, at SDC kan indhente oplysninger om tildeling af statens uddannelsesstøtte til uddannelsen ved SDC.
 § 3. Afgivne tilsagn kan bortfalde, og udbetalte stipendier kan kræves tilbagebetalt i tilfælde, hvor den studerende ikke opfylder betingelserne i § 1, stk. 2, eller hvis stipendiet er tildelt eller udbetalt på grundlag af urigtige oplysninger.
 § 4. Sekretariatet for SDC ved Aarhus Universitet træffer den endelige administrative afgørelse om tilsagn om kompenserende stipendium og om tilbagebetaling af kompenserende stipendium, der er tildelt eller udbetalt med urette, jf. § 3.
 § 5. Sekretariatet for SDC ved Aarhus Universitet afrapporterer om tildelingen af stipendier i en note til SDC´s regnskab i Aarhus Universitets årsrapport.
 § 6. Bekendtgørelsen træder i kraft den 1. januar 2015.
