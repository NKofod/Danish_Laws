Vedtaget af Folketinget ved 3. behandling den 31. marts 2020 Forslag til Lov om ændring af SU-loven (Udvidede muligheder for studielån og slutlån samt forhøjelse af fribeløb som følge af covid-19) § 1 I SU-loven, jf. lovbekendtgørelse nr. 1037 af 30. august 2017, som ændret ved § 3 i lov nr. 1565 af 19. december 2017, § 1 i lov nr. 1569 af 18. december 2018 og lov nr. 464 af 29. april 2019, foretages følgende ændringer:
 1. Efter § 10 b indsættes:
»§ 10 c.
I marts og april 2020 forhøjes det samlede studielån, jf. § 9 og § 10 b, stk. 3, og slutlånet, jf. § 10, med 6.388 kr. pr. måned (2020-niveau).
 Stk. 2. For uddannelsessøgende, der får uddannelsesstøtte inden for klippekortet, forhøjes det samlede studielån, jf. § 9 og § 10 b, stk. 3, og slutlånet, jf. § 10, der tildeles i den første måned med uddannelsesstøtte efter en periode med lønnet praktik, jf. § 5, stk. 2, nr. 3, med 6.388 kr. (2020-niveau) for hver af månederne marts og april 2020, såfremt disse måneder er indgået i den netop afsluttede periode med lønnet praktik.
Stk. 3. Uddannelses- og forskningsministeren kan fastsætte regler om, at forhøjelsen efter stk. 1 og 2 kan ske i andre måneder.« 2. I § 24 indsættes som stk. 12:
»Stk. 12. Årsfribeløbet eller uddannelsesfribeløbet for støtteåret 2020 kan for uddannelsessøgende, der deltager i samfundskritiske funktioner i forbindelse med beredskabet i forhold til covid-19, efter ansøgning forhøjes med den indtægt, som den uddannelsessøgende modtager herfor.« § 2 Stk. 1. Loven træder i kraft ved bekendtgørelsen i Lovtidende.
 Stk. 2. Lovforslaget kan stadfæstes straks efter vedtagelsen.
 Stk. 3. § 10 c i SU-loven som affattet ved denne lovs § 1, nr. 1, ophæves den 1. marts 2021.
 Stk. 4. § 24, stk. 12, i SU-loven som affattet ved denne lovs § 1, nr. 2, ophæves den 1. januar 2022.
