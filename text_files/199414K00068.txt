Nr BTL 68 Betænkning over Forslag til lov om ændring af lov om social bistand  

 (Ændring af reglerne om kontanthjælp m.v.)   

 Nr L 68 1994-95, 1. samling Afgivet af Socialudvalget Afgivet: 19941208 Udvalget har behandlet lovforslaget i nogle møder og har herunder stillet spørgsmål til socialministeren og justitsministeren, som disse har besvaret skriftligt.
 Endvidere har udvalget modtaget skriftlige henvendelser fra:
Faggruppen af socialrådgivere ansat i fagbevægelsen, Pædagogstuderendes LandsSektion og Studenterrådgivningen.
 To af de skriftlige henvendelser til udvalget og socialministerens  

 kommentarer hertil er optrykt som bilag til betænkningen.
 Der er af socialministeren stillet et ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse med det stillede ændringsforslag.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet kan stemme for det stillede ændringsforslag.
Med dette lovforslag indskrænkes bistandslovens muligheder yderligere.
Det  

 bliver stadig vanskeligere at fastholde det, der var bistandslovens  

 oprindelige formål: at undgå, at en ulykkelig social begivenhed endte i en  

 social deroute.
Forslagets samlede virkninger er, at bistandsydelserne samlet  

 forringes med 457 mio. kr. - næsten 1/2 mia. kr.
Med dette forslag lukkes de  

 sidste åndehuller i bistandsloven, som godt 10 års borgerligt styre i Danmark  

 ikke turde røre ved.
 SF skal specielt pege på følgende forringelser/nedskæringer, der følger af  

 denne lovgivning:
 1. Loftet over § 37 og § 37 a efter en periode på 12 måneder.
Dette loft vil umuliggøre ønsker om at flytte en familie til en mere  

 hensigtsmæssig bolig.
Med loftet bliver det bl.a. svært at føre en langsigtet  

 socialpolitik f.eks. i tilfælde, hvor man ønsker at leve op til Byudvalgets  

 anbefalinger.
Desuden flyttes ansvaret i sagerne væk fra et kommunalt ansvar  

 til kun at blive den enkeltes ansvar.
Det vil ramme hårdt specielt i de  

 kommuner, der slet ikke eller stort set ikke sikrer almennyttigt  

 boligbyggeri.
 2. Forhøjelsen af aldersgrænsen for ungesatserne fra 23 år til 25 år.
SF finder det urimeligt og ungdomsfjendsk at blive ved med at forhøje  

 aldersgrænsen.
Det er urimeligt at ramme de unge økonomisk, fordi samfundet  

 vender dem ryggen ved ikke at sikre et tilstrækkeligt antal  

 uddannelsespladser/arbejdspladser.
SF finder det helt bagvendt at argumentere som lovforslaget, at de unge  

 skulle have behov for det som et incitament til at gå i gang med uddannelse.  

 Det er dog en kendsgerning, at en stor del af disse unge er unge, der på  

 grund af adgangsbegrænsning er afvist fra de uddannelser, de var motiverede  

 for.
Det er ligeledes en kendsgerning, at der er en stor gruppe af unge, der  

 ønsker arbejde frem for uddannelse.
 3. Forringelserne af § 46 (enkeltudgifter), hvor den generelle  

 forudsætning for at få hjælp er, at der er tale om »behov, der ikke har  

 kunnet forudses«.
SF finder, at der hermed er anført et nyt og juridisk fuldstændig  

 uhåndterligt begreb.
Hvad med f.eks. skilsmisse.
Burde det kunne forudses, og  

 i bekræftende fald med hvilken metode? 4. Stramning af reglerne for kontanthjælp til uddannelsessøgende med orlov  

 fra uddannelse.
SF synes generelt, det er en klar familiepolitisk og børnepolitisk  

 gevinst, at forældre gives gode orlovsmuligheder.
SF er derfor imod  

 stramninger af adgangen til orlov for såvel uddannelsessøgende som øvrige  

 grupper i samfundet.
En forringelse af orlovsadgangen vil gøre det ekstra  

 besværligt for uddannelser, hvor der er indlagt praktikplads i uddannelserne  

 (det gælder f.eks. pædagoguddannelsen, socialrådgiveruddannelsen,  

 sygeplejeskeuddannelsen osv.) Forslaget om forringet orlovsadgang skal også  

 ses i lyset af de stramninger, der i øvrigt er sket på uddannelsesområdet med  

 hensyn til normeret studietid.
SF er imod de voldsomme nedskæringer på bistandshjælpen, der med dette  

 lovforslag lægges op til.
SF opfatter det som kortsigtet, ungdomsfjendsk og  

 tømt for visioner.
De forslag til forbedringer, der lå i rapporten fra  

 Kontanthjælpsudvalget af 1994, er gledet ud, og kun nedskæringerne er bevaret  

 i lovforslaget.
Forslaget om at komme lavtlønnede på arbejdsmarkedet til  

 undsætning gennemføres ikke.
Der er heller ikke, hverken i lovforslaget eller  

 i finanslovsforliget i øvrigt, forslag, der løser det paradoksproblem, at  

 unge uddannelsesmotiverede afvises.
 Dermed indeholder lovforslaget ikke det virkelige svar på de unge  

 bistandsklienters hovedproblem: De manglende uddannelses- og arbejdspladser.
 Et andet mindretal (Enhedslistens medlem af udvalget) indstiller  

 forslaget til forkastelse ved 3. behandling.
Enhedslisten mener ikke, at Folketinget har undersøgt konsekvenserne af  

 det foreliggende lovforslag tilstrækkeligt.
Der foreligger ikke en acceptabel  

 begrundelse for, at man vælger at gå ind og nedskære en stor  

 befolkningsgruppes leveniveau året efter, at man har lavet en grundlæggende  

 omlægning af kontanthjælpen.
 Dertil kommer, at Enhedslisten ikke finder, at socialministeren på rimelig  

 måde har svaret på, hvor mange der vil blive ramt, og hvor meget det koster  

 de pågældende.
 Enhedslisten finder, at 12-måneders-loftet er forkasteligt, og mener, at  

 der slet ikke er foretaget ordentlige undersøgelser af, hvor mange der rent  

 faktisk vil blive ramt, og hvilke konsekvenser det i øvrigt har.
Enhedslisten finder, at nyfortolkningen af den gensidige  

 forsørgelsespligt, der lægges for dagen med lovforslaget, er uforsvarlig og  

 ugennemarbejdet i forhold til de i øvrigt gældende regler i såvel bistandslov  

 som ægteskabslovgivning.
Enhedslisten må konstatere, at det medfører en  

 betydelig retsusikkerhed at være gift, idet hjælpen nu i nogle situationer  

 udmåles som til en enlig.
I andre tilfælde kan en ægtefælle risikere at blive  

 trukket i sin kontanthjælp, hvis den anden udebliver fra igangsat  

 aktiveringskursus uden lovligt forfald.
Enhedslisten finder, at det for den gruppe af unge under 25 år, der kommer  

 ind i bistandssystemet, er et frontalt angreb og en forringelse, der svider.  

 Unge fastholdes i ungesatserne i 2 år længere.
Argumenterne om, at de lave  

 ydelser i højere grad vil motivere de unge til at tage en uddannelse, holder  

 ikke, for hvor findes de uddannelser, der er plads på? De studerende kan ikke  

 leve for det, som de får fra Statens Uddannelsesstøtte (SU). Derfor er mange  

 studerende tvunget til at tage erhvervsarbejde ved siden af.
Deres muligheder  

 for at få kontanthjælp under orlov er også fjernet, selv om de opfylder  

 bistandslovens krav for at få hjælp.
Mange må derfor tage lån.
Stramningen af  

 bistandslovens § 46 med indførelse af krav om, at hjælpen kun ydes, når  

 behovet er uforudsigeligt, er et gummibegreb, der reelt kan lukke af for  

 muligheden for at få dækket noget som helst, hvis der ikke lige er tale om  

 tyveri, indbrud og brand, som må betragtes som uforudsigelige.
Enhedslisten finder det illustrerende for behandlingen af lovforslaget, at  

 man fra socialministerens side efterfølgende har været nødsaget til at stille  

 forslag om en ændring af bistandslovens § 37 a, stk. 3, for at skaffe sig den  

 fornødne hjemmel til at indføre 12-måneders-loftet.
Dette viser, hvilket  

 lovsjusk man er i gang med at køre igennem, og Enhedslisten stemmer imod  

 dette ændringsforslag, idet Enhedslisten ikke vil være med til at give  

 hjemmel til at gennemføre 12-måneders-loftet.
Enhedslisten skal ikke undlade  

 at bemærke, at der med den omtalte lovændring ikke alene gives hjemmel til at  

 gennemføre 12-måneders-loftet, men der gives også hjemmel til, at der  

 fremover kan skæres yderligere ned ad administrativ vej.
 Enhedslisten finder, at konsekvenserne af denne hurtige  

 finanslovbesparelse på over 400 mio. kr. betyder, at man kan skabe en endnu  

 dybere kløft mellem folk i arbejde og folk på bistand.
 Enhedslisten mener, at det er demokratisk uacceptabelt, at en lovændring  

 med så vidtrækkende konsekvenser bliver hastet igennem Folketinget.
Ændringsforslag Til § 1Af socialministeren, tiltrådt af et flertal (udvalget  

 med undtagelse af EL):
 1) Efter nr. 6 indsættes som nyt nummer:
 »01. I § 37 a, stk. 3, indsættes efter  

 »kriterier« ordene: », herunder med hvilke  

 begrænsninger,».
Bemærkninger Til nr. 1 Med ændringsforslaget tydeliggøres hjemmelen for at ændre § 6,  

 stk. 1, i Socialministeriets bekendtgørelse nr. 824 af 13. oktober 1993 (med  

 ændring af 27. december 1993), således at 90 pct.-grænsen efter modtagelse af  

 hjælp i 12 måneder erstattes af en grænse svarende til maksimale dagpenge.  

 Der henvises til svaret på Socialudvalgets spørgsmål 5 og 13 (L 68 - bilag 8  

 og 11).
Jørn Pedersen (S) Ritt Bjerregaard (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Helge Adam Møller  

 (KF) Stefan G.
Rasmussen (KF) Tom Behnke (FP) nfmd.
Bilag Henvendelser fra Studenterrådgivningen og Faggruppen af socialrådgivere  

 ansat i fagbevægelsen samt socialministerens kommentar hertil StudenterrådgivningenFrederiksberg, den 30. november 1994 Åbent brev til socialminister Karen Jespersen og undervisningsminister  

 Ole Vig Jensen Vi ser i bemærkningerne til lovforslag nr. 68, at regeringen støtter, at  

 der laves en administrativ ændring af Socialministeriets bekendtgørelse nr.  

 570 af 7. august 1990 således, at studerende fratages  

 kontanthjælpsmulighederne under orlov, såfremt de er SU- eller  

 slutlåneberettigede.
Regeringen lagde ved regeringsdannelsen ellers smukt ud med at ville  

 forenkle SU-systemet og overveje andre forbedringer i systemet for  

 uddannelsessøgende.
Det er derfor med undren, at vi ser, at første initiativ  

 over for uddannelsessøgende går stik imod disse intentioner og nærmest må  

 betegnes som et kvælertag på de studerende, som rammes af en social  

 begivenhed eller på anden vis midlertidigt ikke kan fortsætte studierne.
 Lad os give et eksempel:
Lise læser på Universitetet.
Hun er velbegavet, flittig og målrettet.
Hun  

 har læst på normeret tid og har klaret sig økonomisk via stipendier og  

 erhvervsarbejde af frygt for at lånebelaste sig.
Hun har nu fået konstateret  

 blødende tyktarmsbetændelse og har gennem længere tid haft det dårligt,  

 hvorfor hun har måttet nedtrappe erhvervsarbejdet.
Hun er således ikke  

 sygedagpengeberettiget.
Hun skal indlægges til operation.
Hun er meget syg og  

 kan ikke være studieaktiv, men hun er SU-berettiget.
Såfremt hun mister  

 orlovsmuligheden, må hun på grund af sygdom optage de studielån, som hun er  

 så bekymret for.
Værre endnu er det for hende, at hun må bruge SU-klip i  

 sygeperioden.
Jo længere tid der går, inden hun bliver rask, jo mere vil hun  

 se de økonomiske muligheder for studiemæssig færdiggørelse svinde bort.  

 Bliver studieaktivitetskravene i SU-systemet ophævet, som foreslået blandt  

 andet af Rådet for Uddannelsesstøtten, vil hun være endnu mere på herrens  

 mark, idet der således ikke vil være nogen umiddelbar grænse for, hvor langt  

 hun kan komme bagud, før SU'en stoppes.
Hun vil ikke være beredt til de  

 bedste muligheder for en rolig helbredelsesproces.
Selv om hun bliver rask,  

 vil hun måske få det men, at hun aldrig vil kunne gennemføre den uddannelse,  

 som samfundet allerede har investeret i.
De studerende, vi i rådgivningerne har i krisebehandling, er for en stor  

 dels vedkommende så meget i krise, at de ikke kan fungere og er nødt til at  

 tage orlov.
Det kan være folk, som har været udsat for traumatiske tab,  

 f.eks. studerende, hvis ægtefælle eller børn er døde.
Skal de tilbage i  

 SU-systemet uden at kunne fungere, må man sætte spørgsmålstegn ved, om ikke  

 det egentlige formål med uddannelsesstøtten er gået fløjten.
De studerende, som føder børn og ønsker barselorlov, vil for fremtiden som  

 den eneste befolkningsgruppe skulle finansiere det ellers så højt besungne  

 samvær mellem mor og barn med lån.
Fødsler finder som bekendt sted uafhængig  

 af terminer for undervisning, eksamen, etc.
Ofte vil det være spild at  

 genoptage studierne midt i et semester, hvor undervisningen længe har været i  

 gang.
Helt grotesk bliver det så, når kommunerne ikke lever op til den  

 forpligtelse, de ifølge lovgivningen har til at skaffe det nødvendige antal  

 daginstitutionspladser.
Regningen for denne kommunale forsømmelse vil  

 efterfølgende typisk blive afholdt af den studerendes SU-klip eller  

 slutlånemuligheder.
På den måde kan en fødsel hindre den studerendes mulighed  

 for at gennemføre uddannelsen og senere blive i stand til at forsørge sig  

 selv (og barnet).
Atter et eksempel er de studerende, som kommer i tvivl om studievalget.  

 Adgangsbegrænsning udgør faktisk en så alvorlig stressfaktor for mange unge,  

 som må være så eksamensrettede, at de ikke har tid og ro til den personlige  

 udvikling og dermed afklaring af, hvem de er, og hvor de skal hen i livet.  

 Således kommer mange, ikke mindst på uddannelser med højt adgangskrav, først  

 sent til klarhed over det, hvis de har valgt fejluddannelse.
Disse  

 studietvivlere ser vi i rådgivningerne mange af med alvorlige stresssymptomer  

 og klager over manglende koncentration.
Skal disse studietvivlere afklare  

 sig, er det en nødvendighed, at de ikke presses yderligere af enten at skulle  

 det, de ikke kan - nemlig læse - eller framelde sig.
Hvis de framelder sig og  

 senere finder ud af, at de vil tilbage til samme uddannelse, kan de måske  

 ikke optages.
Hvis de kan, vil de komme til at have optaget 2 studiepladser i  

 alt og således have udelukket en tredje.
Hvis de forbliver i SU-systemet, vil  

 de typisk få finansieringsproblemer senere, fordi det er umuligt at følge  

 trit, hvis tvivlen nager og koncentrationen svigter.
Der kan gives talrige eksempler på sociale begivenheder, som bevirker, at  

 man ikke kan være studieaktiv.
Et eksempel kan yderligere være de studerende,  

 som af moralske grunde anser det for nødvendigt at passe en syg og døende  

 forælder.
Skal der for de uddannelsessøgende for fremtiden ikke være plads  

 til almindelig medmenneskelig holdning, uden at det kommer til at koste  

 uddannelse, er vi dybt bekymrede for den tid, som kommer.
De uddannelsessøgende har gennem de senere år på mange måder været trængt.  

 Regeringens løfter til de uddannelsessøgende må vel også ses som udtryk for  

 en erkendelse af dette.
At regeringen ønsker at gøre op med kassetænkningen  

 betyder vel netop, at det vil være oplagt mere bredt at se på de  

 uddannelsessøgendes forhold i stedet for at spille bold mellem henholdsvis  

 Socialministeriet og Undervisningsministeriet.
Studerende er ikke kun  

 studerende - de er også levende væsner, der som andre rammes af sociale  

 begivenheder, og det i en meget usikker og præstationsorienteret fase af  

 livet.
Vi frygter, at de påtænkte ændringer vil betyde et ressourcespild i  

 uddannelsessystemet som aldrig før, og de studerende, som nu grundet  

 forskellige sociale begivenheder midlertidigt figurerer som sociale klienter,  

 for fremtiden vil have risiko for at blive mere permanente sociale tilfælde.
Med disse ord vil vi anmode om, at konsekvenserne af de påtænkte ændringer  

 overvejes.
Vi anmoder samtidig om et møde med socialministeren.
Med venlig hilsen På vegne af socialrådgiverne i Studenterrådgivningerne Bente Midtgaard Bilag:
 Tidligere brev af 16.6.1994 vedlægges.
StudenterrådgivningenDen 16. juni 1994 Til:
Rådet for Uddannelsesstøtte Undervisningsministeriet Folketingets Uddannelsesudvalg Folketingets Socialudvalg Studiecheferne ved Universiteterne Danske Studerendes Fællesråd Åbent brev Vedr. studerendes ret til orlov og kontanthjælp efter bistandsloven I.f.m. den seneste presseomtale af de studerendes ret til orlov og  

 kontanthjælp efter bistandsloven skal socialrådgivere ansat i  

 Studenterrådgivningen fremføre følgende synspunkter.
I Studenterrådgivningen, der har 6 afdelinger fordelt i de 4  

 universitetsbyer, arbejder vi som socialrådgivere med de studerendes  

 sociale/økonomiske forhold.
På denne baggrund har vi en indsigt i og viden om  

 de studerendes rettigheder og de problemer, som de kommer ud for.
 I den offentlige debat er der fremkommet påstande som: »Studerende på  

 bistand bryder loven« og »Studerende laver socialt bedrageri«.  

 Disse udokumenterede påstande fremstår for os, der til daglig arbejder med  

 studerende og deres problemer, som påstande grebet ud af den blå luft.  

 Samtidig bliver disse påstande genstand for en stor polemik med efterfølgende  

 forslag om at indskrænke de studerendes ret til orlov og kontanthjælp.
 Til jer, der er med til at rådgive beslutningstagerne, og til jer, der  

 skal træffe eventuelle lovinitiativer, håber vi, at I vil tage hensyn til og  

 inddrage i jeres overvejelser vores indgående faglige kendskab til disse  

 problemstillinger.
Studerendes ret til orlov Reglerne om orlov til studerende har hjemmel i bekendtgørelse nr. 117 af  

 12.2.88 om indskrivning m.v. og orlov ved videregående  

 uddannelsesinstitutioner.
Bekendtgørelsen administreres af de enkelte  

 uddannelsesinstitutioner, hvorfor der er forskellighed i orlovsordningerne.  

 Dog kan det generelt siges, at der kan gives orlov i 2 kategorier, nemlig  

 orlov uden grund i højst 2 år, og orlov med begrundelse i f.eks. sygdom,  

 barsel eller værnepligt.
En studerende, som har orlov, kan ikke  

 deltage i undervisningen, ikke modtage vejledning og kan heller ikke modtage  

 uddannelsesstøtte.
Af den offentlige debat er det fremgået, at antallet af studerende på  

 orlov er forøget med 50 pct. inden for de sidste 3 år.
Dette kædes sammen  

 med, at de studerende, der ikke længere er berettiget til uddannelsesstøtte  

 (har opbrugt deres SU-klip), tager orlov for at skrive speciale på  

 bistandshjælp.
 Vi skal ikke udelukke, at enkelte studerende benytter en orlovsperiode til  

 at forbedre deres studieafslutning, men som sagt kan en studerende på orlov  

 ikke modtage undervisning eller vejledning og ej heller gå til eksamen i det  

 semester, vedkommende har orlov.
Af de henvendelser vi har i Studenterrådgivningen om orlov, er den største  

 gruppe af studerende stadig SU-berettiget og ikke langt henne i  

 studieforløbet.
Begrundelserne for at søge orlov er mange, og de fleste  

 ønsker at benytte sig af denne mulighed, fordi det er deres eneste mulighed  

 for at holde et »pusterum« fra studiet.
Det kan f.eks. dreje sig  

 om: tvivl om studievalg, sygdom, personlige problemer, ønske om at holde  

 pause p.g.a. læsetræthed, barsel, en pause før det sidste hårde studieår etc.
Begrundelsen for stigningen på 50 pct. i antallet af studerende på orlov  

 skal ses i lyset af de sidste års stramninger i SU-lovgivningen, såsom  

 studieaktivitetskriterier, stopprøver og antal af klip man er berettiget til.  

 Et eksempel kunne være studerende, der efter afslutning af det første  

 studieår bliver i tvivl, om det er det rette studium.
For så ikke bare at  

 læse videre og dermed bruge uddannelsesstøtte tager vedkommende orlov for at  

 få en tænkepause.
Orlov er efter vores opfattelse et legitimt gode, de studerende har.  

 Samtidig er det et nødvendigt gode for at bevare et stort antal studerende i  

 et studieforløb, således at de ikke f.eks. på grund af sygdom, forkert  

 studievalg etc. tvinges ud af uddannelsessystemet for aldrig at vende  

 tilbage.
Så for os er det også et spørgsmål om, at så mange som muligt får  

 chancen for at få en videregående uddannelse, også på trods af at de på et  

 tidspunkt i studieforløbet skulle få et eller andet problem.
Tankerne om helt  

 at afskaffe orlovsmuligheden er efter vores opfattelse en utrolig dårlig  

 løsning såvel for de studerende, uddannelsesinstitutionerne og samfundet som  

 helhed.
Studerende og bistandshjælp Studerendes ret til kontanthjælp har lovhjemmel i bistandslovens § 40,  

 stk. 3, og Socialministeriets bekendtgørelse nr. 570 af 7. august 1990. Heraf  

 fremgår det, at studerende, der har fået bevilget orlov fra  

 uddannelsesinstitutionen, har ret til kontanthjælp efter bistandslovens § 37,  

 hvis de ellers opfylder betingelserne.
Dette er yderligere blevet fastslået i  

 en afgørelse fra Den Sociale Ankestyrelse af marts 1993 (SM 0-34-93).
I den offentlige debat er der fremkommet udtalelser som: »Studerende  

 laver socialt bedrageri« og »Studerende bryder loven«.
Disse  

 udtalelser er der efter vores mening intet belæg for, og der mangler  

 dokumentation herfor.
Alligevel bliver udtalelserne taget for gode varer, og  

 forskellige udvalg under ministerierne vil nu til at se på de studerendes  

 mulighed for at få hjælp efter bistandsloven.
Inden man kommer med så grove og generelle beskyldninger mod studerende på  

 orlov, burde man have sat sig ind i de gældende regler for udbetaling af  

 bistandshjælp.
For det første er studerende, der har fået orlov fra  

 uddannelsen, kun berettiget til kontanthjælp, hvis de opfylder betingelserne.  

 Betingelserne er blandt andet, at de enten skal stå til rådighed for  

 arbejdsmarkedet, være syge eller være på barsel eller være forhindret i at  

 stå til rådighed for arbejdsmarkedet på grund af manglende børnepasning.
Står man til rådighed for arbejdsmarkedet, skal man for at modtage  

 bistandshjælp aktiveres, f.eks. ved jobtræning eller ved at deltage i  

 forskellige projekter.
Unge mellem 18 og 21 år skal aktiveres senest  

 14 dage efter, at de har modtaget bistandshjælp, og unge mellem 21 og 25 år  

skal aktiveres senest 3 måneder efter, at de har modtaget  

 bistandshjælp.
Det betyder, at arbejdsløse studerende på orlov vil blive  

 sendt i en eller anden form for arbejde i deres orlovsperiode.
Alene dette  

 forhold betyder, at det ville være utrolig besværligt at være aktiv  

 studerende, samtidig med at man modtager bistandshjælp.
Har den studerende  

 taget orlov fra studiet, fordi vedkommende har mistet SU-retten som følge af  

 studieaktivitetskriteriet, skal den studerende aktiveres - eventuelt sendes i  

 arbejde med offentlige løntilskud - måske på den tankstation, hvor han før  

 ungdomsgarantiordningen kunne have fået job, men hvor arbejdsgiveren nu kun  

 ansætter unge med offentlige løntilskud.
Denne unge studerende kan ikke efter  

 bistandslovens regler aktiveres med det, der lå snublende nær, nemlig  

 studierne.
Han skal aktiveres under ungdomsgarantiordningen - den ordning,  

 som reducerede hans og andre unges normale jobmuligheder.
Studere må han  

 ikke, så vel er der problemer, men problemet er ikke, at de studerende  

 bedrager det sociale system.
Bedrageriet ligger et andet sted.
 Generelt er det vores opfattelse, at studerende betakker sig for at blive  

 bistandsklienter, hvis de på nogen måde kan undgå det.
 Vi håber, at der i det videre arbejde med de studerendes rettigheder vil  

 blive taget hensyn til disse forhold.
 Vi står selvfølgelig til rådighed med yderligere informationer og håber,  

 at såfremt der vil blive taget initiativer til at ændre de forskellige  

 lovgivninger, der har betydning for de studerende, vil vi blive høringspart.
Med venlig hilsen p.v.a.
Socialrådgiverne i Studenterrådgivningen Frederik Bulow Christensen socialrådgiver Faggruppen af socialrådgivere ansat i fagbevægelsenKøge, den 24. november  

 1994 Åbent brev til:
Formanden for Folketingets Socialudvalg Villy Søvndal Socialminister Karen Jespersen Vi er meget forundrede over, at kontanthjælpen skal forringes for  

 almindelige lønmodtagere.
Tilsyneladende alene på baggrund af nogle få sager og hetz i pressen.
Det  

 er forunderligt, at mistænkeliggørelsen af kontanthjælpsmodtagere er en  

 medvirkende årsag til ændringerne.
Er den dybere forklaring på ændringerne, at der skal spares på offentlige  

 udgifter, eller at politikere lader sig styre af den offentlige forargelse  

 (og den politiske »det kan virke stødende«)? I vort daglige arbejde møder vi mennesker, som oplever det meget  

 frustrerende og utilfredsstillende, at de ikke har en plads i det her  

 samfund.
Vi ser, at modsætningerne mellem mennesker øges.
Forbruget af syndebukke  

 er stort for tiden.
De aktuelle ændringer vil jo ikke kun ramme »velhavere«.
Men  

især almindelige lønmodtagere, der ulykkeligvis er arbejdsløse eller  

 syge, eller sidder i en dyr bolig, fordi der er for få af de gode billige.
Og  

 dermed har nogle af dem modtaget supplerende kontanthjælp til  

 dagpengene.
Det påstås fortsat, at det er kontanthjælpens størrelse, der forhindrer  

 mennesker i at tage arbejde.
Vort daglige arbejde siger noget andet.
Vi mener  

 ikke, det kan dokumenteres, at mennesker ikke gider at arbejde.
 Det er et politisk paradoks, at der fokuseres på besparelser og kontrol af  

 mennesker frem for, at der reelt sættes ind mod den store  

 arbejdsløshed og det danske samfunds manglende evne og vilje til at skabe et  

 værdigt liv for alle mennesker.
 Vi mener ikke, det er ansvarlig politik, at bistandsklienter skal være  

 løntrykkere på arbejdsmarkedet ud fra påstanden: »lavere bistandshjælp,  

 større chance for at de går i arbejde«.
 Vi mener, kontanthjælpen skal fastsættes ud fra, hvad der skal til for at  

 leve et anstændigt liv, og ikke ud fra, hvor langt ned arbejdsgiverne  

 kan få lavtlønnen.
 I vort daglige arbejde møder vi mennesker, der er ødelagt og udstødt af  

 arbejdslivet og overladt til offentlig forsørgelse.
 Vi mangler forargelsen over de virksomheder, der ikke tager deres sociale  

 ansvar alvorligt.
 Vi mangler også aktuel handling ud fra de langsigtede mål i  

 socialpolitikken frem for kortsigtede hovsaløsninger - vedtaget over en nat.
For os er socialpolitik andet end det »at skabe ro på  

 bagsmækken« og fjerne den synlige fattigdom.
Vi kan ikke fortsat  

 tro på, at vi kan regulere os ud af de sociale problemer.
 »Paradoksudvalget« mener, at der skal foretages en grundig  

 analyse af konsekvenserne for den enkelte familie.
 Vi mener det er en nødvendighed, at lovgiverne altid undersøger  

 konsekvenserne af forslag, før de ophøjes til lov, så vi undgår  

 hovsaløsningerne og de senere justeringer.
 Vi mener, der er brug for en offentlig debat om socialpolitikken.
 En socialpolitik:
- der modvirker polariseringen i samfundet, - der er decentral og forebyggende, - der inddrager borgerne - og organisationerne - i beslutningsprocesserne  

 i et reelt samspil med beslutningstagerne, - der fremmer en demokratisk dialog og åbenhed om det offentliges opgaver  

 og indretning.
Vil I være med? Med venlig hilsen på faggruppens vegne Svend Wagner formand Socialministeriet Den 7. december 1994 Folketingets Socialudvalg Med henvisning til bilag 4 til L 68 fremsendes kopi af socialministerens  

 svar til socialrådgiverne i Studenterrådgivningerne.
Karen Jespersen / Birthe Frederiksen Socialministeriet Den 7. december 1994 Socialrådgiverne i Studenterrådgivningerne Att.: Bente Midtgaard Studenterrådgivningen Grundtvigsvej 27, st.
 1864 Frederiksberg C.
Kære Bente Midtgaard Tak for dit brev af 30. november 1994 Først vil jeg gøre opmærksom på, at hensigten med forslaget om at begrænse  

 studerendes mulighed for at få kontanthjælp under orlov fra studierne hverken  

 er at afskære studerende fra at tage orlov fra studierne eller at afskære  

 studerende fra at få kontanthjælp, hvis de i vanskelige sociale situationer  

 kommer til at stå helt uden hjælpemuligheder.
Formålet er at justere grænsen  

 for, i hvilke tilfælde orlovsperioder skal finansieres af SU-systemet, og i  

 hvilke tilfælde de skal kunne finansieres med kontanthjælp efter  

 bistandsloven.
Niveauet for SU er fastlagt ud fra, at investering i uddannelse for den  

 enkelte er investering i fremtidige indtjeningsmuligheder.
Derfor ligger  

 niveauet for SU noget lavere end for andre overførselsindkomster, herunder i  

 flere tilfælde også lavere end kontanthjælpen.
Der kan, som I nævner i jeres skrivelse, være mange gode grunde til at  

 søge orlov fra studierne.
Det kan være graviditet og barsel, sygdom og andre  

 sociale begivenheder eller blot behov for af personlige grunde at stoppe op  

 og overveje situationen nærmere.
Ofte vil det være et samspil af forskellige faktorer, der er afgørende for  

 en studerendes beslutning om at søge orlov.
En af de faktorer, der kan spille  

 ind, er de økonomiske forhold.
Det er naturligt, at det kan have betydning for en studerendes beslutning,  

 at den offentlige forsørgelsesydelse ved helt at melde fra er større end ved  

 at fortsætte på nedsat blus.
Det vil jeg hverken betegne som socialt  

 bedrageri, eller at studerende bryder loven.
Jeg finder det blot  

 uhensigtsmæssigt.
Kontanthjælpsreglerne er udformet med henblik på at hjælpe  

 personer, der ikke kan skaffe sig en almindelig løbende erhvervsindtægt, og  

 ikke på at pauser i et studieforløb skal kunne »præmieres« med en  

 højere forsørgelsesydelse end under selve studieforløbet.
Jeg har fuld forståelse for, at man kan komme i tvivl om sit studievalg og  

 som konsekvens heraf få behov for en pause.
Men hvor længe denne pause skal  

 kunne være, må reguleres gennem Undervisningsministeriets regler og ikke  

 gennem kontanthjælpsreglerne.
Der har altid været mulighed for at søge forlængelse af SU-perioden i  

 tilfælde, hvor færdiggørelse af uddannelsen bliver forsinket på grund af  

 særligt indtrufne omstændigheder som f.eks. længerevarende sygdom.
Hertil er  

 nu kommet muligheder for at få SU-perioden forlænget i 12 måneder i  

 forbindelse med fødsler samt mulighed for at få et slutlån, hvis SU-perioden  

 er opbrugt, inden studiet er afsluttet.
 Begrundelsen for forslaget om at begrænse adgangen til kontanthjælp for  

 studerende på orlov er at undgå, at der i visse situationer reelt er tale om  

 et frit valg med hensyn til, om man vil modtage SU eller kontanthjælp.
 Da det som nævnt ikke er vor hensigt at afskære studerende på orlov fra at  

 få hjælp i de situationer, der ligger ud over, hvad der kan klares inden for  

 rammerne af SU, finder jeg ikke, at der er tilstrækkeligt grundlag for at  

 holde møde om sagen.
Udkastet til den nye bekendtgørelse er endnu ikke udarbejdet.
Jeg kan love  

 jer, at den endelige udformning af den nye bekendtgørelse vil ske i tæt  

 samarbejde med Undervisningsministeriet, således at vi sikrer, at  

 begrænsningerne i adgangen til at få kontanthjælp under orlov fra studierne  

 ikke får urimelige konsekvenser.
 Alle de eksempler, som I har nævnt på sociale begivenheder, som studerende  

 kan komme ud for, vil indgå i vores overvejelser, når den endelige  

 bekendtgørelsesændring skal udformes.
Med venlig hilsen Karen Jespersen Socialministeriet Den 8. december 1994 Faggruppen af socialrådgivere i fagbevægelsen Svend Wagner SiD Køge Strandvejen 99 4600 Køge Kære Svend Wagner Tak for jeres henvendelse Jeg er meget enig i, at der er brug for en offentlig debat om  

 socialpolitikken - og meget gerne ud fra jeres synspunkter om målet for  

 socialpolitikken.
Jeg er til gengæld ikke helt enig i jeres synspunkter om de netop  

 foreslåede ændringer i kontanthjælpen.
Naturligvis er jeg enig i, at man ikke  

 skal lade sig styre af den offentlige forargelse, men jeg mener også, at vi  

 skal indrette vores sociale lovgivning, så den opleves som retfærdig af flest  

 mulige mennesker.
Jeg vil derfor godt tage udgangspunkt i omlægningen af kontanthjælpen pr.  

 1. januar 1994. Der blev brugt en halv milliard på at forbedre  

 kontanthjælpen, og beløbet stiger i det kommende år.
Omlægningen er specielt  

 kommet de kontanthjælpsmodtagere til gode, der før fik den laveste udbetalte  

 hjælp.
De får nu en fast ydelse uafhængigt at deres faktiske boligudgifter,  

 således at de har mulighed for selv at skaffe sig en bedre bolig uden  

 socialforvaltningernes indblanding.
Samtidig med denne forhøjelse af hjælpen  

 for dem, der fik de laveste ydelser, sikrede vi os med det særlige § 37  

 a-tillæg, at de, der tidligere fik hjælp på et højere niveau, fortsat kunne  

 få hjælp på samme niveau.
 Hermed er der givet disse persongrupper en mere værdig hjælp, også fordi  

 der er tale om retsbestemte ydelser.
 I lyset af de forbedringer, vi har fået gennemført for de dårligst  

 stillede kontanthjælpsmodtagere, synes jeg ikke, det er urimeligt at vi nu  

 går ind og ser nærmere på de forholdsvis få tilfælde, hvor der bliver  

 udbetalt hjælp på et højt niveau.
Jeg har nøje studeret virkningerne af et dagpengeloft over kontanthjælpen,  

 og det er ikke mit indtryk, at loftet vil ramme den almindelige  

 gennemsnitlige børnefamilie.
Det er forholdsvis få, der bliver ramt.
Blandt de sager, der i de seneste år er sendt ind til os, er vi ikke stødt  

 på en eneste sag, hvor en enlig eller en familie med børn ville blive ramt af  

 et dagpengeloft.
De eksempler, vi har set, hvor loftet vil få virkning, er  

 typisk enlige tidligere højt lønnede funktionærer eller selvstændige, som  

 sidder alene i et dyrt hus.
For familier med børn skal der usædvanligt høje  

 boligudgifter til, før loftet får virkning.
Et ægtepar med to børn har f.eks.  

 plads til en månedlig boligudgift på ca. 6.500 kr. og det er vel at mærke  

 nettoboligudgiften, dvs. efter fradrag for boligsikring eller for ejere efter  

 fradrag af skattefordelen.
Jeg mener ikke, at det skulle være vanskeligt at  

 finde en rimelig bolig inden for et sådant loft.
For enlige med børn vil der være plads til en mindre boligudgift.
Den  

 typiske eneforsørger bor imidlertid i en lejebolig, hvor boligsikringen  

 bevirker, at hele det § 37 a-tillæg, de vil være berettiget til, kommer til  

 at ligge inden for dagpengeloftet.
Men vi vil selvfølgelig være opmærksomme på, om der skulle være særlige  

 situationer, hvor dagpengeloftet efter 12 måneder med høj løbende  

 kontanthjælp vil få utilsigtede virkninger.
Vi vil i så fald være indstillet  

 på ændringer.
 På denne baggrund håber jeg, at I er enige med mig i, at vi har fået skabt  

 et anstændigt kontanthjælpssystem, som i øvrigt kan være et godt udgangspunkt  

 for at undgå polarisering i samfundet.
 Lad os fortsætte debatten om en socialpolitik og et åbent, demokratisk  

 samfund, som vi kan være bekendt.
 Jeg har orienteret Villy Søvndal om mit svar.
Med venlig hilsen Karen Jespersen Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet nogle spørgsmål til socialministeren, som denne har besvaret skriftligt.
 Et af udvalgets spørgsmål og socialministerens svar herpå er optrykt som  

 bilag til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse.
 Et mindretal inden for mindretallet (Enhedslistens medlem af udvalget)  

 udtaler følgende:
Der er efter Enhedslistens opfattelse stadig mange uafklarede problemer og  

 mange ubesvarede spørgsmål om lovforslagets konsekvenser.
Enhedslisten  

 betragter lovforslaget som en klar forringelse af bistandsloven.
Enhedslisten  

 forudser, at lovforslaget vil få en række uheldige følger bl.a. for  

 studerende.
Der henvises i øvrigt til Enhedslistens bemærkninger i udvalgets  

 betænkning over lovforslaget.
Jørn Pedersen (S) Ritt Bjerregaard (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Helge Adam Møller  

 (KF) Stefan G.
Rasmussen (KF) Tom Behnke (FP) nfmd.
Bilag Et af udvalgets spørgsmål til socialministeren og dennes svar herpå Spørgsmål 43:
»Bliver studerende på § 43 også ramt af bestemmelsen om, at de  

 studerende ikke kan få kontanthjælp under orlov?» Svar:
 Studerende med revalideringsydelse efter bistandslovens § 43 kan ikke  

 samtidig få stipendier og lån fra Statens Uddannelsesstøtte.
 Det fremgår af § 1, stk. 4, i Socialministeriets bekendtgørelse af 2. juli  

 1990 om den faste bruttorevalideringsydelse m.v. efter bistandslovens § 43,  

 at ydelsen bevares uændret ved kortvarige afbrydelser i  

 revalideringsforløbet, herunder sygdomsperioder, der ikke har indvirkning på  

 gennemførelsen af den fastlagte erhvervsplan.
 Ved langvarige afbrydelser af revalideringsforløbet bortfalder  

 revalideringsydelsen, og den pågældende må gå over til andet  

 forsørgelsesgrundlag, typisk kontanthjælp.
 De omtalte indskrænkninger i uddannelsessøgendes adgang til orlov med  

 kontanthjælp får således ingen virkning for personer med  

 bruttorevalideringsydelse efter § 43.
