Nr LSF 2 Forslag til Lov om ophævelse af lov om afgift af renter af forbrugslån  

 (Ingen kartoffelskat) Fremsat af Glistrup (FP) Behnke (FP) Dohrmann (FP) Pia Kjærsgaard (FP) den 7. juni 1988 § 1 Lov nr. 698 af 17. oktober 1986, som ændret ved lov nr. 37 af 29. januar  

 1988, om afgift af renter af forbrugslån ophæves.
§ 2 Loven træder i kraft dagen efter bekendtgørelsen i Lovtidende og har  

 virkning således, at ingen skattepligtig vedrørende afgiftsåret 1987 eller  

 senere afgiftsår kommer til at betale afgift i henhold til lov nr. 698 af 17.  

 oktober 1986.
 Afgifter, der allerede måtte være betalt i medfør af nævnte lov,  

 tilbagebetales efter reglerne for tilbagebetaling af for meget betalt skat.
Bemærkninger til lovforslaget I de seneste årtier har den vigtigste lovbeskyttelse for de bærende  

 befolkningslag været det ubegrænsede rentefradrag.
Det gav således for 1986  

 lindring i størrelsesordenen 80 mia. kr., som kom i sikkerhed for  

 indkomstskattemyndighederne.
 De skattebegærlige partier rettede hadske angreb mod, at den arbejdsomme  

 dansker på den måde kunne krybe i ly og gennem skattereduktion begrænse  

 mulighederne for endnu mere umådeholden vækst i de offentlige udgifter end  

 den, som frådsefinanslovene medførte.
 Særligt i perioden op mod valg forsikrede og garanterede de gamle partiers  

 folk gang på gang borgerne om, at de, der havde indrettet sig i tillid til  

 gældende rentefradragsret, ikke ville blive snigløbet ved eventuelle  

 fremtidsrettede lovændringer.
 Således lullet i søvn svigtede vælgerne i januar 1984 deres eneste  

 Christiansborgbeskytter, liste Z.
 Blandt de mange ulykkelige konsekvenser heraf kom de gamle partiers  

 skændige skattereformaftale af 19. juni 1985, der blandt sine mange skadelige  

 virkninger også havde en brutal og hurtigvirkende beskæring af  

 rentefradragsreglen (se nærmere Fremskridtsbogen »Ud af  

 skattereformfælderne« side 50-60).
 Men dette var ikke nok for de skattehungrende magthaverpartier.
 I oktober 1986 iværksatte de endnu en massakre mod rentefradraget - ved at  

 gennemføre den kartoffelkvaksalverafgift, som nærværende lovforslag går ud på  

 at afskaffe.
Kartoffelindgrebsgrundlaget var nogle særdeles livsfjerne cand.  

 polit.-teoretiseringstankespind ved Finansministeriets skriveborde.
Det  

 nærmere indhold bestod i, at enhver fuldt skattepligtig person i Danmark  

 efter udløbet af hvert år (første gang efter valgåret 1987) nøjagtigt skal  

 opgøre følgende beløb:
1) Samlede fradragsberettigede renteudgifter 2) Fradragsberettigede provisioner (men ikke kurstabsbeløb) 3) Virksomhedsskatteordningens fiktive rentekorrektioner 4) Renter på statslige studielån 5) Renter på statsgaranterede studielån i pengeinstitutter 6) Realkreditrenter 7) Renter til Dansk Landbrugs Realkreditfond 8) Renter på visse realkreditlignende lån 9) Renter på andelsboliglån, der opfylder en lang række svært forståelige  

 paragrafbetingelser 10) Renter på visse byggelån 11) Renter på skyldnerpantebreve i fast ejendom på lån aftalt før 7.  

 oktober 1986 12) Renter på visse ældre ejerpantebrevslån 13) Renter på visse ældre skadesløsbrevslån 14) Renter på visse ældre lån med sikkerhed i sælgerpantebreve 15) Skattepligtige renteindtægter m.v. (dog ikke, hvis disse  

 virksomhedsbeskattes) 16) Aktieudbytter m.v.
17) Aktieudbytteskattegodtgørelser 18) Beregnet kapitalafkast af egenkapital under virksomhedsskatteloven 19) Beregnet kapitalafkast af fysiske erhvervsaktiver ejet af selvstændigt  

 skattepligtige, som ikke benytter virksomhedskatteordningen 20) Nogle trusserederrenter.
Når hver eneste, der bor i Danmark, har opgjort hvert af disse 20 tal  

 korrekt efter de 20 herom gældende, ganske komplicerede regelsæt, er resten  

 af regnestykket let: Man lægger de første tre sammen, og herfra trækker man  

 summen af de sidste sytten.
Bliver resultatet positivt, skal man betale 20  

 pct. i afgift af den således fremkomne »nettorenteudgift«.
 For 1987 kan man dog betale pengene til en pensionsordning for sig selv  

 (jf. nærmere bekendtgørelse nr. 84 af 17. februar 1988), mens det for 1988 og  

 følgende år alternativløst er en ny skat oven i alle de andre, alt for mange  

 og alt for store skatter, som svage folketingsflertal har gennemført.
 Mens opgørelse skal foretages af alle (og dermed pestilere alle), antog  

 man - som et løst slag på tasken - at ca. 850.000 personer ville komme til at  

 betale afgift for 1987.
Ved lov nr. 37 af 29. januar 1988, jf.
Folketingstidende 1987-88,  

 Forhandlingerne sp. 5837-5856, 6001 f. og 6004 samt udbevalgsbetænkningen i  

 Tillæg B sp. 425 forhøjedes minimumsbeløbet for afgiftsbetaling (men alene  

 for 1987), så det herefter forventes, at der kommer 350.000 færre  

 afgiftsbetalere for dette år, mens det naturligvis ikke er muligt at skønne  

 kvalificeret over, hvor mange der pådrager sig afgiftstilsvar for 1988 og  

 følgende år.
I vidt omfang bliver det jo desværre nok de samme familier, der  

 rammes hårdest år efter år.
Og her drejer det sig om de virkelig  

 svagtstillede.
Det er nemlig gemen, usund propaganda, når Konservative,  

 Venstre, Radikale, CD og Kristeligt Folkeparti vedholdende har påstået, at  

 afgiften skulle angå folk med stort privatforbrug.
Sandheden er lige modsat den 100 pct. vildledende lovtitel.
Loven rammer  

 folk med lavt forbrug.
Den er særlig ubehagelig for personer med store  

 renteudgifter.
Og når man skal betale mange penge i rente, har man meget lidt  

 til forbrug.
Derfor er det umiddelbart klart, at den kartoffel-AIDS-virus,  

 som lovgiverne har sprøjtet ind i et sekscifret (eller syvcifret) antal  

 danske, virker hårdest på dem, der er i størst rentedødsfare, mens de, der  

 blev undtaget i januar 1988, nok havde klaret de få hundrede kroner, det  

 drejer sig om for deres vedkommende (selv om det selvfølgelig også for dem  

 gælder, at de kæmpemæssige kartoffelvilkårligheder er dybt uretfærdige og  

 uhensigtsmæssige ud fra alle synsmåder).
De med store nettorenteudgifter er de virkelig fattige, mens rige folk  

 normalt er kaftoffelfri, fordi deres renteregnskab typisk viser - eller  

 bringes til at vise - overskud.
Højst har de nogle få tusinde kroners  

 nettorenteudgifter.
I det første afgiftsår er forskelsbehandlingen særlig  

 stor, idet de hårdest ramte fattigfolk ikke inden for de stramme frister vil  

 kunne klare at indbetale til pensionsordninger og derfor definitivt kommer  

 til at slippe deres penge som skat.
 Har man eksempelvis været så uheldig at blive belastet med gæld fra en  

 konkursramt virksomhed, eller er man en medarbejder, som har optaget lån for  

 at redde en nødstedt virksomhed, der måske blev drevet i selskabsform, vil  

 renterne blive pålagt afgift oven i, at man måske aldrig har fået fradrag for  

 sit tab.
I det hele er de hårdest kartoffelafgiftsramte ofte folk, der er gået ned  

 med en virksomhed (f.eks. landbrug i 1981) og nu sidder tilbage med gælden.  

 Mange har også på grund af skilsmisse, husbukke eller arbejdsløshed måttet  

 forlade parcelhuset og afdrager nu til sparekassen eller andre.
Når  

 selskabsdrevne virksomheder grundlægges eller skifter ejer (måske ved  

 overdragelse til den hidtidige kronprins), skal den nye anpartshaver oftest  

 ud at låne for at klare problemet.
Han får en ordentlig een på sinkadusen i  

 form af den renteafgift, som femkantspolitikerne kalder straffeforanstaltning  

 mod overforbrug, men som nok så meget rammer iværksættere.
Tilsvarende brutal  

 hårdhændethed går ud over den, der har måttet indfri en kaution (også for  

 erhvervsgæld og boliglån), eller ham, der blev gældbundet på grund af  

 sygdomsperioder i familien eller uden særlig egen skyld fik pålagt en  

 erstatning engang i fortiden.
Også lån optaget til indskud i almennyttige boliger og lån til  

 energibesparende foranstaltninger i boligen er omfattet af loven.
Det samme  

 gælder lån til eksempelvis køb af obligationer eller pantebreve.
Hvis man er repræsentant og må låne til en rejsevogn eller man er invalid  

 og må låne til en invalidebil, er man omfattet af afgiften på renterne.
For  

 som den daværende skatteminister i oktober 1986 - med selvmorderisk sigte mod  

 hele ordningen - måtte erkende i sit svar på udvalgsspørgsmål 12: »Når  

 man ikke har lagt vægt på den konkrete anvendelse af låneprovenuet, skyldes  

 det, at det er særdeles vanskeligt - for ikke at sige umuligt - at finde ud  

 af, hvad et givet låneprovenu er anvendt til.« Yderligere skal nævnes de, som uddanner sig uden for det i denne  

 forbindelse ret tilfældigt afgrænsede SU-studielånsområde.
Deres studielån  

 rammes af renteafgiften.
Ofte vil det være særlig katastrofalt for unge, der med stor bekostning  

 har dygtiggjort sig i udlandet.
Men der er også danske uddannelser, der som  

 følge af lovtekniske tilfældigheder rammes af kartoffelvanviddet.
De oftest  

 nævnte er jordbrugsteknikerstudiet og andre landmandsuddannelser.
Nogle af lovens regler sondrer efter, om der foreligger lån fra før loven  

 eller nye lån.
Oversat til juristsprog betyder det, at ændring af lånevilkår,  

 for eksempel hurtigere afdrag eller bankskifte efter 6. oktober 1986, meget  

 let fører ud i, at renteudgiften flyttes fra det afgiftsfrie til det  

 afgiftspligtige område.
 Udlandslån behandles ofte hårdere end danske lån, jf. f.eks.  

 Folketingstidende 1987-88, Forhandlingerne sp. 9826.
 Den, der har optaget sine lån i højrenteperioder, handicappes endnu en  

 gang i forhold til den, der kom fra start med lavere rente.
 En forsigtig vurdering peger på, at mindst 250.000 familier med lån i bank  

 eller sparekasse optaget til rene boligformål omfattes af afgiften på  

 renterne (i 1986-udformningen).
 Er der overhovedet nogen linje i loven, er det ungdomsfjendskhed: Det  

 hører nu engang med til et regelret livsforløb, at man gældsætter sig i de  

 år, hvor man stifter familie, påbegynder virksomhed etc., men bliver  

 nettokreditor i mere moden alder, hvor man måske har arvet sine forældre.
 Helt tilbage til behandingen i oktober 1986 af lovforslaget om den  

 såkaldte forbrugsrenteafgift gjorde Fremskridtspartiet og andre uden for de  

 nævnte daværende fem flertalspartier opmærksom på de mange uheldige følger,  

 som afgiften ville få, men det daværende flertal var meget skråsikkert på  

 manuduktinen, det fik fra det Finansministerium, der skråsikkert optrådte,  

 som havde det forpagtet alverdens klogskab og indsigt.
Den kendsgerning, at skattemyndighederne ikke kan aflæse arten af  

 skatteydernes renteudgifter, når disse f.eks. oplyses fra pengeinstitutterne,  

 gør, at det er op til skatteyderen selv at indberette, hvilke renter der er  

 afgiftspligtige, og hvilke der ikke er.
Det sker ved udfyldelsen af det  

 herostratisk berygtede prøv lykken-felt i selvangivelsens punkt 34.
Politisk naivitet er ikke et nyt fænomen.
Men at bygge en ny lov op på en  

 tiltro til, at de danske skatteydere formår at overskue skattereglerne i  

 nødvendigt omfang, er ikke blot naivitet, det er dumhed.
Den skatteyder, som økonomisk magter at rekvirere revisorbistand, er ikke  

 meget bedre stillet.
Såvel registrerede som statsautoriserede revisorer har  

 brugt megen spalteplads i aviser og tidsskrifter til at påpege det umulige i  

 at opfylde loven.
Blot det at forstå skatteministerens 40-punkts-cirkulære  

 nr. 110 af 10. juli 1987 og få dettes myriader af sværttilgængelige  

 detailreguleringer sat i relation til det faktiske, jordnære forløb, klienten  

 har været ude for, vil overstige de flestes kræfter og koste det hvide ud af  

 øjnene i salær til advokater og revisorer.
 Det bliver således skatteydernes eller deres revisorers dygtighed  

 kombineret med de lokale skattemyndigheders tid og evner, som afgør  

 hasardspillet om, hvem der bliver renteafgiftens gidsler.
 Skatteydere med ens forhold vil meget vel kunne opleve store forskelle i  

 deres slutligning - en kendsgerning, som nedbryder den sidste tro på  

 retssamfundet, der måtte være tilbage hos nogle borgere.
For skattemyndighederne bliver sagen ikke mindre vanskelig.
Det makværk i  

 administrativ henseende, loven er, vil give de lokale skattemedarbejdere grå  

 hår i hovedet, når uforstående skatteydere med rette klager over at være  

 boomerang-nakkeskudt af helt uventede og uforståelige  

 kartoffelafgiftsskattebilletter.
Derpå indledes ofte en årelang strid med  

 fremskaffelse og vurdering af oplysninger om de subtiliteter, som hver af de  

 20 foranopregnede regelsæt hviler på.
 Rimeligheden og retssikkerheden er de sikre tabere.
B.T. konkluderer med rette, at 20 pct.-skatten på såkaldte  

 forbrugsrenteudgifter »friholder de kloge, de smarte og de rige og  

 rammer de forsigtige, de mindre smarte og de mindre rige.
Den er umulig at  

 administrere«.
Den, som i tide er opmærksom på loven, vil meget let gennem  

 skattetænkningsdispositioner (for eksempel arveforskud, formueomlægninger,  

 overflytning af gæld til selskaber, rentenedsættelse mod lønreduktion osv.)  

 kunne slippe uden om afgiften.
Men som sædvanlig står skattetænkervejen kun  

 åben for den, som dels har økonomisk styrke og dels bruger sin tid på at  

 spekulere i skattebaner.
Firkantregeringens og De Radikales tyrkertro på, at deres kartoffelkur  

 ville mindske det privatforbrug, som de (modsat Fremskridtspartiet) ikke kan  

 lide, har vist sig aldeles uholdbar.
Det fremgår af alle seriøse analyser.
 En af de nyeste står i artiklen »Den mislykkede kartoffelkur« i  

 Finanstidende den 20. maj 1988 (side 598-600). Fra artiklens kaskader af  

 dokumentation om jammerligheden i oktober-lovsjuskeriet citeres:
 »20 pct.-afgiften på renter af forbrugslån er en af de besynderligste  

 økonomisk-politiske vedtagelser i mange år.
 Renteafgiften har således tilbagevirkende kraft, idet den også gælder for  

 gamle lån, og den rammer fuldstændig tilfældigt.
Det er i praksis umuligt for pengeinstitutter og skattemyndigheder at  

 følge, hvad udlån anvendes til.
En del af de erhvervsudlån, der ydes uden  

 renteafgift, vil finde anvendelse i låntagerens privatforbrug.
Andre  

 skatteydere skal betale renteafgift, selv om lånene er anvendt til  

 finansiering af bolig.
Det vil eksempelvis være tilfældet, hvis en del af  

 finansieringsgrundlaget er en kassekredit, der ikke er tinglyst med sikkerhed  

 i ejendommen.
 Samtidig er der tale om et næsten uvirksomt instrument.
Har man således haft et forbrugslån gennem hele 1987 på 100.000 kr., skal  

 der betales mellem 2.000 og 3.000 kr. i afgift i indeværende år.
Betalingen  

 behøver imidlertid ikke at ske til staten, men kan i stedet ske til egen  

 pensionsopsparing.
De fleste vil derfor blot omplacere opsparede midler fra  

 een konto til en anden.
Et særkende ved kartoffelkurens renteafgift er, at man ikke vil være i  

 stand til at finde ud af, om den trods alt har nogen virkning.
Der findes  

 ikke nogen entydig statistisk oplysning om forbrugslån, og forskellige  

 undersøgelser viser, at det ikke vil kunne lade sig gøre at lave en sådan  

 statistik.
Det nærmeste, man kan komme en afklaring, er opgørelsen af  

 ikke-erhvervsmæssige udlån.
Væksten i denne form for udlån er faldet fra  

 næsten 30 pct. til omkring 5 pct. efter kartoffelkurens gennemførelse, og det  

 kan umiddelbart tilskynde til en konklusion om, at lån til rene  

 forbrugsformål holder sig på et stabilt niveau.
 Desværre vil man ikke kunne være sikker på denne konklusion, idet  

 ikke-erhvervsmæssige udlån omfatter meget andet end rene forbrugslån, blandt  

 andet lån til uddannelsessøgende.
Hertil kommer de mange substitutionsmuligheder.
Når der lægges afgift på  

 forbrugslån, finder de berørte andre veje til finansiering af deres  

 aktiviteter, og det er derfor ikke overraskende, at gruppen  

 ikke-erhvervsmæssige udlån viser ringe vækst.« Hvad forbrugermønsteret angår, påvises, at boligbyggeriet upåvirket  

 fortsatte den stagnation, som begyndte i foråret 1986. Det samme gælder  

 bilsalg og andre forbrugsområder, bortset fra rejsevalutaforbruget, der -  

 ligeledes ganske upåvirket af kartoflerierne - har fortsat himmelflugten.
Den  

 eneste investeringsændring, som ifølge Finanstidendes veldokumenterede  

 analyser har tidsmæssig sammenhæng med kartoffellovene, angår erhvervenes  

 maskininvesteringer.
De er faldet med godt 10 pct.
 20 pct.-afgiften og skattereformen har således i det højeste flyttet et  

 vist forbrug over på kortsigtede konsumområder og skræmt køberne væk fra  

 langvarige forbrugsgoder, som naturligt lånefinansieres.
 Det er svært at få øje på den samfundsøkonomiske visdom i at hidføre en  

 sådan forskydning.
Femkantens andre argumenter viste sig også som tomme bravader.
De påstod,  

 at de ville fjerne presset på efterspørgslen, så renten ville falde til 9  

 pct. over et år.
Men rent faktisk har renten efter oktober 1986 stort set  

 været uændret, såvel i Danmark som i udlandet.
 En anden virkning af den efterspørgselsnedsættelse, som  

 forbrugsrenteafgiften skulle hidføre, var lavinflation (se for eksempel Thor  

 Pedersen i Folketingstidende 1986-87, Forhandlingerne sp. 783). Men Danmark  

 kom i stedet til at opleve kraftigere prisstigninger end vore naboer og  

 konkurrenter.
 Til trods for, at kendsgerningerne således entydigt dokumenterer, at den  

 er helt galt fat med 1986-loven, og at alle udtalelser fra skattekyndigt hold  

 bekræfter dette, gik Konservative, Radikale, CD og Kristeligt Folkeparti ind  

 for en forhøjelse af 20 pct.-satsen så sent som ved debatten på og i  

 forbindelse med Nyborg Strand-stævnet i januar 1988.
 Men kartoffelpartierne har siden september 1987 haft imod sig et  

 folketingsflertal af de tre partier, som i oktober 1986 stemte nej til loven.
SF har imidlertid foreløbig stort set alene markeret sig på samme fløj som  

 det regeringsforslag, der blev til loven af 29. januar 1988. SF'erne var  

 endda ikke nær så vidtgående i udformningen af deres lovforslag, jf.
L 69 af  

 10. november 1987, se Folketingstidende 1987-88, Tillæg A sp. 1435 og  

 Forhandlingerne sp. 3139-3162.
 Socialdemokratiet er gået noget videre ved L 190 af 1. december 1987 og B  

 147 af 13. april 1988.
 Men man kan ikke opnå blot nogenlunde tilfredsstillende resultater ved at  

 nøjes med at lappe på en lov, der i bund og grund er så forfejlet og så  

 umulig som den her omhandlede.
 Derfor fastholdt Fremskridtspartiet sit nej fra 1986 og foreslog totalt at  

 udrydde modbydelighederne i den forfærdelige og ødelæggende kartoffelpest ved  

 L 193 af 27. januar 1988, se Folketingstidende 1987-88, Forhandlingerne sp.  

 8074-8081 og Tillæg A sp. 3699.
 Det er det forslag, der hermed genfremsættes, dog med noget udførligere  

 bemærkninger.
Politikerne har til opgave at holde styr på det offentliges forbrug, ikke  

 at genere folks private forbrug for deres egne penge i den takt, de enkelte  

 finder mest fornuftigt at disponere deres eget livsforløb i.
Det er op til  

 dem selv - sammen med de långivere, de måtte kunne finde - at tage risiko og  

 chance ved at lånefinansiere forbrug eller andre aktiviteter.
Det skal  

 Folketinget ikke blande sig i.
Bruger debitor lidt flere penge lidt før, må  

 udlåner afstå fra forbrug med samme beløb i samme periode.
Så  

 samfundsøkonomien kan være ligeglad.
Ligesom gammelpartiernes farisæriske  

 puritanermoralpegefingre mod gældsættere er særdeles malplacerede.
 Og i øvrigt dækker den lede lov al form for gæld - altså langt, langt mere  

 end lån.
 Fremskridtspartiet helmer ikke, før vi får loven totalafskaffet.
 Ganske som vi gennemførte vort tilsvarende forehavende over for  

 Hartling-regeringens afskyelige tvangsopsparingslov i sin tid.
Efter 2. behandling den 21. juni 1988 § 1 Lov nr. 698 af 17. oktober 1986, som ændret ved lov nr. 37 af 29. januar  

 1988, om afgift af renter af forbrugslån ophæves for så vidt angår  

 indkomståret 1987.
§ 2 Stk. 1. Loven træder i kraft dagen efter bekendtgørelsen i Lovtidende og  

 har virkning således, at ingen skattepligtig vedrørende afgiftsåret 1987  

 eller senere afgiftsår kommer til at betale afgift i henhold til lov nr. 698  

 af 17. oktober 1986.
 Stk. 2. Afgifter, der allerede måtte være betalt i medfør af nævnte lov,  

 tilbagebetales efter reglerne for tilbagebetaling af for meget betalt skat.
