Nr LSF 247 Forslag til Lov om hovedaktionærers m.fl.'s formueskat Fremsat af Behnke (FP) Dohrmann (FP) Glistrup (FP) Annette Just (FP) den 23. marts 1988 § 1. Anpartshaveres og aktionærers skattepligtige indkomst forhøjes ikke, fordi det pågældende selskab betaler eller refunderer den del af formueskatten, som falder på anparterne eller aktierne.
§ 2. Loven gælder formueskat udskrevet for indkomståret 1988 og senere indkomstår.
Bemærkninger til lovforslaget Som alle andre skatter er også formueskatten en hæslig skat.
Så hæslig, at Fremskridtspartiet fra første folketingsfærd har foreslået den afskaffet (Folketingstidende 1973-74, 2. samling, tillæg A sp. 41 (forslag til lov om afskaffelse af den personlige indkomstskat m.v.
L 13 af 8. januar 1974)). Nogle af formueskattens ulemper er nærmere belyst i bilaget.
Men de andre partier har i den grad ødelagt Danmarks økonomi, at selv om folketingsflertallet nu kom til fornuft, ville det først være økonomisk holdbart, at staten skulle undvære hele formueskatteprovenuet, fra og med 1993.
Og da de andre partier jo stadig alle som en frådser med offentlige udgifter, har det måske endnu længere udsigter for gennemførelsen af fremskridtsbevægelsens skatteafviklingsplan.
 Men på nogle områder går det særlig skævt med formueskatten.
 Så skævt, at særredningsordninger er påkrævet.
I nærværende lovforslag drejer det sig om at give hovedaktionærproblemet en løsning, som vil være til at leve med, indtil formueskatten i det hele kan smides på møddingen.
Da Fremskridtspartiet fremhævede dette i december 1979 (f.eks. i betænkning over forslag til lov om ændring af forskellige skattelove, Folketingstidende 1979-80, tillæg B sp. 280 f), mødte det en mur af uforståenhed.
Men livet har nu belært de andre partier om, at også her var det Fremskridtspartiet, der var på realitetens grund - se f.eks.
Spm. nr.
S 200 til ministeren for skatter og afgifter af Bernhard Baunsgaard (RV), (Folketingstidende 1982-83, forhandlingerne sp. 2143 f).
Problemets kerne er, at formueaktiverne og dermed deres umiddelbare likviditetsafkast ligger i selskabet, men at formueskatten skal betales af aktionæren (anpartshaveren). Når midlerne skal overføres fra selskab til aktionær, for at denne kan viderebetale beløbet til skattevæsenet, dukker skattedjævelen op i al sin magt og vælde og forlanger, at så skal aktionæren betale indkomstskat af de penge, for hvilke han i virkeligheden kun er gennemgangsled.
Eventuelt nægtes selskabet endda fradragsret for udbetalingen, fordi nidkære myndigheder kvalificerer den som udbytte.
 Dette dræner erhvervsvirksomheden og øger dermed arbejdsløsheden.
Man skal ikke være særlig vaks for af den anførte beskrivelse at indse, at her ikke er tale om et uundgåeligt naturgivet problem, men alene om vanskeligheder, som lovgivningen selv har skabt ved ikke at samordne tankegangen bag de forskellige skatteformer.
For den, der ikke lader sig hypnotisere til at tro, at det gældende danske skattesystems principper er noget urokkeligt gudegivent, er der derfor flere løsninger på problemet.
 Man kunne for eksempel flytte formueskatten til selskabet.
 Eller være mere liberal med at tillade uforrentede aktionærlån.
 Eller indføre ændringer i skatteloftsbestemmelserne.
Eller mildnelser i de vurderingsregler, der fastlægger, med hvilket beløb anpart (aktier) skal optages i skatteformueopgørelsen.
 Eller indrømme henstand med formueskattens betaling.
Eller - og det er nærværende lovforslags løsning - blot fastslå, at anpartshaveren (aktionæren) ikke er skattepligtig af de beløb, som han jo aldrig selv får nogen fornøjelse af, fordi de - ofte i een bogholderigang - blot debiteres selskabets konto, krediteres ham og derefter straks igen debiteres ham for at blive krediteret skattevæsenet.
Det er i virkeligheden barokt, at han skal betale måske 200 pct. i ekstraskat i den anledning (er formueskatten f.eks. 100. 000 kr., skal han have 300.000 kr. udbetalt, fordi de 200.0000 kr. af de 300.000 kr. går til indkomstskat).
Forslaget vil ikke give beregningsvanskeligeheder.
Udgør anparterne for eksempel to tredjedele af hans skattepligtige formue og hans samlede formueskat 150.000 kr., er det maksimalt 100.000 kr., som selskabet kan bidrage med til skattebetalingen.
Eventuelle overskydende beløb beskattes efter hidtidige regler.
Lovforslaget indlader sig ikke på at sætte nogen grænse for, hvor stor aktieposten skal være, for at ordningen kan benyttes.
Enhver grænsedragning vil her føre til vilkårligheder.
Derfor bliver det det praktiske liv, som kommer til at sætte grænsen.
Beslutter er selskab sig til at betale den pågældende formueskat for en aktionær med en minimal aktiepost, gælder nyordningen altså.
Forslagsstillerne mener, at det ikke skal gøre nogen forskel, hvis selskabet senere refunderer anpartshaveren (aktionæren) formueskattebeløbet.
Og det er ikke fundet hensigtsmæssigt med nogen tidsgrænse.
Hvis derfor for eksempel refusion af formueskattebeløbet for 1988-91 sker i 1992, vil ordningen gælde, men kun for selve de pågældende formueskattebeløb og altså ikke for eventuelle rentetillæg, der sprænger maksimumsgrænsen for skattefri refusion.
En konsekvens af den udformning, lovforslaget herefter har fået, bliver altså, at et børsnoteret selskab, som normalt udbetaler 20 pct. i dividende, fra 1990 måske vil skattetænke derhen, at man omdøber beløbet til »refunderet formueskat for perioden efter 1987«.
Derefter skal det ved ligningen af den enkelte aktionær afgøres, hvor stor andel af beløbet der kan passere skattefrit, fordi han ikke hidtil har fået refunderet den af ham udredede formueskat for årene fra og med 1988. De folketingsmedlemmer, der ikke kan lide den konsekvens, har snesevis af forskellige muligheder for gennem ændringsforslag at søge flertal til at indsnævre nærværende lovforslags udstrækningområde.
De stærkeste grunde for forslaget findes jo i hovedanpartshavertilfældet.
Forslagsstillerne har imidlertid alt taget i betragtning fundet, at den bedste afgrænsning af forslagets virkeområde er den enkle lovtekst, som med forslagets fremsættelse overgives Folketinget til eventuel viderebearbejdning.
Når nærværende lovforslag er vedtaget (ændret eller uændret), vil det være hensigtsmæssigt at foretage nogle mindre ændringer i anparts- og aktieselskabslovene vedrørende følgende spørgsmål:
1) Kan en minoritetsaktionær forlange kompensation, hvis selskabet betaler formueskat for nogle aktionærer? 2) Hvordan skal selskabets formueskattebetaling posteres? Lovforslaget er en genfremsættelse af et i folketingsåret 1982-83 fremsat forslag, se Folketingstidende, forhandlingerne sp. 5457 og 7856 samt Tillæg A sp. 2917.
Bilag Citat fra side 25-26 i Thorkil Kristensen-udvalgets betænkning nr.
949 af 20. april 1982 1.9. Formuebeskatning Selv om formueskatten har et lidt andet sigte, må den vurderes i relation til den øvrige kapitalbeskatning.
I denne sammenhæng kan følgende bemærkes:
1. For de personer, som rammes af formueskat, virker den som en marginalbeskatning af opsparing i formueskattepligtige aktiver, dvs. skatten falder på den sidst opsparede krone.
Såfremt opsparingen afhænger positivt af det opnåelige afkast, vil opsparingen derfor påvirkes negativt af formueskatten.
2. Formueskatten kan virke som en ret høj marginalbeskatning.
Under de nuværende forhold udhules det finansielle afkast kraftigt af inflation og skat og nærmer sig let 0 eller et negativt afkast.
Hertil kommer så for formueskattepligtige yderligere de 2,2 pct., der skal betales i formueskat.
Situationen er således tilnærmelsesvis den, at det er meget vanskeligt for formueskattepligtige at bevare realværdien af deres formue ved passive placeringer i finansielle fordringer.
Ved indekserede fordringers indførelse tilsigtes en placeringsform, hvor formuens værdifasthed kan sikres.
Antages det, at afkastet af sådanne fordringer er 3 pct., vil dette være ensbetydende med et afkast på 1,8 pct. efter 40 pct. renteskat.
Skal der yderligere betales formueskat, bliver det reale afkast efter 2,2 pct. formueskat -0,4 pct.
Formueskattepligtige kan således ikke bevare realværdien af deres formue ved placering i indekserede fordringer.
Målt med denne målestok er en formueskat på 2,2 pct.
 en relativ kraftig beskatning.
3. Beskatningsgrundlaget for formueskat er usikkert opgjort, om end indførelse af kontantvurdering af gæld og fast ejendom er en væsentlig forbedring i så henseende.
Blandt de væsentligste mangler ved opgørelsesgrundlaget kan nævnes privat indbo, smykker o.lign. samt værdien af pensionsordninger o.lign.
Helt generelt sker der ingen inddragning af menneskelig kapital i formueopgørelsen.
Personer med udsigt til en stor fremtidig livsindkomst formuebeskattes ikke af den formueværdi, disse indtjeningsudsigter og forbrugsmuligheder udgør.
4. Formueskattens størrelse må vurderes i sammenhæng med kapitalens mobilitet.
Formueskatten virker som en skærpelse af den øvrige kapitalafkastbeskatning, og et højt niveau for den samlede kapitalafkastbeskatning kan ikke alene have en negativ indvirkning på opsparingstilbøjeligheden.
Det kan også medføre, at kapitalen bevæger sig andre steder hen, hvor skattebyrden er lavere.
I den forbindelse må det nærmere præciseres, hvad der menes med »kapitalflugt«.
En mulighed er, at kapitalejeren (og  

 en væsentlig del af beskatningsretten) flytter ud af landet, medens selve kapitalen (formuen) forbliver i landet1). En anden mulighed er, at kapitalejeren (og beskatningsretten) bliver i landet, mens selve kapitalen flytter ud af landet.
Endelig er der den mulighed, at både kapitalejeren og kapitalen flytter ud af landet.
Den første situation, at kapitalejeren og en væsentlig del af beskatningsretten flytter ud af landet, medens selve kapitalen i vidt omfang forbliver i landet, er vel en ikke usædvanlig situation.
Det sædvanlige argument i den forbindelse er, at så længe eventuelle arbejdspladser bevares, er problemet ikke så stort.
I den nuværende situation med stor arbejdskraftledighed kan denne form for argumentation måske have en vis relevans.
På længere sigt og under mere normale forhold forekommer dog netop den situation ret uheldig.
Det centrale problem må i højere grad end at bevare kapitalen være at bevare beskatningsretten til kapitalens afkast, således at samfundet får del i dette afkast.
Hvor selve kapitalen er placeret, er på længere sigt af mere underordnet betydning.
Er det muligt at få et større afkast i udlandet end i Danmark, må det alt andet lige være at foretrække, at en større del af kapitalen placeres i udlandet.
Når man på længere sigt skal vurdere formueskattens og den øvrige kapitalafkastbeskatnings samfundsmæssige betydning, er der derfor god grund til at lægge betydelig vægt på den indflydelse, beskatningen måtte have på kapitalejernes (og beskatningsrettens) mobilitet.
Derimod forekommer det af mere underordnet betydning, hvordan indflydelsen er på selve kapitalens mobilitet.
1) Efter kildeskattelovens § 2, navnlig pkt. c og d, indkomstbeskattes dog fra kilder i Danmark uanset ejerens fraflytning til udlandet.
Herudover er begrænset skattepligtige formueskattepligtige af formuer, hvorfra disse indtægter hidrører (erhvervsvirksomheder med fast driftssted her i landet og fast ejendom). Derimod omfatter formueskattepligten ikke aktier, obligationer og pantebreve.
Skriftlig fremsættelse Behnke (FP):
Som ordfører for forslagsstillerne tillader jeg mig herved at fremsætte:
 Forslag til lov om hovedaktionærers m.fl.s formueskat.
(Lovforslag nr.
L 247).
Jeg skal i øvrigt henvise til lovforslagets tekst og de ledsagende bemærkninger.
