Efter anmodning fra ejeren havde en kommune truffet beslutning om  

 nedlæggelse af en privat fællesvej.
Den nærliggende rideskole som anvendte  

 vejen, påstod vejen opretholdt i medfør af § 53 stk. 2 i lov om private  

 fællesveje, da vejen af trafiksikkerhedsmæssige grunde var af vigtighed for  

 rideskolen.
Kommissionen lagde til grund, at der ved afgørelsen af den  

 private fællesvejs betydning for rideskolen alene kan tages hensyn til dennes  

 funktion som adgangsvej mellem rideskolen og offentlig vej.
Kommissionen  

 ændrede herefter den af taksationskommissionen trufne afgørelse om  

 opretholdelse af vejen, idet der ikke fandtes at foreligge de i § 53 stk. 2  

 nævnte forhold, der tilsiger, at den private fællesvej skal opretholdes.
 Den 23. januar 1990 foretoges forretning i Overtaksationskommissionen for  

 Roskilde og Storstrøms Amtsrådskredse i anledning af, at Køge Kommune havde  

 indbragt den af Taksationskommissionen afsagte kendelse af 18. september 1989  

 (Taks.nr. 5/89) vedrørende opretholdelse af servitut om færdselsret over  

 matr.nr. 33 b, Ølby By, Højelse, for ejeren af matr.nr. 35 a, samme  

 sted, Lars Kristoffersen, Stensbjergvej 10, Ølby.
For og med klageren, Lars Kristoffersen, mødte advokat Peter M.
Lindqvist.
 Forretningen indledtes med en besigtigelse af ejendommen og henlagdes  

 herefter til Køge Kommunes lokaler, hvor parterne fik lejlighed til at gøre  

 deres synspunkter i sagen gældende.
 Køge Kommune påstod Taksationskommissionens kendelse omstødt med henblik  

 på gennemførelse af den af Køge Byråd trufne beslutning om nedlæggelse af den  

 private fællesvej over matr.nr. 33 b, Ølby By, Højelse, efter anmodning herom  

 fra ejeren, Dansk Magisterforening, og i overensstemmelse med kommuneplanens  

 rammer for benyttelsen af området til større offentlige og private  

 servicefunktioner fortrinsvis med regional betydning, såsom  

 uddannelsesinstitutioner, kursusinstitutioner og andre institutioner samt  

 kontorvirksomhed m.v.
 Klageren påstod den af Taksationskommissionen trufne afgørelse opretholdt.
 Til støtte for kommunens påstand anførte kommunens repræsentanter, at  

 kommunen i medfør af § 23 i lov om private fællesveje havde gennemført et  

 udlæg af en privat fællesvej over den sydligste del af ejendommen matr.nr. 33  

 h, Ølby By, Højelse, umiddelbart øst for matr.nr. 35 a som en fælles og  

 kortere adgangsvej til offentlig vej for matr.nr. 33 h og matr.nr. 35 a end  

 den nedlagte private fællesvej.
Den private fællesvej er endvidere ikke en forudsætning for forbindelsen  

 mellem flere lodder af samme ejendom.
Denne betingelse i vejlovens § 53, stk.  

 2, samt betingelsen om eneste adgangsvej til offentlig vej må være afgørende  

 for, om vejen skal opretholdes.
Da disse betingelser ikke er opfyldt, kan det  

 ved afgørelsen ikke tillægges betydning, hvorvidt vejen har betydning for den  

 klagerens fra ejendommen drevne erhvervsvirksomhed.
 Til støtte for klagerens påstand anførte klageren, at vurderingen af  

 vejens betydning for den fra klagerens ejendom drevne erhvervsvirksomhed  

 (rideskole) efter formuleringen af § 53, stk. 2, in fine, i lov om private  

 fællesveje, skal indgå i afgørelsen af, hvorvidt den private fællesvej skal  

 opretholdes.
Den omhandlede vej er af afgørende betydning for den fra ejendommen drevne  

 rideskole, idet der fortrinsvis udføres terrænridning på nærliggende arealer  

 på den anden side af Stensbjergvej, hvortil der kun er forsvarlig adgang for  

 ryttere via den omdiskuterede private fællesvej.
Denne udmunder i - den  

 stærkt befærdede - Stensbjergvej på et langt mere overskueligt sted end ved  

 krydset Stensbjergvej/ Tigervej, hvor den nyudlagte private fællesvej over  

 matr.nr. 33 h, Ølby By, Højelse, har udmunding.
 Klageren anførte endvidere, at den private fællesvej dels udgør et meget  

 velegnet øvelsesområde for de - fortrinsvis unge - ryttere, inden disse rider  

 ud på mere trafikerede veje, dels udgør et øvelsesområde for afprøvning af  

 klagerens hestetrukne vogne, der udlejes til forskellige formål, bl.a.  

 filmoptagelser, og således ligeledes har betydning for klagerens  

 erhvervsvirksomhed.
En nedlæggelse af den private fællesvej vil herefter uden tvivl medføre en  

 væsentlig nedgang i klagerens erhvervsvirksomheds omsætning.
Særligt må det  

 befrygtes, at rideskolens omsætning ved terrænridning, der udgør 3/5 af  

 klagerens virksomheds samlede årsomsætning, vil blive reduceret så drastisk,  

 at virksomheden må ophøre.
 Klageren gjorde endelig opmærksom på, at kommunen havde nægtet ham at  

 opføre et ridehus på ejendommen, hvilket gør omsætningen fra terrænridningen  

 så meget desto vigtigere.
Efter at have drøftet sagen afsagde Overtaksationskommissionen sålydende K E N D E L S E :
Kommissionen lagde til grund, at der ved afgørelsen af den private  

 fællesvejs betydning for klageren alene kan tages hensyn til dennes funktion  

 som adgangsvej mellem klagerens ejendom og offentlig vej.
Den omstændighed,  

 at den private fællesvej tillige har været brugt til andre formål, herunder  

 øvelsesområde for uøvede ryttere, kan ikke tillægges nogen betydning ved  

 vurdering af spørgsmålet om, hvorvidt klagerens færdselsret skal opretholdes.
Kommissionen lagde endvidere til grund, at der ved kommunens udlæg af en  

 privat fællesvej umiddelbart øst for klagerens ejendom med udmunding  

 i Tigervej og den tilstødende Stensbjergvej er skabt en kortere vej til  

 offentlig vej for klageren.
Kommissionen fandt ikke, at muligheden for  

 krydsning af Stensbjergvej ved Tigervej er ringere end ved den omdiskuterede  

 private fællesvejs udmunding i Stensbjergvej.
 Kommissionen omgjorde herefter den af Taksationskommissionen trufne  

 afgørelse om opretholdelse af servitut af færdselsret over matr. nr. 33  

 b, Ølby By, Højelse, for ejeren af matr.nr. 35 a, samme  

 sted, Lars Kristoffersen, idet der ikke fandtes at foreligge de i § 53, stk.  

 2, in fine, i lov om private fællesveje, foreliggende forhold, der tilsiger,  

 at den private fællesvej skal opretholdes.
 Taksationskommissionen finder ikke grundlag for at tilkende klageren  

 godtgørelse for sagkyndig bistand under sagen for Overtaksationskommissionen.
 For så vidt angår den klageren ved Taksationskommissionen tilkendte  

 godtgørelse (20.000 kr.) for sagkyndig bistand bemærkedes, at denne efter  

 kommissionens opfattelse væsentligt overstiger de ved taksationsforretninger  

 almindeligvis tilkendte godtgørelsesbeløb.
