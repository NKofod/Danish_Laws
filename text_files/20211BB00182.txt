Fremsat den 1. marts 2022 af Marcus Knuth (KF) og Søren Pape Poulsen (KF) Forslag til folketingsbeslutning om forenkling af udlændingelovens §§ 22-24 om udvisning Folketinget pålægger regeringen inden udgangen af 2022 at fremsætte lovforslag, som forenkler udlændingelovens §§ 22-24, således at længden af en udlændings ophold i Danmark som udgangspunkt ikke er en formildende omstændighed i forhold til domme om udvisning af Danmark.
Forslaget skal dermed afskaffe den tidmæssige rabat efter henholdsvis 5 og 9 års ophold i Danmark, men ikke ændre på andre forhold, der måtte forhindre en udvisning.
Lovændringen skal formuleres inden for internationale konventioner.
Bemærkninger til forslaget Beslutningsforslaget er en opdateret genfremsættelse af beslutningsforslag nr.
B 253, folketingsåret 2020-21. Der henvises til www.folketingstidende.dk, tillæg A, B 253 som fremsat.
Ministeren lovede ved behandlingen af B 253 at undersøge mulighederne for at implementere forslaget i dansk ret.
Ministeren udtalte således følgende ved behandlingen af forslaget:
»Som jeg allerede har nævnt tidligere i dag, har jeg bedt juristerne i Udlændinge- og Integrationsministeriet om at undersøge de muligheder, der måtte være for, at vi inden for rammerne af de konventioner kan skærpe udvisningsreglerne.
Det er et arbejde, som tager lidt tid, og der er brug for, at vi tænker de muligheder, der måtte være, ordentligt igennem.
Jeg ser frem til, at det videre arbejde afsluttes, og jeg ser også frem til at kunne præsentere det for Folketinget.
På den baggrund kan regeringen ikke for nuværende støtte beslutningsforslaget.« Siden ministerens udtalelse er der intet sket, hvorfor forslagsstillerne føler sig nødsagede til at genfremsætte nærværende forslag for Folketinget.
Nærmere om forslagets indhold Med dette beslutningsforslag pålægges regeringen at fremsætte et lovforslag, der afskaffer den såkaldte trappestigemodel i udlændingelovens §§ 22-24, der medfører, at længden af en udlændinges ophold i Danmark har betydning for, om der skal ske udvisning.
 Udlændingelovens §§ 22-24 fungerer i udgangspunktet således, at det bliver sværere og sværere at udvise udlændinge, jo længere udlændingen har haft lovligt ophold i Danmark.
Konkret giver disse bestemmelser tidsmæssige rabatter for, hvor meget der skal til, før en udvisning af en kriminel udlænding kan ske.
Det er alene den tidmæssige rabat, som ønskes afskaffet med dette forslag.
Forslagsstillerne finder lovændringen passende, da offeret for kriminaliteten begået af den kriminelle udlænding, bliver ramt lige hårdt, uagtet hvor længe den kriminelle udlænding har opholdt sig i Danmark.
Forslaget har ikke til hensigt at ændre på andre forhold, der allerede ud fra nuværende gældende regler måtte forhindre en udvisning.
Udlændingelovens regler om udvisning af udlændinge på grund af kriminalitet Overordnet siger udlændingelovens § 24, at udlændinge med ophold i Danmark i mindre end 5 år kan udvises, hvis de idømmes en betinget eller ubetinget fængselsstraf.
 Ifølge udlændingelovens § 23 kan udlændinge, som har haft ophold i Danmark mellem 5-9 år først udvises, hvis de idømmes en ubetinget straf af 1 års fængsel eller mere.
 Ifølge udlændingelovens § 22 kan udlændinge, som har haft lovligt ophold i Danmark i mere end de sidste 9 år, samt udlændinge, som har asyl, og som har haft lovligt ophold i Danmark i mere end de sidste 8 år, først udvises, hvis de idømmes en ubetinget straf af 3 års fængsel eller mere.
 Det er denne trappestigemodel, som forslagsstillerne ønsker forenklet, så længden af en udlændings ophold i Danmark som udgangspunkt ikke har betydning for, om der skal ske udvisning, medmindre dette med sikkerhed vil være i strid med Danmarks menneskeretlige forpligtelser.
Skriftlig fremsættelse Marcus Knuth (KF) og Søren Pape Poulsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forenkling af udlændingelovens §§ 22-24 om udvisning.
(Beslutningsforslag nr.
B 182) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
