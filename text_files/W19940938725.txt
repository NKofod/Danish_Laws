Ankestyrelsens principafgørelse O-116-94 om hjælpemiddel - lægprotese - vansir Resume:
 Der kunne ydes økonomisk støtte til en lægprotese til afhjælpning af betydelige kosmetisk vansirende følger efter en operation, da en lægprotese i det konkrete tilfælde måtte sidestilles med tilfælde, hvor der bevilges hjælp til f.eks. brystproteser og parykker.
 Kassation:
Principafgørelsen har ikke længere vejledningsværdi Kassationsdato:
08-06-2009 Love:
Lov om social bistand - lovbekendtgørelse nr. 829 af 1. oktober 1992 - § 58, stk. 1 Sagsfremstilling:
En 65-årig kvinde havde ved et operativt indgreb fået fjernet et ondartet modermærke på indersiden af højre underben, hvor operationen havde efterladt et vansirende ar.
Kvinden havde efter operationen kun anvendt lange bukser, men ønskede at kunne bruge kjole.
 Kommunen havde givet afslag på kvindens ansøgning om en partiel lægprotese, efter at det fra Socialministeriet var oplyst, at der kun i enkelte tilfælde kan ydes støtte til afhjælpning af vansir efter § 58, nemlig når der er tale om vansir i ansigtet eller ansigtsregionen.
 Ankenævnet fandt ikke grundlag for at tilsidesætte kommunens af gørelse.
 Kvinden gjorde i anken gældende, at hun var bekendt med, at der i andre tilfælde var ydet støtte til brystprotese og parykker efter § 58.
 Sagen blev behandlet i principielt møde med henblik på afklaring af, om der alene kan ydes støtte til afhjælpning af vansir i tilfælde, hvor dette er i ansigtet eller ansigtsregionen.
 Afgørelse:
 Ankestyrelsen fandt, at kommunen og ankenævnet ikke havde været berettiget til at afslå hjælp under henvisning til, at det ansøgte ikke var omfattet af hjælpemulighederne i bistandslovens § 58.
Ankestyrelsen fandt efter en konkret vurdering, at ansøger opfyldte betingelserne for at få økonomisk støtte til det ansøgte.
Der blev ved afgørelsen lagt vægt på, at en lægprotese i væsentlig grad kunne afhjælpe de varige følger af den nedsatte funktionsevne, jf. herved bekendtgørelsens § 1, idet operationen havde haft så kosmetisk vansirende følger, at behovet for afhjælpning måtte ligestilles med tilfælde, hvor der var bevilget hjælp til f.eks. brystproteser og parykker.
 Ankestyrelsen ændrede således nævnets afgørelse.
