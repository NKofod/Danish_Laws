Inspektion af Skole- Behandlingshjemmet Undløse den 25. september 2008 - Opfølgning Indholdsfortegnelse Den 17. august 2009 afgav jeg endelig rapport om min inspektion den 25. september 2008 af Skole- Behandlingshjemmet Undløse.
I rapporten bad jeg om oplysninger mv. om nærmere angivne forhold.
Jeg har herefter modtaget en udtalelse af 16. november 2009 med bilag fra Holbæk Kommune.
Udtalelsen indeholder både skole- og behandlingshjemmets og kommunens svar.
 Jeg skal herefter meddele følgende:
Ad pkt. 3.1.3. Værelser (Duerne) Jeg henviste til at værelserne er meget små og med skråvægge (ca. 9 m2) og pegede på muligheden for at udnytte et større lokale (på ca. 80 m2) som ligger i tilslutning til værelserne.
 Jeg bad Holbæk Kommune om at oplyse om kommunen havde overvejet eller var indstillet på at overveje at løse problemet med de trange forhold på værelserne på den nævnte måde eller på en anden måde.
 Skole- og behandlingshjemmet har oplyst at hjemmet vil overveje at udvide værelsernes størrelse, og at problemstillingen vil blive taget op ved den næste bygningsgennemgang.
 Jeg beder hjemmet og Holbæk Kommune om at oplyse mig om resultatet af overvejelserne.
Ad pkt. 3.2.3. Værelser (Radiserne) Jeg henviste til at flere af de besigtigede værelser fremstod hærgede i større eller mindre grad, og jeg bad kommunen om at oplyse om værelserne ville blive sat i stand.
 Holbæk Kommune har oplyst at værelserne bliver sat i stand så hurtigt som det er muligt.
Jeg forstår kommunens besvarelse sådan at værelserne nu er blevet sat i stand.
Det har jeg noteret mig.
Jeg går ud fra at der løbende sker en vurdering af om et værelse skal sættes i stand.
Ad pkt. 3.6.1. Taget Jeg konstaterede at taget på hovedbygningen og på den fløj hvor Asgård ligger, var meget medtaget, og jeg bad kommunen om at oplyse hvad der skete i anledning af en ansøgning fra skole- og behandlingshjemmet om udskiftning af taget på de to bygninger.
 Holbæk Kommune har oplyst at kommunen har taget kontakt til Jura og Ejendom i kommunen der står for den videre proces.
 Jeg beder om at modtage oplysning om hvad der videre er sket med hensyn til udskiftning af tage.
Ad pkt. 3.6.2. Systue, vaskeri Der havde umiddelbart forud for inspektionen været brand i systuen, og jeg bad Holbæk Kommune om at oplyse om brandskaderne var udbedret samt om lokalerne var taget i brug igen.
 Holbæk Kommune har oplyst at lokalerne er taget i brug igen efter at brandskaderne er udbedret.
 Jeg har noteret mig det oplyste.
Ad pkt. 4.2. Visitering og Ad pkt. 4.3. Handleplaner/Behandlingsplaner Jeg bad Holbæk Kommune om at oplyse om der havde været udarbejdet undersøgelser og handleplaner inden for de gældende frister.
I den forbindelse anmodede jeg hjemmet om at oplyse om mulige problemer med sagsbehandlingstider i kommunen.
Jeg bad også Holbæk Kommune om oplysninger om undersøgelser og handleplaner i tre nærmere angivne tilfælde.
 Holbæk Kommune har oplyst om to konkrete undersøgelser.
 Jeg finder ikke at have fuldt tilstrækkelig anledning til at iværksætte en nærmere undersøgelse af det der er oplyst om disse to undersøgelser.
 Holbæk Kommune har videre anført følgende:
 Efter gennemgang af samtlige børn som Holbæk kommunes Familiecenter har visiteret til Undløse Skole- Behandlingshjem enten efter SEL § 52, stk. 3, nr. 1 eller nr. 8 må det desværre konstateres at der ikke i nogen tilfælde er udarbejdet en handleplan i henhold til § 140 og som konstateret er der kun udarbejdet § 50 i et enkelt tilfælde.
 Familiecentret har siden kommunesammenlægningen været igennem flere omstruktureringer, som har medført væsentlige forsinkelser i sagsbehandlingen.
Der er ultimo oktober sat fokus på problematikken vedr. § 50 og den oparbejdede pukkel vil være gennemarbejdet og senest 15. januar 2010 vil udarbejdelsen af handleplaner blive iværksat. Det er meget beklageligt at der ikke i et eneste tilfælde har været udarbejdet handleplan som foreskrevet, og at undersøgelse kun har været foretaget i et tilfælde.
 Jeg har noteret mig at undersøgelser efter servicelovens § 50, i fornødent omfang, ville foreligge omkring årsskiftet 2009/2010, og at udarbejdelsen af handleplaner ville blive iværksat senest den 15. januar 2010.
Jeg går ud fra at der nu foreligger undersøgelser og handleplaner som foreskrevet, og at Holbæk Kommune i fremtiden vil være meget opmærksomme på løbende at udarbejde handleplaner og foretage undersøgelser som foreskrevet.
For en god ordens skyld beder jeg Holbæk Kommune om at bekræfte dette.
 Ad pkt. 4.5. Medicin, læge mv.
Jeg bad Holbæk Kommune om at oplyse om kommunen havde givet skole- og behandlingshjemmet en tilbagemelding på spørgsmålet om regler for håndtering af medicin.
Hvis der fandtes retningslinjer for det, anmodede jeg om at modtage disse.
 Holbæk Kommune har oplyst at der ikke findes sådanne retningslinjer, og at det er den enkelte institutions opgave at udarbejde sådanne retningslinjer.
Jeg har noteret mig det oplyste, og jeg går ud fra at der således foreligger sådanne retningslinjer for skole- og behandlingshjemmet.
For en ordens skyld beder jeg Holbæk Kommune om at bekræfte dette.
 Jeg anmodede skole- og behandlingshjemmet om at underrette mig om hvorvidt hjemmet havde indført en sådan form for kontrol med restmedicin at det sikres at der ikke sker (kan ske) misbrug og omsætning af medicinen.
 Skole- og behandlingshjemmet har oplyst at medicin afleveres på det lokale apotek, og at der af apoteket udleveres en kvittering for den medicin der afleveres.
 Jeg har noteret mig det oplyste.
Ad pkt. 4.6. Undervisning Jeg bad om nærmere oplysning om hvad trin for trin-arbejde bestod i, og jeg bad også om oplysning om hvad skolepædagogens arbejde bestod i.
 Skole- og behandlingshjemmet har svaret:
Trin for trin: Et undervisningsmateriale, der benyttes til at udvikle børns sociale og følelsesmæssige kompetencer.
Det findes på forskellige klassetrin.
Skolepædagogens arbejde: Arbejdet består i at deltage i og understøtte lærerens undervisning primært i forhold til de yngste elever.
Disse elever har ofte brug for individuel vejledning/støtte for at kunne bevare opmærksomheden på en af læreren anvist aktivitet.
Skolepædagogen deltager i lærerens fælles planlægning og skolepædagogens funktioner aftales nærmere her (afhængig af hvilket barn/gruppe, der på det givne tidspunkt har brug for ekstra voksen støtte). Jeg har noteret mig det oplyste.
 Jeg bad skole- og behandlingshjemmet om at oplyse hvorvidt det var korrekt at de individuelle undervisningsplaner udarbejdes i tilknytning til behandlingsplanen for det enkelte barn.
 Skole- og behandlingshjemmet har oplyst:
De individuelle undervisningsplaner (kaldet elevplaner) udarbejdes af barnets lærer i henhold til undervisningsplaner for Folkeskolen, Fælles mål.
Der foreligger et nærmere præciseret lokalt koncept med krav til indhold.
Elevplanen tager højde for barnets behandlingsmæssige behov og særlige problematikker, da barnets psykiske og sociale kompetencer har indflydelse på, hvad barnet magter i skolen.
Elevplanen drøftes sammen med behandlingsplanen på et behandlingsmøde for at sikre overensstemmelse mellem såvel forståelsen af barnets problematik som de behandlingsmæssige/pædagogiske tiltag. Jeg har noteret mig det oplyste.
 Jeg bad Holbæk Kommune om at oplyse nærmere om kommunens tilsyn med undervisningen på skole- og behandlingshjemmet.
 Holbæk Kommune har oplyst at Undløse Skolehjem ved en fejl ikke er indgået i en liste over tilbud med integreret undervisning.
 Tilsyn ville blive foretaget første gang den 30. november 2009. Herefter vil hjemmet indgå i de løbende tilsyn med undervisningen.
 Jeg forstår Holbæk Kommunes oplysning sådan at kommunen ikke forud for den 30. november 2009, det vil sige efter min inspektion, har foretaget tilsyn, og at dette skyldes at skolen ikke har været opført på en liste.
Dette er uforståeligt for mig, og jeg må på det foreliggende grundlag finde det meget beklageligt at tilsyn ikke har fundet sted.
Jeg har noteret mig at der i fremtiden løbende foretages tilsyn.
 Jeg beder kommunen om at oplyse mig om de tilsyn som har fundet sted efter den 30. november 2009.
Ad pkt. 4.9. Økonomiske forhold Jeg bad Holbæk Kommune om at oplyse hvor ofte kommunen aflægger revisionsbesøg, herunder oplysning om hvornår det sidste besøg havde været foretaget.
Og jeg anmodede om at modtage en kopi af rapport om det seneste revisionsbesøg.
Holbæk Kommune har oplyst at der har været et revisionsbesøg, og dette fandt sted den 10. november 2008  det vil sige efter at min inspektion havde fundet sted.
Holbæk Kommune har vedlagt et udklip af besøgsnotatet af 10. november 2008.
Det er her oplyst at der for skole- og behandlingshjemmet ved den lejlighed kun blev foretaget en gennemgang af en forskudskasse.
 Notatet indeholder også en Konklusion hvor der for et antal institutioner er konstateret en lang række  også alvorlige  fejl og mangler med økonomiforvaltningen.
 Jeg må efter det oplyste lægge til grund 
at
 der forud for min inspektion ikke har været foretaget revisionsbesøg af skole- og behandlingshjemmet, 
at 
det revisionsbesøg der fandt sted den 10. november 2008 begrænsede sig til forskudskassen (ved denne revision blev der fundet fejl og mangler), og 
at
 der blev fundet et stort antal  også alvorlige  fejl og mangler ved revisionsbesøg af andre institutioner.
 Jeg går ud fra at Holbæk Kommune i betydelig grad har strammet op på revisionen af institutionernes økonomi, herunder skole- og behandlingshjemmets.
 Jeg beder Holbæk Kommune om at udtale sig om på hvilken måde revisionen nu administreres.
Ad pkt. 4.14. Seksuel adfærd Jeg bad om at modtage oplysning om hvem der i hjemmet tager stilling til om et forhold skal politianmeldes.
Og jeg bad om oplysning om hvor meget der skal til for at et forhold anmeldes til politiet.
Skole- og behandlingshjemmet har oplyst at der altid sker anmeldelse hvis overgrebet foretages af en elev, som er over 15 år. Spørgsmålet drøftes altid med forstanderen som har det endelige ansvar.
Eventuelt inddrages den tilsynsførende i kommunen.
 Jeg går ud fra at den nævnte aldersgrænse nu er 14 år.
 Hjemmet har ikke redegjort nærmere for hvor meget der skal til for at der sker anmeldelse.
 Ved at benytte begrebet overgreb går jeg imidlertid ud fra at der sigtes til forholdsvis alvorlige hændelser.
 Jeg anbefaler skole- og behandlingshjemmet skriftligt at formulere en egentlig politik på området hvoraf det fremgår 
at
 det er et ledelsesansvar at tage stilling til om anmeldelse til politiet skal foretages, 
at 
den forurettede har mulighed for selv at foretage anmeldelse (hvis ledelsen ikke finder grundlag for det), og 
at 
den forurettede har mulighed for at frabede sig at der sker anmeldelse.
 Jeg beder skole- og behandlingshjemmet og Holbæk Kommune om at underrette mig om hvad min anbefaling giver anledning til.
 Jeg bad skole- og behandlingshjemmet om at oplyse om den såkaldte børneattest anvendes i forbindelse med nyansættelser.
Skole- og behandlingshjemmet har oplyst at Holbæk Kommune har en overordnet procedure med hensyn til at indhente børneattest.
Der indhentes altid børneattest ved nyansættelser.
 Jeg har noteret mig det oplyste.
 Jeg bad skole- og behandlingshjemmet om at oplyse om og i bekræftende fald da i hvilket omfang nye børn/unge og deres forældre skal acceptere den videoovervågning der finder sted på værelsesgangene.
 Skole- og behandlingshjemmet har oplyst at der forud for indskrivningen ved kontaktbesøget informeres om videoovervågningen.
Jeg går ud fra at der sigtes til informationen både til barnet/den unge og den/de pågældendes forældre.
Med den bemærkning har jeg noteret mig det oplyste.
 Ad pkt. 4.15. Vold mv.
 Jeg bad skole- og behandlingshjemmet om oplysning om hvem der vurderer om en voldsramt medarbejder har behov for psykologsamtaler.
 Skole- og behandlingshjemmet har oplyst at det er den pågældende medarbejders nærmeste leder der vurderer om der er behov for psykologsamtaler.
 Skole- og behandlingshjemmet har i øvrigt henvist til Handleplan for Pædagogisk Personale i forbindelse med grænseoverskridende handlinger fra elever.
 Jeg har noteret mig det oplyste.
Ad pkt. 5.3. Lukkede døre og frisk luft Jeg bad skole- og behandlingshjemmet om at oplyse i hvilket omfang dørene til afdelingen låses i løbet af dagtimerne.
Skole- og behandlingshjemmet har oplyst at afdeling Duerne har låste døre i skoletiden da man ønsker at adskille skole og hjem i skoletiden.
Eleverne kan komme ind på afdelingen ved at kontakte en voksen.
De to andre afdelinger er ikke aflåste.
 Jeg har noteret mig det oplyste idet jeg bemærker at jeg med mit spørgsmål ikke sigtede til om børnene er låst 
ude
 fra afdelingen.
 Ad pkt. 5.5. Anvendelse af skemaer mv.
 Jeg bad skole- og behandlingshjemmet om at overveje om det ville være hensigtsmæssigt at have en rubrik i skemaet hvor det kan angives hvordan ledelsen har fulgt op i forhold til medarbejderen og i forhold til eventuelle børn/unge ved magtanvendelse (hvis den har været særlig voldsom).
Skole- og behandlingshjemmet og Holbæk Kommune har ikke orienteret mig om resultatet af overvejelserne.
Dette beder jeg om at blive underrettet om.
Jeg bad skole- og behandlingshjemmet om at oplyse hvordan hjemmet kontrollerer at alle indberetninger bliver sendt videre til opholdskommunen straks efter at de er blevet udfyldt, og til tilsynsmyndigheden ved hver måneds udgang, jf. § 26, stk. 4, i bekendtgørelsen om magtanvendelse over for børn og unge der er anbragt uden for hjemmet.
Jeg bad endvidere hjemmet om at oplyse om magtanvendelser blev indberettet løbende eller én gang om måneden.
 Skole- og behandlingshjemmet har svaret:
Vi vil sikre ved notat i dagbogen, at kommunen får indberetningen tilsendt.
Magtanvendelser indberettes 1 gang om måneden. Umiddelbart forstår jeg skole- og behandlingshjemmets besvarelse (vil sikre) således at der ikke hidtil er forholdt i overensstemmelse med magtanvendelsesbekendtgørelsens regler om indberetning (straks) til opholdskommunen og (ved månedens udgang) til tilsynskommunen, jf. § 26, stk. 5, i magtanvendelsesbekendtgørelsen.
 Før jeg tager nærmere stilling til spørgsmålet, beder jeg skole- og behandlingshjemmet om at redegøre præcist for hvordan indberetningsforpligtelserne i magtanvendelsesbekendtgørelsen hidtil har været administreret.
 Jeg beder om at skole- og behandlingshjemmet også præcist redegør for hvorledes indberetningsforpligtelserne nu bliver administreret.
Jeg beder endelig Holbæk Kommune om en udtalelse på baggrund af det som skole- og behandlingshjemmet anfører.
Jeg henviser i øvrigt til det der er anført nedenfor, på side 13.
Det blev under inspektionen oplyst at alle nye medarbejdere, som en del af introduktionsforløbet, får gennemgået magtanvendelsescirkulæret og proceduren ved eventuel magtanvendelse.
Holbæk Kommune har oplyst at kommunen  i forbindelse med kommunens tilsynsbesøg den 28. april 2009  havde konstateret at der manglede en skriftlig procedure for et forløb med magtanvendelse.
Kommunen anbefalede at en sådan procedure blev udarbejdet.
 Jeg anførte at jeg var enig i at der burde udarbejdes en skriftlig procedure for et forløb med magtanvendelse, og jeg bad om underretning fra hjemmet når proceduren er udarbejdet.
 Skole- og behandlingshjemmet har anført:
Procedurerne vedr. magtanvendelse fremgår af den til medarbejderen udleverede bekendtgørelse. Jeg er (helt) uforstående over for skole- og behandlingshjemmets besvarelse som kommunen heller ikke har taget stilling til.
Jeg beder Holbæk Kommune om en udtalelse.
Ad pkt. 5.6. Lidt om sagerne Jeg anførte følgende i rapporten:
I et tilfælde (en episode den 12. august 2008) er det oplyst at barnet var ved at spise.
Der blev diskuteret, og barnet svarede meget flabet tilbage.
Medarbejderen tog barnet i armen, førte det ud af køkkenet og skubbede det ned på dets værelse.
Barnet begyndte derefter at true medarbejderen, og medarbejderen skubbede det ned på sengen.
Barnet fortsatte med at true medarbejderen, og medarbejderen hev barnet ned på gulvet og holdt det fast.
Barnet prøvede derefter at ramme medarbejderen med sit hoved, så medarbejderen lagde sin hånd hårdt på øret af barnet.
Derved ramte medarbejderen barnets nye ørering, og det gjorde voldsomt ondt på barnet.
Herefter stoppede konflikten.
Det er oplyst at barnet var meget vred/frustreret under magtanvendelsen.
Det er også oplyst at medarbejderen og barnet fik talt om det, og at barnet derefter var ok.
 Umiddelbart mener jeg at der kan stilles spørgsmålstegn ved om barnet i den konkrete situation hvor det svarede meget flabet igen, kan siges at have udvist en sådan adfærd at fortsat ophold i fællesskabet er uforsvarligt, eller () barnet eller den unge derved forhindres i at skade sig selv eller andre, sådan som betingelserne for magtanvendelse er i henhold til bekendtgørelsens § 2, stk. 1. Da lederens underskrift endvidere mangler på dette indberetningsskema, beder jeg om skole- og behandlingshjemmets bemærkninger til dette.
En anden af de udlånte sager (episoden fra den 14. august 2008 kl. 11.45) er heller ikke underskrevet af ledelsen.
Jeg går ud fra at der er tale om en forglemmelse, men beder for god ordens skyld om hjemmets bemærkninger til dette. Forstanderen har beklaget de manglende underskrifter.
Der er tale om en forglemmelse.
Episoden () er drøftet med den pågældende medarbejder, og det er påpeget at baggrunden for magtanvendelsen ikke var i orden.
Jeg har noteret mig det oplyste.
Jeg går ud fra at barnet er blevet orienteret om at baggrunden for magtanvendelsen ikke er i orden, og at der på magtanvendelsessagen i hjemmet og i kommunen er gjort notat om at baggrunden for magtanvendelsen ikke var i orden.
For en god ordens skyld beder jeg Holbæk Kommune om at bekræfte dette.
 Jeg anførte følgende i rapporten:
Det fremgår af Holbæk Kommunes sammenfatning fra et tilsynsbesøg på hjemmet den 3. september 2007 at hjemmet har en procedure hvor magtanvendelser inden for 3 dage gives videre til forstanderen der vurderer om der er tale om en lovlig magtanvendelse, eller ej.
Hvis den vurderes som ikke-lovlig, skal indberetningen sendes til tilsynsmyndigheden inden for 3 dage.
Jeg forstår det sådan at Holbæk Kommune har godkendt denne procedure.
Jeg beder Holbæk Kommune om en udtalelse om kommunens godkendelse af denne procedure henset til reglerne i § 26, stk. 1 og stk. 4, i magtanvendelsesbekendtgørelsen. Holbæk Kommune har anført følgende:
 Proceduren er ændret, således at alle indberetninger på magtanvendelse skal fremsendes til Holbæk Kommune senest 1 uge efter magtanvendelsen er sket.
 Her vurderes så om magtanvendelsen var lovlig eller ej, og der fremsendes til institutionen i hvert enkelt tilfælde en svarskrivelse som indeholder tilsynsenhedens vurdering af lovligheden, samt en forventning om at institutionerne efterfølgende har en løbende overvejelse om at reducere magtanvendelse, i den pædagogiske praksis arbejder med mindst mulig indgreb, og endelig reflekterer over egne praksis.
 Umiddelbart forstår jeg ikke kommunens besvarelse der ikke forholder sig til reglen i § 26, stk. 1 og 4, i magtanvendelsesbekendtgørelsen.
 Jeg beder Holbæk Kommune om en udtalelse herom og henviser til det der er anført ovenfor på side 10.
 Jeg bad Holbæk Kommune om at oplyse hvordan et referat om et tilsynsbesøg på hjemmet i september 2007 skulle forstås med hensyn til tilbagemelding fra kommunen til institutionerne.
 Holbæk Kommune har anført:
Referater og tilsynsrapporter fremsendes til institutionerne til kommentar. Jeg har noteret mig det oplyste.
Ad pkt. 6. Personaleforhold Jeg anmodede om oplysning om hvor stor en andel af det pædagogiske personale og lærerne der er faglærte henholdsvis ufaglærte.
 Skole- og behandlingshjemmet har oplyst at hele det pædagogiske personale er faglærte pædagoger, og at alle lærerne er læreruddannede.
 Jeg har noteret mig det oplyste.
 Jeg bad om nærmere oplysninger om vikarkorpset.
Skole- og behandlingshjemmet har oplyst at afdelingslederne vurderer hvilke personer der indgår i vikarkorpset.
Det er ofte studerende/pædagogmedhjælpere eller tidligere praktikanter.
 Jeg har noteret mig det oplyste.
Ad pkt. 7.2. Holbæk Kommunes tilsyn Jeg anmodede Holbæk Kommune om at oplyse hvordan det sikres at børn, unge og pårørende får den endelige rapport at se når den foreligger.
 Holbæk Kommune har oplyst at rapporten sendes til institutionen som har pligt til at orientere de involverede parter.
Jeg har ikke været i tvivl om at rapporten sendes til institutionen.
Jeg går ud fra at kommunen eksplicit har gjort skole- og behandlingshjemmet bekendt med forpligtelsen til at gøre børnene, de unge og de pårørende bekendt med den endelige rapport.
Med denne bemærkning har jeg noteret mig det oplyste idet jeg dog for en ordens skyld beder kommunen om at bekræfte at min forståelse af det som jeg har anført, er korrekt.
 Jeg bad kommunen om nærmere oplysning om tilsynsbesøg i 2008 på skole- og behandlingshjemmet.
 Kommunen har oplyst at det i 2008 på grund af skift af tilsynskonsulent og manglende ressourcer ikke har været muligt at gennemføre mere end et tilsynsbesøg i 2008 (den 15. maj 2008).
 Jeg beder Holbæk Kommune om at oplyse i hvilket omfang der har været gennemført tilsyn i 2009 og i tiden indtil nu i 2010 i forhold til skole- og behandlingshjemmet.
 Jeg bad Holbæk Kommune om at oplyse om der også gennemføres uanmeldte tilsynsbesøg.
 Kommunen har oplyst at der også sker uanmeldte tilsynsbesøg.
 Dette har jeg noteret mig.
 Jeg anmodede Holbæk Kommune om at udtale sig om hvordan den fornødne uafhængighed hos den tilsynsførende med skole- og behandlingshjemmet sikres, bl.a. sådan at tilsynsenheden ikke udfører andre opgave  f.eks. rådgivningsmæssige  i forhold til hjemmet.
Holbæk Kommune har oplyst at tilsynskonsulenten kun udfører rådgivning i forhold til magtanvendelsesområdet.
Kommune har videre anført:
Holbæk Kommune arbejder med BUM modellen, og Tilsynet er organiseret i en enhed der er placeret i Social- og Sundhedscentret, tidligere Socialcentret.
Social- og Sundhedscenteret er myndighed. Det står mig ikke helt klart hvad det oplyste dækker over, men jeg lægger efter det oplyste til grund at der i fornødent omfang er sikret uafhængighed for det personale der står for tilsynet.
 Jeg beder dog om at modtage oplysning om hvad betegnelsen BUM modellen dækker over.
 I rapporten anførte jeg følgende:
Som anført under pkt. 4.4, holder hjemmet en gang om året statusmøder med anbringelseskommunen og forældrene.
Til brug for mødet udarbejdes der en statusrapport for det fremadrettede behandlingsforløb med fokusområder for det enkelte barn/den unge.
Under inspektionen oplyste hjemmet at det kan være svært at få holdt de planlagte statusmøder fordi de bliver aflyst på grund af manglende personaleressourcer i kommunerne.
Jeg beder hjemmet om at oplyse om det fortsat er et problem at få anbringelseskommunerne til at holde de aftalte statusmøder.
I givet fald beder jeg hjemmet om nærmere at beskrive problemet: Om det f.eks. drejer sig om enkelte kommuner, eller der er tale om et generelt problem.
Når jeg har modtaget oplysninger fra hjemmet, vil jeg tage stilling til hvad svaret giver mig anledning til. Skole- og behandlingshjemmet har anført følgende:
 Det er fortsat et problem at komme i kontakt med sagsbehandlerne i Holbæk Kommune såvel i forhold til indkaldelse til statusmøder, som er i forhold til en drøftelse af de børn, vi er bekymrede for.
Vedrørende spørgsmål om det er et generelt problem at få anbringende kommuner til at holde de aftalte statusmøder, skal det oplyses at det formentlig grundet store personaleudskiftninger er vanskeligt at komme i kontakt med Slagelse Kommunes sagsbehandlere og dermed at få aftalt statusmøder. Holbæk Kommune har ikke forholdt sig til det anførte om problemer med at komme i kontakt med sagsbehandlerne i Holbæk Kommune.
 Jeg anmoder kommunen om en udtalelse herom.
Jeg beder oplyst om der fortsat er problemer med at komme i kontakt med sagsbehandlerne i Slagelse Kommune.
Hvis det er tilfældet, vil jeg overveje at rette henvendelse til Slagelse Kommune.
Som det fremgår af det der er anført ovenfor, er inspektionssagen ikke afsluttet.
Selve inspektionen, inspektionsrapporten og skole- og behandlingshjemmets besvarelse har imidlertid afdækket så alvorlige fejl og mangler ved driften af skole- og behandlingshjemmet at jeg har fundet allerede nu at måtte orientere kommunalbestyrelsen i Holbæk Kommune om inspektionsrapporten af 17. august 2009 og om denne opfølgningsrapport.
Også efterfølgende opfølgningsrapporter vil kommunalbestyrelsen blive orienteret om.
 Orienteringen sker også med henblik på at kommunalbestyrelsen får mulighed for at tage stilling til om der i forhold til det øvrige institutionsområde i kommunen måtte være anledning til at foretage noget.
Opfølgning Jeg har i de enkelte afsnit ovenfor bedt Skole- Behandlingshjemmet Undløse og Holbæk Kommune om oplysninger mv. om forskellige forhold.
Jeg beder om at skole- og behandlingshjemmet sender institutionens oplysninger mv. gennem Holbæk Kommune med henblik på at kommunen får lejlighed til at kommentere det som hjemmet anfører.
Jeg beder om at Holbæk Kommune i alle tilfælde forholder sig til det som skole- og behandlingshjemmet anfører.
Underretning Denne rapport sendes til Skole- Behandlingshjemmet Undløse, Holbæk Kommune, kommunalbestyrelsen i Holbæk Kommune, Folketingets Retsudvalg samt til børnene og de unge på skole- og behandlingshjemmet og deres forældre.
