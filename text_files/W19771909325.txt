Tiltrådt, at et amtsankenævn havde pålagt en kommune at yde en familie  

 med et stærkt handicappet barn hjælp til et samtaleanlæg.
Der var tale om en  

 foreløbig lejeordning med henblik på at få belyst, om en væsentlig del af  

 forældrenes behov for aflastning kunne dækkes ved, at familien fik rådighed  

 over et sådant anlæg.
En kommune indankede en afgørelse truffet af et amtsankenævn, hvorefter  

 der til brug for et 10-årigt barn i medfør af bistandslovens § 48 burde lejes  

 eller leases et samtaleanlæg i en prøveperiode, efter hvilken der burde  

 foretages en nøje vurdering af, om anlægget i tilstrækkelig grad kunne  

 udnyttes af familien.
Nævnet havde herved forudsat, at det ikke var muligt at  

 ombygge et tidligere bevilget walkie-talkie-anlæg.
 Det fremgik af sagen, at barnet led af en sygdom, der bevirkede, at hun  

 kun kunne bevæge de øverste halsled og hagepartiet.
 Barnet skulle hyppigt skifte stilling på grund af smerter og sår på  

 kroppen og havde iøvrigt med korte mellemrum brug for hjælp fra sine forældre  

 både dag og nat.
Der var påbegyndt en ny behandling, der havde helet en del af de sår,  

 barnet havde på kroppen.
Barnet var som et forsøg begyndt at gå i den  

 nærliggende kommuneskole efter sommerferien 1977 og havde som følge heraf  

 fået skolekammerater i nærheden.
Hun havde en elektrisk kørestol og var i  

 stand til at færdes i det omkringliggende kvarter og besøge sine venner.
Faderen havde anført, at det var nødvendigt, at familien til stadighed  

 kunne tilkaldes, og for at få mulighed for ikke konstant at skulle være i  

 kaldeafstand af barnet, havde familien haft et walkie-talkie-anlæg.
Man havde  

 imidlertid måtte opgive at bruge dette, da der kom andre ind på kanalen, som  

 konstant måtte være åben på grund af barnets manglende muligheder for at  

 betjene anlægget.
Det sociale udvalg havde bevilget en personsøger, hvorved barnet ville  

 kunne tilkalde sine forældre.
Der kunne ikke samtales over dette anlæg, og  

 faderen gjorde gældende, at det var af stor betydning, at man ville kunne  

 samtale på anlægget og berolige barnet, ligesom hun ville kunne fortælle sin  

 familie, hvor hun befandt sig i tilfælde af, at forældrenes tilstedeværelse  

 var nødvendig.
Det var oplyst, at det ønskede samtaleanlæg kostede ca. 21.000 kr.
Der var  

 dog mulighed for enten at lease eller leje anlægget, og et eventuelt senere  

 køb kunne finde sted efter en nærmere opgjort procentsats.
Lejemålet kunne  

 opsiges med 3 måneders varsel.
 Amtsankenævnet havde begrundet sin afgørelse med, at personsøgeranlægget  

 ikke i tilstrækkeligt omfang tilgodeså familiens behov for aflastning.
 Ankestyrelsen henviste i sin afgørelse til bistandslovens § 48, stk. 1,  

 samt til socialministeriets cirkulære af 3. november 1975 om kontanthjælp  

 punkt 54, hvorefter der bl.a. kan ydes hjælp til aflastning af forældre på  

 grund af pasning af et handicappet barn.
 Under hensyn til omfanget af barnets behov for hjælp, der medførte, at hun  

 konstant måtte overvåges, fandt ankestyrelsen, at der var rimeligt grundlag  

 for gennem en prøveordning at få belyst, om en væsentlig del af behovet for  

 aflastning ville kunne dækkes ved, at familien havde rådighed over et  

 samtaleanlæg af den i sagen omhandlede art.
 Ankestyrelsen tiltrådte derfor amtsankenævnets afgørelse.
