Efter § 84, stk. 1, i lov om arbejdsformidling og  

 arbejdsløshedsforsikring m.v. skal arbejdsgiveren ved afskedigelse,  

 hjemsendelse o. lign. betale dagpenge for højst een ledighedsdag.
I § 84,  

 stk. 6, bestemmes, at uoverensstemmelser om dagpengegodtgørelsen afgøres ved  

 fagretlig behandling eller ved civilt søgsmål.
 En større arbejdsgiverforening havde i en række tilfælde nægtet at  

 medvirke ved fagretlig behandling af sådanne uoverensstemmelser og blev i den  

 anledning indklaget for Arbejdsretten.
 Arbejdsretten udtalte, at sager, hvis afgørelse i første række beror  

 på fortolkningen af ufravigelige lovbestemmelser, hører under de almindelige  

 domstole, med mindre parterne er enige om at lade sagen afgøre på anden måde.  

 Undtagelse herfra må kræve en klar lovhjemmel, der ikke fandtes at kunne  

 udledes af ordlyden af lovens § 84, stk. 6, eller dennes forarbejder.  

 Herefter frifandtes arbejdsgiverforeningen.
 Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Entreprenørforeningen for Arbejdsretten i anledning af, at  

 Entreprenørforeningen har nægtet at medvirke ved fagretlig behandling af krav  

 om udbetaling af dagpengegodtgørelse i henhold til § 84 i lov om  

 arbejdsformidling og arbejdsløshedsforsikring m.v.
 Klagerne har påstået Entreprenørforeningen tilpligtet for brud på Norm for  

 regler for behandling af faglig strid at betale en bod fastsat efter rettens  

 skøn til Specialarbejderforbundet i Danmark.
 Indklagede har påstået frifindelse.
Efter § 84, stk. 1, skal arbejdsgiveren ved afskedigelse, hjemsendelse,  

 ophør af opgave- og tidsbestemt akkord og lignende betale en  

 dagpengegodtgørelse svarende til dagpenge for højst en ledighedsdag.
I § 84,  

 stk. 6, bestemmes: »Uoverensstemmelser om dagpengegodtgørelsen afgøres  

 ved fagretlig behandling, jf. § 22 i lov nr. 317 af 13. juni 1973 om  

 arbejdsretten, eller ved civilt søgsmål.« § 84 er indsat i loven ved lov  

 nr. 840 af 21. december 1988. § 84, stk. 6, er ikke omtalt i bemærkningerne  

 til lovforslaget.
Under behandlingen af lovforslaget besvarede  

 arbejdsministeren følgende spørgsmål fra Folketingets Arbejdsmarkedsudvalg:
 »I relation til § 84, stk. 6, ønskes oplyst: I hvilke tilfælde skal  

 uoverensstemmelser afgøres ved henholdsvis fagretlig behandling og civil  

 søgsmål?».
 Svaret er sålydende:
 »I arbejdsretlige spørgsmål supplerer det fagretlige system og de  

 almindelige domstole hinanden, således at det fagretlige system med faglig  

 voldgift og Arbejdsretten som endelige instanser finder anvendelse i sager  

 vedrørende fortolkning eller håndhævelse af kollektive overenskomster, medens  

 de almindelige domstole tager sig af problemer vedrørende rettigheder i  

 henhold til lov eller individuelle aftaler.
 Lovforslagets § 84 fastlægger en pligt for arbejdsgiveren til at betale en  

 medarbejder et pengebeløb ved visse tilfælde af ophør af arbejdsforholdet.  

 Uoverensstemmelse om et sådant lovfæstet mellemværende hører efter de  

 almindelige skillelinier under de almindelige domstole, men i mange tilfælde  

 vil en sådan uoverensstemmelse naturligt høre sammen med problemer, som er af  

 overenskomstmæssig karakter f.eks. vedrørende berettigelsen af afskedigelsen  

 eller hjemsendelsen og derfor bedst egnet for fagretlig behandling.
 Forslaget er derfor udformet således, at det er retligt bindende at  

 foretage fagretlig behandling, når de berørte parter er enige herom.
 I den forbindelse kan henvises til loven om Arbejdsretten § 9. I denne  

 bestemmelse er det først opregnet, hvilke sager af overenskomstmæssig  

 karakter der kan indbringes for Arbejdsretten, men i stk. 4 tilføjes det:
»Ud over de i stk. 1 nævnte sager kan sager vedrørende  

 uoverensstemmelse mellem arbejdsgivere og lønmodtagere indbringes for  

 Arbejdsretten, når retten billiger det, og der mellem en arbejdsgiver- og  

 lønmodtagerorganisation eller mellem en enkeltvirksomhed og en  

 lønmodtagerorganisation derom er truffet aftale.« Henvisningen i den foreslåede bestemmelse til § 22 i arbejdsretsloven  

 tjener til at sikre, at der er et regelsæt til rådighed også i de  

 situationer, hvor parterne ikke har vedtaget betryggende regler til afgørelse  

 af uenigheden.
Muligheden for civilt søgsmål sikrer navnlig, at også den uorganiserede  

 lønmodtager har adgang til at hævde sin ret ved en domstol.' Den 29. maj 1990 skrev Landsorganisationen i Danmark således til Dansk  

 Arbejdsgiverforening:
 »Landsorganisationen er gennem en række konkrete sager vedrørende  

 uoverensstemmelser om arbejdsgiverbetaling ved 1. ledighedsdag indenfor  

 entreprenør- og bygge- og anlægsområdet blevet bekendt med, at  

 Entreprenørforeningen generelt afviser at lade konkrete uoverensstemmelser  

 blive fagretlig behandlet, men henviser til civilretlig behandling.
 I lyset af at Dansk Arbejdsgiverforening og LO gennem nedsættelse af en  

 fælles arbejdsgruppe om arbejdsgiverbetaling ved 1. ledighedsdag, der i de  

 konkrete sager skal udarbejde vejledende retningslinier, har været enige om,  

 at konkrete uoverensstemmelser vedrørende arbejdsgiverbetaling ved 1.  

 ledighedsdag bør finde deres afklaring som hovedregel ved fagretlig  

 behandling (og i sidste ende faglig voldgift) må LO betragte den generelle  

 holdning hos Entreprenørforeningen for særdeles uholdbar.
 LO finder det meget betænkeligt, at det fagretlige system på denne måde  

 miskrediteres.
Landsorganisationen skal derfor anmode Dansk Arbejdsgiverforening om  

 snarest at rette henvendelse til Entreprenørforeningen omkring dette  

 spørgsmål og foranledige, at Entreprenørforeningen ændrer holdning til  

 fagretlig behandling af sager vedrørende arbejdsgiverbetaling ved 1.  

 ledighedsdag.« Dansk Arbejdsgiverforening svarede ved skrivelse af 29. juni 1990. I  

 skrivelsen anføres bl.a.:
»Herved bekræftes modtagelsen af Landsorganisationens brev af 29. maj  

 1990 vedrørende Entreprenørforeningens holdning til fagretlig behandling af  

 konkrete uoverensstemmelser om arbejdsgiverbetaling ved 1. ledighedsdag.
Der  

 henvises til LO's j.nr.
EH/EKR/LT.
 Det er fortsat Dansk Arbejdsgiverforenings opfattelse at  

 uoverensstemmelser vedrørende dagpengegodtgørelse for 1. ledighedsdag mest  

 hensigtsmæssigt kan behandles i det fagretlige system.
Når dette er sagt, bemærkes, at DA også har tilkendegivet, at  

 medlemsorganisationerne og medlemsvirksomhederne selvstændigt vurderer de  

 enkelte problemstillinger, hvilket kan indebære, at man beslutter sig for  

 egentlig domstolsbehandling frem for afgørelse ved det fagretlige system.  

 Denne valgmulighed hænger sammen med, at man blander lovgivning med  

 kollektive aftaler.
Det har og vil også i fremtiden give problemer, ikke  

 mindst når der opstår uoverensstemmelser.
Men som en konsekvens af vor  

 grundlæggende tro på aftalesystemets værdi også i fremtiden er vi som nævnt  

 af den opfattelse, at fagretlig behandling vil være det mest  

 hensigtsmæssige.« Fællesmøde blev afholdt den 28. august 1990 uden at enighed opnåedes.
Til støtte for påstanden har klagerne anført, at § 84, stk. 6, åbner  

 mulighed for, at sager om betaling af dagpengegodtgørelse behandles enten  

 fagretligt eller ved civilt søgsmål.
Såvel en naturlig sproglig forståelse,  

 som en formålsfortolkning må føre til, at uoverensstemmelser om betaling af  

 dagpengegodtgørelse behandles ad fagretlig vej, hvis kravet som her rejses  

 mod en part, som er omfattet af en kollektiv overenskomst.
Hvis man som  

 hævdet af indklagede ville kræve, at begge parter var enige om fagretlig  

 behandling, ville henvisning til denne behandlingsform være overflødig.
Det  

 foran citerede svar fra arbejdsministeren giver ikke klart udtryk for en  

 modsat holdning.
Stærke praktiske grunde taler endvidere for at følge klagernes opfattelse.  

 Langt de fleste enkeltsager vil ikke rejse lovfortolkningsproblemer af større  

 rækkevidde, men derimod angå spørgsmål, som klart er bedst egnet til  

 fagretlig behandling, f.eks. spørgsmålet om den måde, hvorpå hjemsendelsen er  

 sket.
Hertil kommer, at sagerne ofte vil angå relativt små beløb, hvor der er  

 særligt behov for den hurtige og billige afgørelsesmåde, som den fagretlige  

 behandling indebærer.
Dansk Arbejdsgiverforening er da også enig i, at det er  

 mest hensigtsmæssigt, at sagerne afgøres på denne måde.
Klagerne har endvidere henvist til, at det ikke er usædvanligt, at  

 lovgivningsmagten lader fortolkningen af ufravigelige lovbestemmelser ske  

 gennem det fagretlige system.
Dette er således sket ved ligelønsloven samt  

 ved Industriministeriets bekendtgørelse nr. 32 af 12. januar 1989 om  

 medarbejderes valg af bestyrelsesmedlemmer i aktieselskaber og  

 anpartsselskaber.
Efter bekendtgørelsen afgøres sager om tilsidesættelse af  

 den beskyttelse, der tilkommer medarbejdervalgte bestyrelsesmedlemmer, ad  

 fagretlig vej.
Indklagede har til støtte for frifindelsespåstanden anført, at en part i  

 en kollektiv overenskomst efter ordlyden af § 84, stk. 6, ikke uden  

 tilslutning fra den anden overenskomstpart har krav på, at uoverensstemmelser  

 om betaling af dagpengegodtgørelser behandles ad fagretlig vej.
At dette  

 heller ikke har været hensigten, fremgår af det foran citerede svar fra  

 arbejdsministeren, hvor det udtrykkeligt siges, at fagretlig behandling kun  

 er bindende, når de berørte parter er enige herom.
 Indklagede har endvidere henvist til Arbejdsrettens dom af 19. november  

 1987 i sag nr. 86.246 (Arbejdsretligt Tidsskrift 1987, s.99), hvoraf det  

 fremgår, at fortolkningen af ufravigelige lovbestemmelser i mangel af enighed  

 om det modsatte hører under de almindelige domstole.
 Arbejdsretten skal udtale:
Det følger af Højesterets dom af 20. marts 1987 (U1987.337) og  

 Arbejdsrettens dom i den foran nævnte sag nr. 86.246, at sager, hvis  

 afgørelse i første række beror på fortolkningen af ufravigelige  

 lovbestemmelser, hører under de almindelige domstole, med mindre parterne er  

 enige om at lade sagen afgøre på anden måde.
Undtagelse herfor må kræve en  

 klar lovhjemmel.
En sådan hjemmel kan ikke udledes af ordlyden af § 84, stk.  

 6, i loven om arbejdsformidling og arbejdsløshedsforsikring m.v., og det  

 foran citerede svar fra arbejdsministeren under behandlingen af lovforslaget  

 tyder på, at det har været hensigten, at fagretlig behandling kræver enighed  

 mellem parterne.
Uanset at væsentlige praktiske hensyn - som også erkendt af  

 Dansk Arbejdsgiverforening - taler for, at tvister om dagpengegodtgørelse  

 afgøres ad fagretlig vej, finder Arbejdsretten herefter ikke grundlag for at  

 fastslå, at Entreprenørforeningen har tilsidesat Norm for regler for  

 behandling af faglig strid ved at nægte at medvirke til fagretlig behandling  

 af de i sagen omhandlede krav.
 T h i k e n d e s f o r r e t :
 Indklagede, Dansk Arbejdsgiverforening for Entreprenørforeningen,  

 frifindes.
 I sagsomkostninger betaler klagerne, Landsorganisationen i Danmark, 2.000  

 kr. til Arbejdsretten.
