Ulykke - Julefrokost SAGEN:
En medarbejder gled i noget øl, der er spildt på gulvet, og fik et brud på  

 halebenet.
Det skete under firmaets julefrokost, der var arrangeret af  

 firmaets personaleforening.
Ledelsen for firmaet deltog i hele arrangementet.
 Julefrokosten begyndte kl. 14.00, og ulykken skete kl. 22.00.
 Selve frokosten blev afholdt i tidsrummet fra kl. 14.00 til kl. ca. 18.00,  

 hvorefter der frem til kl. 24.00 var mulighed for dans til orkester.
 Skaden blev anerkendt som en arbejdsskade.
 KOMMENTAR:
 I vurderingen af, om en skade, der sker under en firmafest, kan anerkendes  

 som en arbejdsskade, lægger Arbejdsskadestyrelsen især vægt på følgende:
- Hvem står som arrangør af festen - Hvem deltager i festen - Hvornår sker ulykken - Hvor sker ulykken - Hvad er festens formål.
 Udgangspunktet er, at skader sket under en firmafest, der er arrangeret af  

 firmaet/arbejdsgiveren, må være arbejdsgiverens risiko, så længe  

 arbejdsgiveren selv er til stede.
 Det er uden afgørende betydning, om deltagelsen er frivillig eller  

 obligatorisk, når festen er en del af det arrangerede sociale samvær på  

 arbejdspladsen.
 Det er uden betydning, om festen afholdes i eller uden for arbejdstiden.  

 Der er fx mange firmaer, der af hensyn til produktionen ikke kan holde fest i  

 arbejdstiden.
 Det er ligeledes uden betydning, om festen finder sted på arbejdspladsen  

 eller på en restaurant ude i byen.
 Når den arrangerede del af festen derimod er overstået, og deltagerne  

 derefter vælger at fortsætte, er det ikke længere arbejdsgiverens risiko,  

 hvis der sker skader.
 Yderligere oplysninger kan fås hos fagkonsulent Henrik Horster eller  

 kontorchef Mette Thiesen.
