Vedtaget af Folketinget ved 3. behandling den 1. juni 2021 Forslag til Lov om ændring af lov om restrukturering og afvikling af visse finansielle virksomheder og ligningsloven (Oprettelse af gældsrådsgivningsenhed i Finansiel Stabilitet som følge af aftale om erstatning m.v. til minkavlerne og følgeerhverv berørt af covid-19) § 1 I lov om restrukturering og afvikling af visse finansielle virksomheder, jf. lovbekendtgørelse nr. 24 af 4. januar 2019, som ændret ved § 2 i lov nr. 2110 af 22. december 2020, foretages følgende ændringer:
 1. Efter § 63 a indsættes før overskriften før § 64:
»§ 63 b.
Finansiel Stabilitet opretter en enhed, der foranlediger, at tidligere minkavlere, som er eller formodes at være insolvente efter at have modtaget erstatning og kompensation i medfør af lov om aflivning af og midlertidigt forbud mod hold af mink, kan modtage vederlagsfri gældsrådgivning.
 Stk. 2. Erhvervsministeren kan fastsætte nærmere regler om enheden oprettet i medfør af stk. 1, herunder om indholdet og omfanget af den rådgivning, som enheden kan foranledige, betingelserne for at modtage rådgivningen, hvilke rådgivere der kan anvendes, og hvilke udgifter hertil der dækkes, og om kontrol med ordningen og rapportering til erhvervsministeren.
§ 63 c.
Erhvervsministeren kan bestemme, at Finansiel Stabilitet på vegne af staten skal forestå salg af ejendomme og andre aktiver, som staten har overtaget fra tidligere minkavlere og andre virksomheder, der har modtaget erstatning eller kompensation i medfør af lov om aflivning af og midlertidigt forbud mod hold af mink.
Stk. 2. Erhvervsministeren kan fastsætte nærmere regler om Finansiel Stabilitets salg af ejendomme og andre aktiver efter stk. 1.« 2. I § 74, stk. 3, indsættes efter »jf. § 61, stk. 6,«: »og § 63 c,«.
§ 2 I ligningsloven, jf. lovbekendtgørelse nr. 806 af 8. august 2019, som ændret bl.a. ved § 5 i lov nr. 1420 af 17. december 2019, § 2 i lov nr. 1421 af 17. december 2019 og § 1 i lov nr. 533 af 27. marts 2021 og senest ved § 1 i lov nr. 788 af 4. maj 2021, foretages følgende ændring:
 1. I § 7 indsættes som nr. 36:
»36) Vederlagsfri gældsrådgivning omfattet af § 63 b i lov om restrukturering og afvikling af visse finansielle virksomheder.« § 3 Loven træder i kraft den 1. juli 2021.
§ 4 Loven gælder ikke for Færøerne og Grønland.
