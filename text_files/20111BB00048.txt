Fremsat den 13. marts 2012 af Merete Riisager (LA), Simon Emil Ammitzbøl (LA), Mette Bock (LA) og Anders Samuelsen (LA) Forslag til folketingsbeslutning om udskoling hos frie grundskoler Folketinget pålægger regeringen inden udgangen af 2012 at fremsætte lovforslag, der gør det muligt for de frie grundskoler at oprette udskolingsskoler med 7.-10. klassetrin.
Bemærkninger til forslaget På lærerseminarierne uddanner man lærere til både ind- og udskoling, folkeskoler overalt i landet splittes op i ind- og udskoling, og der findes mange især små skoler, der kun går op til 5.-6. klasse.
Alligevel er det med baggrund i friskolelovens § 2 ikke i dag muligt at oprette en friskole, der koncentrerer sig om elever fra 7.-10. klasse, sådan som det er muligt for folkeskoler.
Ved at forhindre den fri konkurrence mellem de private og de offentlige skolers mulighed for at tilbyde udskolingsforløb går man på kompromis med princippet om frit skolevalg.
Skolernes frihed er ellers ifølge både tradition og lovgivning defineret som frihed til i vidt omfang selv at afgøre forhold vedrørende pædagogik og økonomi og kriterier for læreransættelse og elevoptag.
Denne praksis bør fortsat være gældende, uanset om niveauet er indskoling eller udskoling.
Ambitionen om, at mindst 95 pct. af en ungdomsårgang i 2015 skal gennemføre en ungdomsuddannelse, bør imødekommes med initiativer, der styrker udskolingen hos både folke- og friskoler.
Undervisningen i de sidste år i folkeskolen skal kunne ses i sammenhæng med ungdomsuddannelserne, og familierne skal have mulighed for at vælge det skoletilbud, der passer bedst til barnet.
Derfor skal både folkeskolen og de frie grundskoler bidrage til, at flere fortsætter i og gennemfører en ungdomsuddannelse.
Fra 2001 til 2011 er antallet af folkeskoler i Danmark faldet med 297 skoler.
I samme periode er antallet af privat- og friskoler steget med 63, så der i dag er 526 frie grundskoler.
Det vidner om en stigende interesse for de frie skoler, hvorfor muligheden for udskoling bør ligestilles med gældende praksis på kommunalt plan.
Regeringen har som led i folkeskolereformen prioriteret folkeskolens udskolingsforløb, og i forlængelse deraf bør man være opmærksom på at forbedre rammevilkårene for de frie skolers virksomhed.
Hvor der er behov for det, bør det derfor på baggrund af forældreinitiativer være muligt at starte en udskolingsskole på samme vilkår, som man i dag kan starte en fri grundskole med 0.-7. klasse.
 Liberal Alliance finder det således rimeligt, at man gør det muligt for friskolerne at indrette sig på samme måde som folkeskolerne i forhold til muligheden for at tilbyde udskolingsforløb.
Skriftlig fremsættelse Merete Riisager (LA) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udskoling hos frie grundskoler.
(Beslutningsforslag nr.
B 48) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
