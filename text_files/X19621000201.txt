Foreningen til beskyttelse af videnskabeligt arbejde (nu Akademikernes  

 Centralorganisation) fandt, at de af foreningen fastsatte regler om  

 minimumhonorarer og -takster for forskellige typer videnskabeligt arbejde var  

 undtaget fra monopolloven, da der var tale om løn og arbejdsforhold.
Dette  

 synspunkt blev ikke imødekommet, da taksterne antagelig blev anvendt af en  

 betydelig større kreds end foreningens medlemmer og således nærmere kunne  

 sammenlignes med andre liberale erhvervs takstfastsættelser.
Foreningen til Beskyttelse af videnskabeligt Arbejde, hvis formål er  

 »at opnå rimelige lønninger og honorarer for udførelse af videnskabeligt  

 arbejde« og som er registreret under register nr. 1923, har anmodet om  

 at måtte blive slettet af monopoltilsynets register subsidiært om godkendelse  

 af forhøjelse af visse af foreningens takster med 1/6 svarende til den pr. 1.  

 april 1962 for foreningens tjenestemandsansatte medlemmer opnåede  

 lønfremgang.
De gældende takster er fastsat med virkning fra april 1959.
 Honorartaksterne angår:
I.
Videnskabelige og populærvidenskabelige værker.
II.
Vejledende regler vedrørende redaktionsarbejde.
III.
Minimumsregler vedrørende medlemmernes videnskabelige og  

 populærvidenskabelige bidrag til tidsskrifter.
IV.
Minimumsregler for betalte videnskabelige eller populærvidenskabelige  

 foredrag.
V.
Oversættelser.
VI.
Timeløn.
VII.
Undervisning.
VIII.
Omvisninger på museer, samlinger og lignende.
 For så vidt angår punkterne VI-VIII, har tilsynet i juni 1959 i  

 forbindelse med godkendelse af de gældende takster meddelt foreningen, at  

 taksterne for disse kategorier udelukkende finder anvendelse i egentlige  

 arbejdsforhold, og at reguleringen af disse takster falder uden for  

 monopolloven, jfr. lovens § 2, stk. 2. Foreningen mener, at dette synspunkt  

 med rette også kunne anlægges for de fleste af de øvrige takster under  

 punkterne I-V.
Det område, foreningens takster dækker, varierer fra tilfælde, som nærmer  

 sig til løn- og arbejdsforhold, til tilfælde, hvor taksternes anvendelse  

 ligger nogenlunde på linie med de takster, der er fastsat af andre liberale  

 erhverv.
Taksterne finder antagelig anvendelse for en langt større kreds af  

 akademikere end foreningens ca. 1.800 medlemmer og taksterne har formentlig,  

 selv om der ses bort fra eventuelle løn- og arbejdsforhold, betydning for  

 takstniveauet for de ydelser, reglerne omfatter.
Tilsynet har således ikke ment at kunne slette foreningen af registret,  

 men har dog under hensyn til ydelsernes karakter og de forhold, hvorunder de  

 præsteres, ment at kunne meddele foreningen dispensation fra bestemmelserne i  

 monopollovens § 24, stk. 1, for pligten til at indhente tilsynets godkendelse  

 af påtænkte forhøjelser af foreningens minimumstakster og aftaleregler, punkt  

 I-V.
Samtidig har tilsynet taget de ansøgte takstforhøjelser til  

 efterretning.
