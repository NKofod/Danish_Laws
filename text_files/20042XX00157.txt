Skriftlig fremsættelse (13. april 2005) Kulturministeren  

  

 (Brian Mikkelsen):
 Herved tillader jeg mig for Folketinget at fremsætte:
 Forslag til lov om  

 indhentelse af børneattest i forbindelse med ansættelse af personale m.v.
(Lovforslag nr.
L 157).
Der er i hovedsagen tale om en genfremsættelse af det  

 forslag til lov om indhentelse af børneattest i forbindelse med ansættelse af  

 personale m.v. (L72), som blev fremsat den 27. oktober 2004, men ikke blev  

 færdigbehandlet i forrige samling, med enkelte mindre ændringer.
Lovforslaget  

 genfremsættes som en  

 rammelov, dog  

 således at udkast til bekendtgørelser fra de berørte ministerier vedlægges  

 som  

 bilag til lovforslaget.
De endelige bekendtgørelser vil være udfærdiget inden  

 Folketingets vedtagelse af lovforslaget.
 Forslag til lov om indhentelse af børneattest i forbindelse  

 med ansættelse af personale m.v. er en del af det supplerende  

 regeringsgrundlag  

 fra august 2003 og har til formål at gøre det obligatorisk for myndigheder,  

 private fysiske og juridiske personer m.v. at indhente børneattest, når de  

 ansætter en person, der skal have direkte kontakt med børn under 15 år.  

 Børneattester indhentes hos Det Centrale Kriminalregister og omfatter  

 oplysninger om overtrædelse af straffelovens bestemmelser om seksuelt misbrug  

 af  

 børn, fx samleje med børn under 15 år eller udbredelse eller besiddelse af  

 børnepornografi.
 Lovforslaget indebærer, at der på de enkelte relevante  

 områder vil blive fastsat nærmere regler om, at offentlige myndigheder samt  

 private foreninger og organisationer har pligt til at indhente en  

 børneattest,  

 inden der sker ansættelse eller beskæftigelse af personer, der som led i  

 deres  

 job skal have direkte kontakt med børn under 15 år.
Sigtet med at gøre indhentelse af børneattester obligatorisk  

 er at skabe et bedre grundlag for at sikre, at der ikke ansættes eller  

 beskæftiges personer i børnerelaterede job, som har fået dom for overtrædelse  

 af straffelovens pædofilibestemmelser.
Lovforslaget skal ses som et blandt  

 flere af de initiativer, regeringen allerede har taget og fortsat vil tage på  

 dette område.
 Lovforslaget omfatter ikke allerede ansatte eller  

 beskæftigede, men gælder alene ved nyansættelser m.v.
 Pligten til at indhente børneattest vil navnlig omfatte  

 pædagoger og pædagogmedhjælpere i daginstitutioner og fritidsordninger,  

 dagplejere og plejefamilier, personale på døgninstitutioner og  

 socialpædagogiske opholdssteder, lærere og pedeller på skoler med elever  

 under  

 15 år samt idrætstrænere og spejderledere.
 Pligten til at indhente børneattest vil eksempelvis ikke  

 omfatte de tilfælde, hvor forældre ansætter eller beskæftiger fx  

 spillelærere,  

 dagplejere eller babysittere i privatsfæren.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets velvillige behandling.
