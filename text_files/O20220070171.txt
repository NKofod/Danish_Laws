Opfølgning til 2022-7. Skatteforvaltningens udstedelse af styresignaler og opdatering af Den juridiske vejledning Skattestyrelsen underrettede mig den 30. november 2022 om Skattestyrelsens opfølgning på redegørelsen.
 Skattestyrelsen oplyste, at Skattestyrelsen havde gennemført en analyse af sagsbehandlingstiden for styresignaler og ændret målestokken, således at der ikke længere måles og fokuseres på gennemsnitlig liggetid, men på den faktiske gennemløbstid for de enkelte styresignaler, da dette ifølge styrelsen vil give et mere retvisende billede.
Skattestyrelsen havde i den forbindelse besluttet fremover at øge fokus på fremdriften af genoptagelsesstyresignalerne, bl.a. ved pr. 1. januar 2023 at fastsætte mål for den maksimale gennemløbstid.
Med henblik på at optimere gennemløbstiden var styrelsen samtidig generelt i gang med at vurdere forskellige procesforbedringstiltag.
 Skattestyrelsen ville endvidere sørge for, at det i forbindelse med mulige praksisændringer i de konkrete tilfælde nøje overvejes, om det er muligt og hensigtsmæssigt at gøre opmærksom herpå i den gældende version af Den juridiske vejledning.
 Skattestyrelsen omtalte og vedlagde desuden Skattestyrelsens instruks af 29. november 2022 om sagsbehandling i tiden fra praksisunderkendelse til offentliggørelse af styresignal.
 Endelig orienterede Skattestyrelsen mig om et forsøg med en ny proces, hvor anonymisering igangsættes, inden sagen afgøres i Skatterådet, og om styrelsens sagsbehandlingstid i forbindelse med offentliggørelse af domme.
Jeg meddelte Skattestyrelsen, at jeg herefter ikke foretog mig mere i sagen.
Jeg bemærkede, at jeg ikke herved havde taget nærmere stilling til de tiltag, der var nævnt af Skattestyrelsen.
