Spørgsmålet om, hvorvidt et  

 aktieselskab under likvidation havde tilstrækkelig handleevne til at  

 beslutte omdannelse til anpartsselskab var omfattet af ankenævnets  

 kompetence Advokat A har for K A/S i Likvidation påklaget  

 Erhvervs- og Selskabsstyrelsens afgørelse af 25. februar 1997 om at  

 nægte registrering af anmeldelse om selskabets omdannelse til  

 anpartsselskab.
 Sagens omstændigheder:
 Ved skrivelse af 25. februar 1997 afviste Erhvervs- og  

 Selskabsstyrelsen i medfør af aktieselskabslovens § 157, jf. § 126, en  

 anmeldelse fra klageren om ophævelse af likvidationen og omdannelse af  

 selskabet til et anpartsselskab, idet klageren ikke inden en af styrelsen  

 fastsat frist havde dokumenteret, at mindstekapitalkravet for aktieselskaber  

 var opfyldt, eller at et aktionærlån var blevet indfriet.
 Klageren indbragte afgørelsen for ankenævnet  

 ved skrivelse af 12. marts 1997.
 Ved skrivelse af 17. april 1997 udtalte styrelsen i  

 anledning af klagen, at styrelsens afgørelse rettelig ikke var  

 omfattet af Erhvervsankenævnets kompetence, jf. aktieselskabslovens §  

 159 b, stk. 2., og anmodede om, at ankenævnet forlods tog stilling  

 hertil.
 Klageren anførte herefter i skrivelse af 23. april  

 1997 bl.a.:
 "Bestemmelsen i aktieselskabslovens § 159 B, stk. 2,  

 hvori der henvises til afgørelser efter § 126, finder alene anvendelse  

 på registreringsnægtelse i henhold til aktieselskabslovens § 126,  

 stk. 3, da det alene er disse afgørelser, der henvises til.
 Jeg henleder i den forbindelse opmærksomheden  

 på den kommenterede aktieselskabslov, hvor dette også  

 fremgår af noten til bestemmelsen.
Den af mig indgivne anmodning om registrering og den  

 efterfølgende registreringsnægtelse er ikke en  

 registreringsnægtelse i henhold til § 126, stk. 3." Ankenævnets næstformand bestemte ved kendelse  

 af 10. juli 1997 i medfør af § 8 i loven om Erhvervsankenævnet,  

 at sagen skulle realitetsbehandles.
 Erhvervs- og Selskabsstyrelsen har herefter afgivet en  

 redegørelse af 7. august 1997, hvori det bl.a. hedder:
 "Et aktieselskab der er under opløsning, kan  

 kun genoptage sin virksomhed  i henhold til aktieselskabslovens §126, stk. 1  

 og 2. Det fremgår af aktieselskabslovens § 126, stk. 1, sidste pkt., at  

 selskabet skal genoptages med en kapital på mindst kr. 500.000. Der er  

 således efter styrelsens opfattelse ikke mulighed for at omdanne  

 selskabet til et anpartsselskab med en kapital på kr. 125.000,  

 før end aktieselskabet på ny er trådt i virksomhed som  

 aktieselskab.
 Bestemmelsen om, at der skal være fuld dækning  

 for aktiekapitalen ved genoptagelse af virksomheden,  er indsat i forbindelse  

 med vedtagelsen af 1973-loven, og er en skærpelse af kapitalkravet i  

 forhold til reglen om genoptagelse i 1930-loven.
Ifølge bemærkningerne til aktieselskabsloven  

 af 1973, er det gjort til en betingelse for genoptagelse af virksomheden, at  

 der er fuld dækning for aktiekapitalen.
Begrundelsen for, at man har  

 indført en stramning af kapitalkravet i forhold til l930-loven, hviler  

 på den betragtning, at der ved genoptagelse af virksomheden sker en  

 genstiftelse af selskabet.
 Efter ordlyden i aktieselskabslovens § 126, (genoptagelse  

 af selskabets virksomhed), samt bemærkningerne til l973-loven, må  

 det antages, at der sker genoptagelse af virksomheden i den selskabsform, der  

 har været under opløsning, således at der først kan  

 træffes beslutning om omdannelse til anpartsselskab, når  

 betingelserne for genoptagelse af selskabet i den hidtidige form  er  

 tilstede.
Anpartsselskabsloven og i denne forbindelse reglerne om  

 omdannelse fra den ene selskabsform til den anden (nu A/Sl. §134l og apsl.  

 §66), blev ligeledes  indført i forbindelse med vedtagelsen af  

 l973-lovene.
Ifølge bestemmelsernes ordlyd,  skal der foreligge et  

 færdig registreret selskab, inden der kan ske omdannelse til en anden  

 selskabsform.
 Der er i øvrigt ikke i forbindelse med  

 indførelsen af 1973-lovene lagt op til, at der i forbindelse med  

 genoptagelse af et selskab under opløsning, skal  kunne omdannes til  

 en selskabsform med en mindre kapital, forinden genoptagelsen har fundet  

 sted.
Til støtte herfor taler, at genoptagelse af  

 selskabets virksomhed sidestilles  med en genstiftelse af selskabet.
Da et  

 selskab, som nævnt ovenfor, ikke kan lade sig omdanne til en anden  

 selskabstype, sålænge det er under stiftelse, må det  

 antages, at genoptagelse af selskabets virksomhed ligeledes må  

 være tilendebragt, før der kan ske omdannelse til en anden  

 selskabstype.
 For så vidt angår spørgsmålet om  

 styrelsens afgørelser efter aktieselskabslovens § 126, kan indbringes  

 for erhvervsankenævnet, ønsker styrelsen på baggrund af  

 den afsagte kendelse at uddybe sine bemærkninger i brev af 17. april  

 1997.
 Den henvisning der er i aktieselskabslovens §159 b, til  

 aktieselskabslovens § 126, der foreskriver at styrelsens afgørelser  

 efter denne bestemmelse ikke kan indbringes for erhvervsankenævnet,  

 blev optaget i forbindelse med gennemførelsen af lov nr. 1060 af 23.  

 december 1992. I samme lov blev aktieselskabslovens § 126, stk. 3, indsat som  

 nyt stykke.
 Bestemmelsens 1. punktum er blot en kodifikation af  

 styrelsens hidtidige praksis på området, hvorimod 2. punktum, der  

 omhandler frister for indsendelse af anmeldelse om genoptagelse af selskabet,  

 er en nyskabelse.
 Såfremt lovgiver havde været af den  

 opfattelse, at der skulle være forskel på mulighederne for at  

 indbringe styrelsens afgørelse for erhvervsankenævnet, alt  

 efter, om der er tale om genoptagelse efter solvent likvidation, eller  

 genoptagelse efter at selskabet er sendt til tvangsopløsning, må  

 det antages, at lovgiver i § 159 b, stk. 2 havde præciseret, at det  

 udelukkende var afgørelser efter § 126, stk. 3, der ikke kan  

 indbringes for højere administrativ myndighed.
Dette understøttes af den ændring af Lov om  

 erhvervsdrivende virksomheder, der blev indføjet i 1996, jf. lov nr.  

 377 af 22. maj 1996, samt bemærkningerne hertil, jf. lovforslag nr.
L  

 198, folketinget 1995-1996, § 3, nr.7. Herved bragtes den til  

 aktieselskabslovens § 159 b, stk. 2, svarende bestemmelse ajour.
Opmærksomheden henledes på henvisningen til  

 Lov om erhvervsdrivende virksomheder § 20, der i det hele omhandler  

 likvidation af virksomheder og ikke blot tvangsopløsning." Klageren har herefter i skrivelsen af 18. august 1997  

 bl.a. udtalt:
"Det er klagerens opfattelse, at der er mulighed for  

 at omdanne et aktieselskab under likvidation til et anpartsselskab.
Det  

 gøres gældende, at selskabslovgivningen ikke indeholder et klart  

 forbud herimod.
Det skal i den forbindelse bemærkes, at Erhvervs- og  

 Selskabsstyrelsens analogislutninger til reglerne til omdannelse af et  

 nystiftet endnu ikke registreret selskab virker noget anstrengte og kan ikke  

 tiltrædes.
Hvis et nystiftet og endnu ikke registreret aktieselskab  

 ønskes omdannet til et anpartsselskab, inden registreringen er  

 gennemført, er den relevante reaktionsmulighed tilbagekaldelse af den  

 allerede foretagne stiftelse og iværksættelse af en ny stiftelse.  

 Årsagen hertil skal efter klagerens opfattelse søges i, at der  

 på "omdannelsestidspunktet" ikke findes et selskab, der kan  

 omdannes.
Selskabet får ingen selvstændighed og omfattes slet  

 ikke af selskabslovgivningen, før der er sket registrering.
 Et aktieselskab, der er under likvidation, eksisterer  

 også mens det er under likvidation som en selvstændig juridisk  

 enhed, og skal som følge heraf stadig iagttage selskabslovgivningens  

 pligter, jfr. aktieselskabslovens § 121, stk. 3.
 Som følge af ovennævnte er de 2 situationer  

 ikke identiske, og der kan derfor ikke anvendes analogislutninger.
 Når der ses bort fra ovennævnte divergens er  

 der øjensynligt enighed om, at genoptagelse af virksomheden for et  

 selskab, der er under likvidation, skal betragtes som en genstiftelse af  

 selskabet i relation til lovgivningens basale krav til stiftelse af  

 selskaber, nemlig krav til mindstekapital, valg af ledelse, valg af revisor  

 m.v.
 Da selskaberne omfattet af nærværende klagesag  

 var omdannet til anpartsselskaber, er det efter klagerens opfattelse  

 lovgivningskrav til anpartsselskaber, der skal være opfyldt ved  

 genoptagelsen af virksomheden, og det er klagerens opfattelse, at disse krav  

 også var opfyldte efter gennemførelse af den generalforsamling,  

 hvor beslutningerne blev vedtaget.
Afslutningsvis skal det atter anføres, at det ud  

 fra mere overordnede betragtninger forekommer helt unødigt  

 formalistisk, om det virkeligt skulle kræves, at et aktieselskab ved  

 genoptagelse af sin virksomhed skal genskabes som et aktieselskab for  

 derefter straks at kunne nedsætte kapitalen til mindstekapitalen for et  

 anpartsselskab i forbindelse med omdannelse til et anpartsselskab med  

 efterfølgende udlodning af selskabskapitalen.
Denne transaktion ville  

 kunne gennemføres, men vil indebære betaling af skat.
I  

 selskabsretlig henseende virker nødvendigheden af den  

 pågældende transaktion dog påfaldende unødvendig og  

 bestyrker det uantagelige i, at det har været lovgivningsmagtens  

 hensigt at kræve noget sådant." Ankenævnet udtaler:
 Vedrørende ankenævnets kompetence:
 Aktieselskabslovens § 159 b, stk. 2, hvorefter Erhvervs-  

 og Selskabsstyrelsens afgørelser efter nærmere angivne  

 bestemmelser, herunder § 126, ikke kan indbringes for højere  

 administrativ myndighed, vedrører afgørelser som følge  

 af fristoverskridelser eller om fastsættelse af frister og  

 afgørelser som følge af manglende årsregnskab, ledelse og  

 revision og utilstrækkelig aktiekapital.
 I den foreliggende sag angår tvisten det for  

 anvendelsen af aktieselskabslovens § 126 præjudicielle  

 spørgsmål, om et aktieselskab under likvidation har  

 tilstrækkelig handleevne til at træffe bestemmelse om omdannelse  

 af selskabet til anpartsselskab.
 Da dette spørgsmål ikke kan anses for  

 omfattet af endelighedsbestemmelsen i aktieselskabslovens § 159 b, stk. 2,  

 tiltræder ankenævnet, at sagen er antaget til  

 realitetsbehandling.
 Vedrørende sagens realitet:
Ifølge aktieselskabslovens § 121 træder  

 likvidatorerne i selskaber under likvidation i bestyrelsens og direktionens  

 sted.
I øvrigt finder aktieselskabsloven og årsregnskabslovens  

 regler om bl.a. generalforsamlinger tilsvarende anvendelse med de afvigelser,  

 der følger af de øvrige bestemmelser i lovens kap. 14.
 Med hensyn til spørgsmålet, om bestemmelsen i  

 § 126 kan antages at indebære en afvigelse fra bestemmelsen i § 134 l  

 om generalforsamlingens adgang til at træffe bestemmelse om omdannelse  

 af et aktieselskab til anpartsselskab bemærkes:
Kravet om retablering af mindsteaktiekapitalen som  

 vilkår for at hæve en likvidation og på ny træde i  

 virksomhed blev indført ved aktieselskabsloven af 1973. I  

 forarbejderne til loven, betænkning nr. 362/1964 om Revision af  

 aktieselskabsloven s. 189, betænkning nr. 540/1969 om En  

 fællesnordisk aktieselskabslovgivning s. 165 og  

 lovbemærkningerne, jf.
FT, tillæg A, sp. 4532, er som begrundelse  

 for det nævnte krav alene henvist til "praktiske hensyn".  

 Spørgsmålet om adgangen til under likvidation at omdanne et  

 aktieselskab til anpartsselskab er ikke berørt i lovmotiverne hverken  

 til aktieselskabsloven af 1973 eller den samtidigt gennemførte  

 anpartsselskabslov.
 I den retsvidenskabelige litteratur har det stedse  

 været antaget, at et aktieselskab under likvidation kan træffe  

 bestemmelse om omdannelse til anpartsselskab med den virkning, at alene  

 mindsteanpartskapitalen skal retableres, for at selskabet på ny kan  

 træde i virksomhed, jf. senest Lone Sneholt og Niels Thomsen: A/S loven  

 med kommentarer, 5. rev. udgave (august 1993), s. 398 pkt. 9, og Bernhard  

 Gomard: Aktieselskaber & anpartsselskaber, 3. omarb. udgave (juni 1996),  

 s. 376 note 64.
 Efter det for ankenævnet oplyste har Erhvervs- og  

 Selskabsstyrelsens praksis indtil 1992, jf. førnævnte A/S loven  

 med kommentarer s. 373 f. pkt. 10, været i overensstemmelse med den  

 retsvidenskabelige teori.
 Da Erhvervs- og Selskabsstyrelsen ikke har redegjort for  

 omstændigheder, som kan give grundlag for at ændre den i  

 mangeårig administrativ praksis anlagte fortolkning af reglerne i  

 aktieselskabslovens §§ 126 og 134 l, ophæver ankenævnet  

 styrelsens afgørelse af 25. februar 1997 og hjemviser sagen til  

 fornyet behandling.
 I sagens behandling har Merete Cordes, Finn Møller  

 Kristensen, Suzanne Helsteen, Eskil Trolle og Vagn Joensen deltaget.
