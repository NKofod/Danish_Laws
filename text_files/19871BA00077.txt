Nr BSF 77 Forslag til folketingsbeslutning om en ambulancelov Fremsat af Torben Lund (S) Dorte Bennedsen (S) Qvist Jørgensen (S) Ingrid  

 Rasmussen (S) Agerschou (SF) Tommy Dinesen (SF) Birthe Hansen (SF) Birgitte  

 Husmark (SF) den 14. januar 1988 Folketinget opfordrer regeringen til inden den 1. april 1988 at fremsætte forslag til en ambulancelov, der skal indeholde følgende:
 1. En definition af et ambulanceberedskab.
 2. Minimumskrav til det lokale beredskab for ambulancetjeneste.
 3. Udvidede krav til ambulancereddernes uddannelse.
4. Særlige krav til ambulancernes køreegenskaber, indretning og udstyr.
 5. Regler for lægeudrykningsordninger.
 6. Oprettelse af et ambulancetilsyn.
 7. Regler for det offentliges indseende med privat ambulancetjeneste.
Bemærkninger til forslaget Almindelige bemærkninger Formålet med dette beslutningsforslag er at sikre et kvantitativt og kvalitativt minimumsniveau for ambulancetjeneste her i landet samt at højne niveauet for behandlingen af syge eller tilskadekomne, inden de pågældende når hospitalet.
I dag er ambulancetjenesten kort omtalt i sygehuslovens § 6 og for den private dels vedkommende nærmere reguleret i overenskomsten mellem Amtsrådsforeningen og Falck A/S af 22. maj 1986.
Der henvises i øvrigt til det i folketingsåret 1985-86 fremsatte forslag til folketingsbeslutning om en ambulancelov (af Henning Rasmussen (S), Agerschou (SF) og Anne Grete Holmsgård (VS) m.fl.). Forslaget blev førstebehandlet den 4. april 1986 (se Folketingstidende 1985-86, forhandlingerne sp. 7226 og 9206 samt tillæg A sp. 4765).
Bemærkninger til de enkelte punkter ad 1 Med en sådan definition må der sikres en mindstebemanding af ambulancerne - såvel kvantitativt som kvalitativt - ligesom et ambulanceberedskabs arbejdsopgaver nærmere bør beskrives.
ad 2 Der bør udarbejdes forskrifter for maksimal indsatstid i byer og på land.
Beredskabet bør organiseres herefter.
I vurderingen af den maksimale indsatstid må bl.a. indgå følgende faktorer:
 Afstand til nærmeste hospital og naboambulanceberedskab.
 Befolkningstæthed.
 Industri i området, herunder anvendelse af særligt farlige stoffer.
 Vejnettets beskaffenhed.
Indsatstiden vil ofte være af afgørende betydning for en syg eller en tilskadekommen persons overlevelsesmuligheder eller mulighed for at undgå komplikationer og varige meen.
I betænkning nr. 766 af 6. november 1975 om ambulancetjenesten uden for Storkøbenhavn er det påvist, at beredskabsdimensioneringen er meget forskelligartet over landet, og at dimensioneringen ikke tager højde for de store befolkningsforskydninger, der optræder i forbindelse med ferietid og lignende.
Det bør overvejes i lovgivningen at fastsætte et minuttal, der kan danne udgangspunkt for en sædvanlig maksimal køretid mellem ambulancestationen og patienten.
De sidste 10 år er der kun foretaget få ændringer i antallet af ambulancestationer.
Der er derimod sket en centralisering af sygehusenes akutte modtagelse og skadestuer.
Dette påvirker uundgåeligt ambulancetjenesten i retning af længere kørselsafstande og dermed forringede muligheder for at redde menneskeliv.
Ved vurderingen af det hensigtsmæssige ambulanceberedskab bør sammenhængen med anden redningstjeneste inddrages.
ad 3 I diskussionen om ambulancetjenesten i Danmark har ambulancereddernes uddannelse haft en fremtrædende plads.
Dette hænger sammen med den overordnede holdning, at ambulancetjenesten ikke alene skal være en transport af syge og tilskadekomne, men at redderen på stedet og under transporten skal være i stand til at yde en kvalificeret hjælp til den syge og tilskadekomne.
Den eksisterende uddannelse på 2 x 2 uger på Landtransportskolen er - selv med eksisterende suppleringskurser - fuldstændig utilstrækkelig, men også efg-uddannelsen på Redderlinjen bør væsentligt udbygges og suppleres med et uddannelsesforløb, som kan give den samlede uddannelse et passende medicinsk niveau.
Dette niveau skal nærmere fastlægges af det i pkt. 6 nævnte ambulancetilsyn.
Med en rimelig overgangsbestemmelse kan det i lovgivningen præciseres, at kun reddere, som mindst har gennemgået det i loven fastlagte uddannelsesforløb, kan deltage i ambulancekørsel.
ad 4 Formålet med at opstille særlige krav til ambulancernes køreegenskaber, indretning og udstyr er i første række at give den syge og tilskadekomne den sikreste transport til hospitalet.
Kravets indhold skal ses i nøje sammenhæng med ambulancereddernes uddannelse og kompetence.
ad 5 I loven bør det sikres, at der efter forhandlinger mellem sygehuskommunerne og ambulancetjenesterne fastsættes regler for, i hvilke tilfælde læger skal rykke ud til patienten samtidig med ambulancen.
Formålet er at opstille regler for en kvalificeret og mere ensartet præhospitalsbehandling af patienter, som befinder sig i en akut livstruende tilstand.
ad 6 Oprettelse af et ambulancetilsyn skal ses i sammenhæng med ønsket om mere ensartede minimumskrav for ambulanceberedskab i Danmark.
Tilsynet bør administrativt placeres under Sundhedsstyrelsen, og dets opgave skal være at udarbejde forskrifter og retningslinjer for ambulancereddernes uddannelse, ambulancernes udstyr og køreegenskaber samt for lægeudrykningsordninger.
Endvidere skal tilsynet foretage analyser af andre landes ambulanceordninger.
ad 7 Det offentlige bør sikres et løbende indseende med planlægningen, driften og regnskaberne for de virksomheder og institutioner, som udfører ambulancetjeneste i Danmark.
