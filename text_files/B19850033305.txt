 I medfør af § 8 i lov om realkreditinstitutter, jfr. lovbekendtgørelse nr.  

 339 af 12. juli 1983, som senest ændret ved lov nr. 249 af 6. juni 1985, samt  

 § 6 i lov om indeksregulerede realkreditlån, jfr. lovbekendtgørelse nr. 317  

 af 1. juli 1983, som ændret ved lov nr. 247 af 6. juni 1985, fastsættes:
 § 1.  Der er etableret et tilsyn i boligstyrelsen med  

 den opgave at følge realkreditinstitutternes virksomhed og påse, at  

 institutterne overholder bestemmelserne i lov om realkreditinstitutter og lov  

 om indeksregulerede realkreditlån, regler udfærdiget i medfør af lovene samt  

 institutternes vedtægter, herunder at institutternes lånegrænser overholdes,  

 og at hensynet til obligationernes sikkerhed tilbørligt iagttages.
 Stk. 2.  De med tilsynets virksomhed forbundne udgifter  

 afholdes af institutterne efter forholdet mellem deres cirkulerende  

 obligationsmasse, for indeksregulerede obligationer den med indeksfaktoren  

 regulerede obligationsmasse.
§ 2.  Instituttet udarbejder hvert kvartal efter  

 retningslinier fastsat af tilsynet oversigter over de ejerskifter, der i  

 kvartalets løb er anmeldt vedrørende ejendomme, der er belånt inden for de  

 sidste to år.
Oversigterne skal angive belåningsprocenten, udtrykt som  

 forholdet mellem den kontante værdi af det sidst ydede lån og foranstående  

 lån og den til kontantværdi omregnede købesum.
Omregning til kontantværdi  

 skal foretages i overensstemmelse med reglerne i bekendtgørelse nr. 332 af 4.  

 juli 1985 om realkreditinstitutternes værdiansættelse og låneudmåling.
Over  

 de tilfælde, hvor belåningsprocenterne måtte overstige den maksimale legale  

 lånegrænseprocent, skal udarbejdes særlige oversigter, som fremsendes til  

 instituttets revisor.
 Stk. 2.  Instituttets revisor, jfr. § 25 i lov om  

 realkreditinstitutter, optager bemærkning i revisionsprotokollen om  

 forholdene, herunder om overskridelsernes antal og størrelse.
 Stk. 3.  Revisionsbemærkningen ifølge stk. 2 skal  

 optages på dagsordenen for det følgende møde i instituttets bestyrelse.
§ 3.  De oversigter, der udarbejdes efter § 2, stk. 1,  

 indsendes til tilsynet i en form og efter retningslinier, som tilsynet  

 fastsætter.
Instituttet skal efter samme regler ud over materialet som nævnt  

 i § 2 fremsende kvartalsvise indberetninger om:
a.
Lånetilbud, der måtte overstige andre institutters lånetilbud, jfr. §  

 6, stk. 9, i bekendtgørelsen om værdiansættelse og låneudmåling.
b.
Lån til eksisterende ejendomme på grundlag af værdiansættelser, der  

 måtte overstige den seneste - eventuelt regulerede - af  

 statsskattedirektoratet offentliggjorte kontante ejendomsværdi, jfr.  

 bekendtgørelse nr. 332 af 4. juli 1985 om realkreditinstitutternes  

 værdiansættelse og låneudmåling.
Er der udarbejdet omregningsfaktorer i  

 henhold til § 8, stk. 2 i den nævnte bekendtgørelse kan den ekstraordinært  

 regulerede ejendomsværdi lægges til grund i stedet.
Finder belåningen sted på  

 grundlag af en konstateret købesum i forbindelse med et ejerskifte, lægges i  

 stedet købesummen til grund, omregnet til kontant værdi.
Stk. 2.  Efter udgangen af hvert regnskabsår skal  

 instituttet endvidere fremsende en oversigt over sin udlånsvirksomhed i det  

 forløbne år.
Oversigten skal udarbejdes efter nærmere af tilsynet fastsatte  

 retninglinier, således at der herved muliggøres en sammenligning mellem de  

 enkelte institutters værdiansættelses- og låneudmålingsniveauer.
Stk. 3.  Institutterne skal i øvrigt på forlangende  

 meddele tilsynet enhver oplysning om forhold, som det skønner af betydning  

 for udøvelsen af sin tilsynsvirksomhed, hvad enten disse vedrører konkrete  

 lånesager, udlånsvirksomheden eller virksomheden i øvrigt.
Alle  

 indberetninger og oplysninger skal fremsendes i den af tilsynet ønskede form,  

 herunder i maskinlæsbar form.
 § 4.  Tilsynet med institutternes overholdelse af  

 bestemmelserne i lov om realkreditinstitutter og lov om indeksregulerede  

 realkreditlån samt de regler, der er fastsat i medfør heraf, udøves med  

 udgangspunkt i materiale indsendt i medfør af §§ 2 og 3.
Stk. 2.  Tilsynet nedsætter et eller flere udvalg til at  

 følge, rådgive og bistå ved den løbende administration i forbindelse med  

 tilsynet.
Udvalgene ledes af en repræsentant for tilsynet.
Institutterne skal  

 være repræsenteret med hver et medlem i det eller de udvalg, der fører tilsyn  

 med realkreditbelåningen af ejendomskategorier, hvori det enkelte institut  

 kan yde lån.
Endvidere kan udpeges repræsentanter for  

 statsskattedirektoratet, Danmarks Nationalbank og andre, hvis kendskab til  

 forholdene omkring værdiansættelse og låneudmåling tilsynet finder af  

 betydning for udøvelsen af tilsynsvirksomheden.
 Stk. 3.  Det i stk. 1 nævnte materiale drøftes i de  

 udvalg, der er nedsat efter stk. 2. I drøftelsen indgår også konkrete  

 lånesager, der er udtaget af tilsynet, jfr. stk. 4.
Stk. 4.  Tilsynet foretager stikprøvevis kontrol med  

 institutternes udlånsvirksomhed ved gennemgang af et passende antal af  

 institutternes lånesager.
Tilsynet foretager jævnlige tilsynsbesøg i de  

 enkelte institutter og deres afdelinger.
 Stk. 5.  Af hensyn til tilsynets kontrol med  

 overholdelsen af dokumentationskravet i lov om realkreditinstitutter, § 10,  

 stk. 8, om lån til om- og tilbygning m.v. af parcel- og rækkehuse samt  

 ejerlejligheder, der anvendes til helårsbeboelse for ejeren, skal de  

 regninger - eller kopier heraf - som skal vedlægges låneansøgningen eller  

 være indsendt til instituttet inden den endelige regulering af lånebeløbet,  

 opbevares i to år, jfr. § 7, stk. 7, i bekendtgørelsen om værdiansættelse og  

 låneudmåling.
§ 5.  Såfremt et instituts værdiansættelse og  

 låneudmåling ikke skønnes at være i overensstemmelse med bestemmelserne i lov  

 om realkreditinstitutter og lov om indeksregulerede realkreditlån samt de  

 regler, der er fastsat i medfør heraf, kan tilsynet forlange forholdene  

 ændret.
Efterkommes pålægget ikke, indberettes sagen til boligministeren.
 § 6.  Med henblik på udarbejdelse og stadig  

 aejourføring af en salgsstatistik for enfamiliehuse og ejerlejligheder  

 indsender institutterne efter tilsynets nærmere bestemmelse løbende  

 indberetninger vedrørende samtlige ejerskifter, hvor første belåning efter  

 reglerne om opførelse af byggeri har fundet sted inden for de seneste 5 år.
 § 7.  Denne bekendtgørelse træder i kraft dagen efter  

 offentliggørelsen i Lovtidende.
 Stk. 2.  Bekendtgørelse nr. 357 af 25. juni 1982 om  

 tilsyn med realkreditinstitutter ophæves.
