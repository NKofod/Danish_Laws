Nr LSF 84 Forslag til Lov om ændring af lov om beskatning til kommunerne af faste  

 ejendomme (Ophævelse af grundskyld for erhvervsejendomme m.v.) Fremsat af Niels Højland (FP) Aage Brusgaard (FP) Jan Køpke Christensen  

 (FP) Annette Just (FP) Pia Kjærsgaard (FP) Poul Nødgaard (FP) den 30. november 1994 § 1 I lov om beskatning til kommunerne af faste ejendomme, jf.  

 lovbekendtgørelse nr. 808 af 4. december 1990, som senest ændret ved lov nr.  

 1084 af 22. december 1993, foretages følgende ændringer:
 1. I § 1 indsættes efter stk. 2 som nye stykker:
 »Stk. 3. Der svares ikke kommunal grundskyld af ejendomme,  

 der efter vurderingsrådets bestemmelse må anses for benyttet til  

 erhvervsmæssige formål.
 Stk. 4. Hvis kun en del af en ejendom anvendes til erhvervsmæssige  

 formål, omfatter bestemmelsen i stk. 3 alene den del af grundværdien, der kan  

 henføres til dette formål.
Stk. 5. Hvis en ejendom som følge af ændring i anvendelsen overgår  

 til eller ophører med at skulle svare grundskyld efter bestemmelserne i stk.  

 3 og 4, sker dette med udgangen af det kvartal, hvori ændringen efter  

 vurderingsrådets bestemmelse anses at have fundet sted.« 2. I § 2, stk. 1, ændres »jf. § 1, stk. 2« til:  

 »jf. § 1, stk. 2-4«.
 3. § 5, stk. 2 og 3, ophæves.
 4. § 6 A ophæves.
 5. I § 7, stk. 1, litra b, udgår »landbrug,».
§ 2 Loven træder i kraft den 1. januar 1996.
Bemærkninger til lovforslaget Almindelige bemærkninger Lovforslaget er en genfremsættelse af lovforslag nr.
L 145 (1993-94)  

 fremsat af Fremskridtspartiet den 12. januar 1994, jf.
Folketingstidende  

 1993-94, forhandlingerne sp. 4478, 6165, 10403 og 10884, tillæg A sp. 5597 og  

 tillæg B sp. 1143.
Lovforslagets formål Lovforslagets hovedsigte er at ændre lov om beskatning til kommunerne af  

 faste ejendomme (ejendomsskatteloven) således, at der ikke skal betales  

 ejendomsskat af jord, der anvendes til erhvervsmæssige formål.
Lovforslagets baggrund Lovforslagets formål er at lette erhvervslivet for en skattebyrde og  

 dermed skabe bedre vilkår for virksomhederne, styrke konkurrenceevnen og  

 beskæftigelsen m.v.
 Dansk erhvervsliv har igennem mange år haft svære økonomiske kår. Årsagen  

 er bl.a. virksomhedernes mange og alt for høje omkostninger, som gør  

 produkterne mindre konkurrencedygtige på såvel hjemmemarkedet som på det  

 internationale marked.
En konkurrenceforbedring kan bl.a. ske gennem ophævelser af nogle af de  

 omkostninger, der ligger på erhvervslivet som et tungt åg.
Skatter på  

 produktionsapparatet frarøver produktionen kapital, som kunne have været  

 brugt til investeringer i maskiner og arbejdspladser m.v.
 En ophævelse af grundskylden på erhvervsjord er en af de mange lettelser i  

 skattebyrden for virksomhederne, som er nødvendige for at forbedre dansk  

 erhvervslivs konkurrenceevne, og som på sigt kan føre til en øget  

 beskæftigelse til gavn for alle i det danske samfund.
Også for landbruget vil forslaget få særlig betydning.
Grundskylden er en  

 væsentlig omkostning for landbruget og dræner landbruget for kapital, der  

 kunne have været anvendt bedre i produktionen eller til nedbringelse af gæld  

 og dermed en styrkelse af konsolideringen.
Det er fuldstændig urimeligt med  

 særbeskatning på produktionsmidlerne, når der f.eks. heller ikke er skat på  

 maskiner i andre dele af erhvervslivet.
Landbruget står over for mange nye udfordringer.
Landbruget skal tilpasses  

 GATT-aftalen, EU's landbrugspolitik stiller stadig stigende krav, nemlig nye  

 miljøkrav - både nationale og fra EU.
Andre danske særbyrder og et til  

 stadighed voksende og kvælende bureaukrati og papirvælde nødvendiggør, at  

 erhvervet lettes for en række gamle skatter og krav, når nye indføres.
En  

 række af de her nævnte udfordringer er ligeledes sammenfaldende med det  

 øvrige erhvervslivs.
 En kommende hjælp til erhvervslivet og landbruget kan komme i form af  

 støtte og tilskud eller som foreslået her gennem fjernelse af jordskatten.
 Forslagsstillerne er ikke i tvivl om, at en fjernelse af jordskatten er et  

 bedre instrument at bruge som hjælp til erhvervene i krise frem for direkte  

 eller indirekte støtte og tilskud.
 Erhvervslivet og landbruget er gennem de senere år blevet pålagt store  

 byrder i bl.a. miljøinvesteringer, men lettelserne er det så som så med.
 En lettelse i virksomhedernes og landejendommenes samlede skat kunne være  

 medvirkende til, at flere virksomheder og landbrug vil kunne klare sig bedre.
 Det at bevare virksomhederne og sikre beskæftigelsen tæller vel lige så  

 meget i disse arbejdsløshedstider som at skabe grundlag for etablering af nye  

 arbejdspladser.
 Arbejdsløshedens størrelse, virksomhedernes konkurrenceevne og landbrugets  

 problemer m.v. tilsiger alt sammen, at Folketinget skal gå nye veje i et  

 forsøg på at hjælpe de vareproducerende erhverv.
Indgåelse af GATT-aftalen er uden tvivl på mange områder et gode for dansk  

 erhvervsliv, herunder for landbruget.
Men konkurrencen vil givetvis blive  

 skærpet som følge af aftalen, og derfor drejer det sig om, at Folketinget  

 aktivt følger op på aftalen ved bl.a. at fjerne en række af de særskatter,  

 som erhvervslivet og landbruget belastes med.
Erhvervslivets og landbrugets  

 omstillingsproces til et friere verdensmarked nødvendiggør mærkbare lettelser  

 i skattebyrderne.
Den nuværende regering har i den periode, den har siddet, fået gennemført  

 adskillige reformer.
Forslagsstillerne savner forslag om, hvordan  

 erhvervslivet lettes for og ikke blokkes for omkostninger, så tilværelsen for  

 vore vareproducerende erhverv bliver bedre.
Bemærkninger til lovforslagets enkelte bestemmelser Til § 1 Med denne bestemmelse indsættes i § 1 tre nye bestemmelser, hvorved  

 kommunernes adgang til at påligne grundskyld af erhvervsejendommes grundværdi  

 efter fradrag for forbedringer afskaffes med virkning fra og med skatteåret  

 1996. Bestemmelsen gælder tillige amtskommunerne.
 I stk. 3 fastsættes, at der af ejendomme, der efter vurderingsrådets  

 bestemmelse må anses for benyttet til erhvervsmæssige formål, ikke svares  

 kommunal grundskyld.
 Erhvervsejendomme omfatter ejendomme, der anvendes erhvervsmæssigt til  

 kontor, forretning, hotel, fabrik, værksted og lignende øjemed, samt  

 ejendomme, der anvendes erhvervsmæssigt til landbrug, skovbrug, gartneri,  

 planteskole eller frugtplantage, bortset fra de afgiftspligtige grundværdier,  

 der særskilt er fastsat for stuehuse med tilhørende grund og have.
 Ubebyggede ejendomme, bortset fra ubebyggede landbrugsarealer, omfattes  

 ikke af denne bestemmelse uanset den planlagte anvendelse.
 I stk. 4 fastsættes, at hvis kun en del af en ejendom anvendes til  

 erhvervsmæssige formål, omfatter afskaffelse af grundskylden alene den del af  

 grundværdien, der kan henføres til dette formål.
 I stk. 5 fastsættes, at hvis en ejendom som følge af ændring i anvendelsen  

 overgår til eller ophører med at skulle svare grundskyld efter bestemmelserne  

 i stk. 3 og 4, sker dette med udgangen af det kvartal, hvori ændringen efter  

 vurderingsrådets bestemmelse anses at have fundet sted.
Til § 2 De foreslåede ændringer i ejendomsbeskatningen skal have virkning fra og  

 med skatteåret 1996.
 Herved får amter og kommuner god lejlighed til at indarbejde forslagets  

 økonomiske virkninger i budgetterne for skatteåret 1996.
 Forslagsstillerne er dog åbne over for et andet ikrafttrædelsestidspunkt.
