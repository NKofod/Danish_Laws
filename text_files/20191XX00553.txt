Skriftlig fremsættelse (11. marts 2020) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven (Initiativer mod fremmedkrigere og andre terrordømte) (Lovforslag nr.
L 130) Terrorisme og terrorrelaterede handlinger udgør de allergroveste forbrydelser mod det danske samfund og de værdier om demokrati og frihed, som det bygger på.
Fremmedkrigere har  ligesom andre terrorister  forbrudt sig mod disse værdier.
Regeringen nærer ingen sympati for dem, og de er uønskede i Danmark.
Den 16. januar 2020 fremlagde regeringen udspillet Vi passer på Danmark  8 tiltag mod fremmedkrigere.
Formålet med dette lovforslag er at styrke indsatsen mod fremmedkrigere og andre terrordømte yderligere ved at gennemføre de initiativer fra udspillet, der vedrører tættere kontrol og strafskærpelser.
 Med lovforslaget foreslås det, at der indsættes en ny bestemmelse i straffeloven, hvorefter den, som idømmes ubetinget fængselsstraf eller anden strafferetlig retsfølge af frihedsberøvende karakter for en overtrædelse, der er omfattet af straffelovens terrorbestemmelser (§ 101 a, §§ 114-114 j, § 136, stk. 1, for så vidt angår tilskyndelse til en af de i straffelovens 12. eller 13. kapitel omhandlede forbrydelser, § 136, stk. 2, eller § 136, stk. 3, for så vidt angår billigelse af handlinger omfattet af §§ 114-114 j) ved dommen kan gives et opholdsforbud og et kontaktforbud.
Forslaget vil give mulighed for, at en person, der dømmes for overtrædelse af terrorbestemmelserne, fremover vil kunne afskæres fra at færdes eller opholde sig i det nærområde og dermed sammen med de personer, der har haft en betydning for den pågældendes radikalisering.
Ligeledes vil der efter lovforslaget være mulighed for at give den pågældende forbud mod at færdes og opholde sig i yderligere områder, hvor der konkret vurderes at være en særlig risiko for, at den pågældende vil kunne påvirke radikaliseringsudsatte personer i en negativ retning.
 Forslaget giver endvidere mulighed for, at terrordømte personer fremover vil kunne forbydes kontakt, herunder både personlig og skriftlig, med andre terrordømte.
Det foreslås, at forbuddene skal gives i en periode på 1 til 10 år fra dommen, og at politiet i denne periode fører tilsyn med overholdelse af forbuddene.
Overtrædelse af et forbud vil kunne straffes med fængsel i op til 2 år.
Lovforslaget indeholder desuden forslag om at skærpe straffen for overtrædelse af straffelovens terrorbestemmelser (§ 101 a, §§ 114-114 j og § 136, stk. 2) gennem dels en generel forhøjelse af strafferammerne, dels en gennemgående forhøjelse af det gældende strafniveau med som udgangspunkt det halve i forhold til den straf, der i dag fastsættes  eller ville være fastsat  af domstolene.
Særligt for så vidt angår overtrædelser af straffelovens § 101 a, stk. 1, om tilslutning til en fjendtlig, væbnet styrke i udlandet, og § 114 j, stk. 1, om indrejse- og opholdsforbud i visse konfliktområder, foreslås det dog, at strafniveauet skærpes yderligere, således at det bliver henholdsvis fordoblet og fire gange så højt som i dag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
