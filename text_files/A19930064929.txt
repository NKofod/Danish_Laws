 Herved bekendtgøres lov nr. 167 af 12. maj 1965 om  

 kvalitetskontrol med fisk og fiskevarer, jf. lovbekendtgørelse nr. 339 af 29.  

 maj 1987, med de ændringer, der følger af lov nr. 1052 af 23. december 1992.
Lovens område § 1.  Omsætning samt fangst, opdræt, opbevaring,  

 transport, frysning, konservering og anden tilvirkning eller behandling i  

 omsætningsøjemed af fisk og fiskevarer er undergivet de i denne lov fastsatte  

 bestemmelser og underkastet tilsyn i overensstemmelse med lovens forskrifter  

 herom.
Lovens §§ 8-11 og § 23, stk. 2-4, samt regler udstedt i medfør af  

 disse bestemmelser gælder dog ikke for detailhandel med fisk og fiskevarer  

 bestemt til menneskeføde. § 11 a finder endvidere anvendelse, uanset om  

 fiskeriet m.v. udøves i omsætningsøjemed.
 Stk. 2.  For så vidt der i levnedsmiddelloven eller i  

 bestemmelser udfærdiget i medfør heraf indeholdes strengere regler end de i  

 nærværende lov eller i medfør af denne fastsatte, kommer disse strengere  

 regler til anvendelse på det pågældende forhold.
 § 2.  Ved fisk forstås i denne lov enhver art af fisk,  

 krebs- og bløddyr samt bestanddele heraf.
 Stk. 2.  Ved fiskevarer forstås produkter, der består af  

 eller indeholder fisk, krebs- eller bløddyr eller bestanddele heraf.  

 Fiskeriministeren kan fastsætte regler, hvorefter produkter undtages fra  

 lovens område.
Stk. 3.  Ved fersk fisk forstås i denne lov fisk, som  

 ikke er tilvirket.
Til tilvirkning henregnes ikke slagtning og rensning.
 Stk. 4.  Ved ferske fiskevarer forstås udskårne dele af  

 ferske fisk.
Stk. 5.  Fiskekonserves er fisk og fiskevarer, som er  

 konserveret således, at sundhedsfarlige kim er dræbt, eller i hvert fald  

 således, at vækst af sundhedsfarlige kim og dannelse af sundhedsfarlige  

 stoffer er hindret, og som er emballeret i lufttæt lukket detailemballage af  

 et materiale med den efter varens karakter fornødne modstandsdygtighed.
Til  

 fiskekonserveres henregnes ikke fisk og fiskevarer, der alene er frosset,  

 tørret eller røget.
 Stk. 6.  Ved foderfisk forstås i denne lov fisk bestemt  

 til anvendelse som fiske- eller dyrefoder eller til tilvirkning i  

 destruktionsanstalter, fiskemelsfabrikker eller lignende virksomheder samt  

 ferske og frosne fiskevarer af dårlig beskaffenhed, jfr. § 3.
 Kvalitetskrav m.v.
A.
Fisk og fiskevarer af dårlig beskaffenhed § 3.  Omsætning, opbevaring, tilvirkning eller  

 transport af fisk og fiskevarer, der er bestemt til menneskeføde, og som er  

 af dårlig beskaffenhed, er forbudt, med mindre de tilsynsførende myndigheder  

 i det enkelte tilfælde måtte bestemme andet, jfr. stk. 4.
 Stk. 2.  Ved fisk og fiskevarer af dårlig beskaffenhed  

 forstås:
a.
Varer der på grund af sygelig forandring, fordærvethed, forurening,  

 fejlagtig tilberedning eller af anden årsag må anses for utjenlige til  

 menneskeføde.
b.
Varer, der, selv om de er tjenlige til menneskeføde, på grund af  

 mangelfuld behandling, isning, pakning eller af anden årsag ikke kan  

 betragtes som værende i god og velbehandlet tilstand eller, hvis varerne skal  

 forsendes, ikke kan påregnes at ville fremkomme til bestemmelsesstedet i  

 sådan tilstand.
Stk. 3.  De i stk. 2 a nævnte varer kan, medmindre de  

 tilsynsførende myndigheder af særlige grunde påbyder destruktion eller andet,  

 anvendes som foderfisk.
Såfremt de tilsynsførende myndigheder bliver  

 opmærksomme på sådanne varer, skal varerne af vedkommende tilsynsførende  

 myndighed mærkes eller på anden tydelig og holdbar måde kendetegnes som  

 foderfisk.
Stk. 4.  De i stk. 2 b nævnte varer må, såfremt  

 manglerne ikke kan afhjælpes eller straks bliver afhjulpet, kun anvendes  

 efter nærmere bestemmelse af vedkommende tilsynsførende myndighed i det  

 enkelte tilfælde.
Varerne mærkes med angivelse af den anvendelse, der må  

 gøres af dem.
 Stk. 5.  I tilfælde, hvor de tilsynsførende myndigheder  

 kasserer et parti fisk eller fiskevarer eller træffer bestemmelse om, at  

 varen kun må anvendes til særlige formål, påhviler det vedkommende myndighed  

 snarest muligt at give ejeren eller dennes repræsentant underretning herom.
B.
Klageadgang § 4.  De tilsynsførende myndigheders afgørelser, der  

 vedrører andre varer end de i stk. 2 nævnte, kan inden for en frist af 14  

 dage, efter at afgørelsen er meddelt, indbringes for det i § 24 omtalte  

 ankenævn.
 Stk. 2.  De af de tilsynsførende myndigheder trufne  

 afgørelser om, hvorvidt ferske fisk og fiskevarer, fiskefars, kogte og stegte  

 fiskevarer samt varer med tilsvarende holdbarhed kan anses for at være af  

 dårlig beskaffenhed, samt hvorvidt varen skal henføres under § 3, stk. 2, a  

 eller b, er endelige.
 Stk. 3.  Med hensyn til afgørelser vedrørende  

 detailforhandlede fisk og fiskevarer, jfr. § 23, stk. 1, 2. pkt., gælder  

 klageadgangsbestemmelserne i levnedsmiddelloven og de i medfør heraf  

 fastsatte regler.
C.
Udbydelse til salg af fisk og fiskevarer § 5.  Fisk og fiskevarer må ikke udbydes til salg  

 under omstændigheder, der er egnet til at vildlede køberen eller modtageren  

 med hensyn til arten eller kvaliteten i sin helhed, fangsten, sorteringen,  

 oprindelsen, fremstillingstidspunktet, mængden, sammensætningen,  

 tilvirkningsmåden, næringsværdien eller øvrige egenskaber.
Bestemmelsen  

 omfatter tillige opbevaring af fisk og fiskevarer på en sådan måde, at de ved  

 udbud til salg kan vildlede køberen.
 Stk. 2.  Ved bedømmelsen heraf skal der særlig tages  

 hensyn til den måde, hvorpå fisk og fiskevarer fremstilles til salg, varens  

 betegnelse, de oplysninger, der gives mundtigt eller ved reklamer eller  

 skilte eller ved billeder eller tegninger på varen eller dennes emballage.
 Stk. 3.  Fiskeriministeren kan efter forhandling med det  

 kvalitetsudvalg, der er nævnt i § 26, fastsætte regler for, at en betegnelse,  

 herunder en allerede anvendt betegnelse, skal være forbeholdt fisk og  

 fiskevarer af en bestemt art eller sammensætning, samt påbyde bestemte  

 varebetegnelser for at sikre forbrugerne imod forveksling med fisk og  

 fiskevarer af anden art eller sammensætning.
D.
Tilsætningsstoffer § 6.  Fiskeriministeren kan efter forhandling med det  

 kvalitetsudvalg, der er nævnt i § 26, fastsætte regler eller træffe  

 bestemmelse om tilsætning eller anvendelse af konserveringsstoffer,  

 farvestoffer samt andre tilsætnings- eller hjælpestoffer ved tilvirkning og  

 opbevaring af fisk og fiskevarer, som eksporteres.
Ved anvendelse af  

 hjælpestoffer forstås også imprægnering af eller tilsætning til emballage og  

 lignende - herunder vand og is - som kommer i berøring med fisk og  

 fiskevarer.
E.
Opdræt, opbevaring, tilvirkning og transport af fisk og  

 fiskevarer § 7.  Opbevaring og transport af fisk og fiskevarer  

 skal ske på en under hensyn til den enkelte vares nærmere art og karakter  

 hensigtsmæssig måde under rene og hygiejniske forhold og således, at varens  

 kvalitet ikke unødvendigt forringes eller udsættes for forringelse ved  

 forurening, indtørring, tryk, beskadigelse af emballagen eller på anden måde.  

 Fisk og fiskevarer skal i fornødent omfang holdes nedkølet.
Stk. 2.  Til opbevaring af levende fisk, skylning af  

 fisk og fiskevarer samt til rengøring af lokaler, inventar, redskaber og  

 emballage må kun benyttes vand af god beskaffenhed.
Til isning af fisk og  

 fiskevarer må kun anvendes ren is.
 Stk. 3.  Ferske og frosne fisk og fiskevarer må ikke  

 afhændes til menneskeføde, såfremt de har været opbevaret eller transporteret  

 i emballage eller beholdere til foderfisk eller har været opbevaret på anden  

 måde end angivet i stk. 1.
 Stk. 4.  Fiskeriministeren kan efter forhandling med det  

 kvalitetsudvalg, der er nævnt i § 26, fastsætte særlige krav, der af  

 sundheds-, ernærings- og kvalitetsmæssige grunde skal stilles med hensyn til  

 opdræt af fisk og forskellige fisks og fiskevarers rensning, tilvirkning,  

 sortering, emballering, mærkning, opbevaring, transport og øvrige behandling,  

 samt sammensætning, indhold eller beskaffenhed i øvrigt.
 Stk. 5.  Fiskeriministeren kan ligeledes efter  

 forhandling med det i § 26 nævnte kvalitetsudvalg foreskrive nærmere regler  

 for kasser og anden emballage, der benyttes til opbevaring og transport af  

 fisk og fiskevarer.
F.
Lokaler, redskaber og personer § 8.  Lokaler, boder, køretøjer, rum i fartøjer m.v.,  

 der erhvervsmæssigt anvendes til opbevaring, transport eller tilvirkning af  

 fisk og fiskevarer, eller hvorfra der forhandles sådanne varer, skal være  

 rene, vel vedligeholdte samt fri for ildelugt.
De må ikke benyttes til  

 opbevaring, forhandling og tilvirkning m.v. af varer, der ved lugt eller på  

 anden måde kan forringe fiskenes og fiskevarernes kvalitet, smag eller  

 udseende eller i øvrigt til formål, der kan medføre eller fremskynde, at  

 varen forringes.
 Stk. 2.  Inventar, redskaber og emballage af enhver art,  

 der forefindes i de i stk. 1 omhandlede lokaler m.v., eller som i øvrigt  

 kommer i berøring med de til salg bestemte varer, skal være rene og vel  

 vedligeholdte og således indrettet, at de er lette at renholde.
 Stk. 3.  Der skal i de i stk. 1 omhandlede lokaler  

 forefindes installationer til vand af god beskaffenhed.
 Stk. 4.  Fiskeministeren bemyndiges til efter  

 forhandling med det i § 26 omhandlede kvalitetsudvalg at fastsætte sådanne  

 nærmere regler, som af sundheds-, ernærings- og kvalitetsmæssige grunde skal  

 iagttages ved drift, indretning og udstyr af lokaler og rum samt boder,  

 køretøjer m.v., hvorfra der drives handel med fisk eller fiskevarer, eller  

 som anvendes til opbevaring, transport, tilvirkning eller anden behandling af  

 fisk og fiskevarer samt for ren- og vedligeholdelsen af de nævnte lokaler,  

 rum, boder, køretøjer m.v.
 § 9.  Med tilvirkning af fisk og fiskevarer, der er  

 bestemt til menneskeføde, må kun beskæftiges personale, der iagttager  

 tilbørlig renlighed med hensyn til person og klædedragt.
 Stk. 2.  Fiskeriministeren bemyndiges til efter  

 forhandling med det i § 26 omhandlede kvalitetsudvalg at give forskrifter  

 vedrørende sundheds- og renlighedstilstanden hos personer, der er beskæftiget  

 ved handel med samt ved transport, tilvirkning eller anden behandling af fisk  

 og fiskevarer.
 § 10.  Opfylder en virksomhed ikke betingelserne efter  

 §§ 8 og 9 eller de yderligere betingelser vedrørende virksomhedens  

 indretning, udstyr m.v., der gælder efter anden lovgivning, kan  

 fiskeriministeren påbyde, at virksomheden skal indstilles og autorisationen  

 inddrages, indtil forholdene er bragt i overensstemmelse med disse  

 betingelser.
 § 11.  Fiskeriministeren bemyndiges til efter  

 forhandling med det i § 26 nævnte kvalitetsudvalg at fastsætte sådanne  

 regler, der af sundheds-, ernærings- og kvalitetsmæssige grunde skal  

 iagttages med hensyn til indretning og udstyr samt ren- og vedligeholdelse af  

 fisketorve samt fiskerihavne og andre pladser, hvor der ilandbringes fisk.  

 For så vidt angår havne og landingspladser, sker dette dog efter samråd med  

 ministeren for offentlige arbejder.
G.
Fiskeri m.v. i forurenede områder § 11 a.  Når der foreligger risiko for, at fisk fra  

 bestemte områder indeholder forureninger eller i øvrigt kan være utjenlig til  

 menneskeføde eller foderfisk, kan fiskeriministeren efter forhandling med det  

 i § 26 nævnte kvalitetsudvalg fastsætte regler om forbud mod, at der her i  

 landet foretages overdragelse samt tilvirkning, opbevaring og transport af  

 fisk og fiskevarer, som hidrører fra sådanne områder.
Reglerne i 1. pkt.  

 gælder også for fisk og fiskevarer, som hidrører fra udenlandske områder af  

 den nævnte art.
 Stk. 2.  Fiskeriministeren kan endvidere efter  

 forhandling med kvalitetsudvalget fastsætte regler om forbud mod fiskeri i de  

 i stk. 1, 1. pkt., nævnte områder, uanset om fiskeriet udøves i  

 omsætningsøjemed.
 Stk. 3.  1) Fiskeriministeren kan fastsætte regler eller  

 træffe bestemmelse om betaling fra fiskerierhvervets side af de udgifter, der  

 er forbundet med overvågning af de områder og varer, som er nævnt i stk. 1.
H.
Gennemførelse af EF-regler § 11 b.  Fiskeriministeren kan fastsætte sådanne  

 forskrifter, som er nødvendige for at gennemføre de af Det europæiske  

 økonomiske Fællesskab udstedte direktiver og beslutninger som regulerer fisk  

 og fiskevarer samt foderstoffer og tilsætningsstoffer til foder og  

 foderblandinger, eller som er nødvendige for at anvende de af Fællesskabet  

 udstedte forordninger på disse områder.
Registrering og autorisation (* 2) A.
Registrering (* 3) § 12.  (* 4) Anden handel end detailhandel med fisk og  

 fiskevarer må kun finde sted i en virksomhed, der er registreret af  

 fiskeriministeren.
Handelen må ikke påbegyndes forud for virksomhedens  

 registrering.
Det samme gælder i tilfælde af virksomhedens flytning.
Ved  

 forretningens overgang til andre og ved dens ophør skal Fiskeriministeriet  

 underrettes herom inden 14 dage.
 Stk. 2.  Reglerne i stk. 1 gælder også for markeder,  

 hvor der udelukkende frembydes varer til engrossalg, og hvor varerne ikke  

 oplagres efter salget.
 Stk. 3.  Det er en forudsætning for registrering, at  

 betingelserne efter § 8 og de yderligere betingelser vedrørende indretning,  

 udstyr m.v., der gælder efter anden lovgivning, er opfyldt.
 Stk. 4.  Ved registrering tildeles et  

 registreringsnummer.
 Stk. 5.  Fiskeriministeren fastsætter en årlig  

 registreringsafgift til dækning af udgifterne ved registreringsordningen og  

 den dermed forbundne kontrol.
B.
Detailhandel med ferske og frosne fisk og fiskevarer, der er  

 bestemt til menneskeføde § 13.  (Ophævet).
C.
Autorisation § 14.  (* 5) Erhvervsmæssig tilvirkning, pakning,  

 opbevaring og frostlagring af fisk og fiskevarer samt ompakning af fiskevarer  

 må kun finde sted i en af fiskeriministeren autoriseret virksomhed, herunder  

 et fartøj.
 Stk. 2.  Autorisation kræves dog ikke, såfremt  

 tilvirkning, pakning, opbevaring, frostlagring og ompakning af fisk og  

 fiskevarer sker i detailforretning med henblik på detailsalg i forretningen.  

 Fiskeriministeren kan fastsætte regler eller træffe bestemmelse om, at også  

 andre virksomheder fritages for kravet om autorisation.
 Stk. 3.  Fiskeriministeren kan uanset bestemmelser i  

 anden lovgivning om autorisation, godkendelse eller tilladelse give de  

 virksomheder, der er nævnt i stk. 1, tilladelse til som led i en produktion  

 af spisefærdige retter eller færdige komponenter hertil at fremstille andre  

 varer end fiskevarer, herunder også kød- og grøntsagsretter.  

 Fiskeriministeren fastsætter bestemmelser for sådanne tilladelser, herunder  

 om kontrol med disse varer.
Stk. 4.  (* 6) Ved autorisation tildeler  

 fiskeriministeren virksomheden, herunder fartøjet, et eller flere  

 autorisationsnumre.
Disse skal anvendes ved mærkning af færdigvarer.
 Stk. 5.  For autorisationen betales en af  

 fiskeriministeren fastsat årlig afgift, der anvendes til dækning af de med  

 kontrollen med virksomhederne forbundne udgifter.
 Stk. 6.  Autorisationen må ikke overdrages.
 § 15.  Autorisation meddeles virksomheder, der  

 opfylder betingelserne efter § 8 samt de yderligere betingelser vedrørende  

 virksomhedens indretning, udstyr m.v., der gælder efter anden lovgivning.
 Stk. 2.  Væsentlige ændringer i virksomhedernes lokaler  

 og indretning må ikke foretages, forinden fiskeriministerens godkendelse er  

 indhentet.
§ 16.  Fiskeriministeren kan efter forhandling med det  

 kvalitetsudvalg, der er nævnt i § 26, fastsætte bestemmelser, hvorefter  

 opdræt af fisk og fiskeyngel samt omsætning og fremstilling af foder og  

 foderblandinger kun må finde sted, såfremt virksomheden er autoriseret af  

 fiskeriministeren.
Autorisation meddeles virksomheder, hvis indretning og  

 drift må antages at sikre en produktion af god beskaffenhed.
 Stk. 2.  For autorisationen betales en af  

 fiskeriministeren fastsat årlig afgift, der anvendes til dækning af de med  

 kontrollen med virksomhederne forbundne udgifter.
 § 16 a.  I vilkår for autorisation af en virksomhed  

 kan det bestemmes, at virksomheden på egen bekostning skal lade udføre  

 bakteriologisk, kemisk eller anden driftskontrol med de varer, der tilvirkes,  

 eller med hygiejnen i virksomheden.
 Stk. 2.  Fiskeriministeren kan fastsætte regler om  

 udøvelse af tilsynet med de virksomheder, der er omfattet af §§ 14 og 16.
Indførsel og udførsel (* 7) § 17.  (* 8) Lovens regler om fisks og fiskevarers  

 sortering, pakning, mærkning, emballering, opbevaring og kvalitet finder også anvendelse på sådanne udenlandske varer, der modtages her i landet fra et andet EF-land eller fra et tredjeland, medmindre varen kun føres gennem landet som transitgods mellem tredjelande.
Stk. 2.  (* 9) Ved import fra et tredjeland af fisk og  

 fiskevarer med henblik på salg inden for EF betales en af fiskeriministeren fastsat afgift til dækning af de med kontrollen forbundne udgifter.
Stk. 3.  I øvrigt kan fiskeriministeren bestemme, at de  

 efter denne lov fastsatte forskrifter med hensyn til tilvirkning af fisk og  

 fiskevarer også skal bringes til anvendelse på importerede varer, samt at  

 genudførsel af sådanne varer kun må finde sted, når varerne på vedkommende  

 fremmede sprog eller på et af hovedsprogene er mærket således, at det på  

 tydelig måde fremgår, at varerne ikke er af dansk oprindelse.
Ved genudførsel  

 forstås også udførsel fra transitoplag, frilager og lignende oplag.
 § 18.  Efter forhandling med det i § 26 nævnte  

 kvalitetsudvalg kan fiskeriministeren under hensyntagen til de forskellige  

 eksportmarkeder fastsætte særlige regler vedrørende kvalitet, sortering,  

 emballering og mærkning af fisk og fiskevarer, der eksporteres.
Stk. 2.  (* 10) Fiskeriministeren kan endvidere  

 bestemme, at udførsel af fisk og fiskevarer til tredjelande kun må finde sted mod betaling af en afgift, der anvendes til dækning af de med kvalitetskontrollen og administrationen af eksporten forbundne omkostninger samt til fremme af afsætningen af fisk og fiskevarer.
 Stk. 3.  (* 11) Fiskeriministeren kan fastsætte regler  

 eller træffe bestemmelse om betaling for udstedelse af kontrolattester  

 (sundhedscertifikater) m.v. for fisk og fiskevarer til dækning af de dermed  

 forbundne udgifter.
Foder til fisk § 19.  Foderblandinger, som er bestemt til foder for  

 fisk, må ikke importeres, fremstilles med salg for øje eller forhandles,  

 forinden blandingen er anmeldt til og registreret i Fiskeriministeriet.
 Stk. 2.  Ændringer af bestanddelene i en registreret  

 foderblanding må ikke ske, forinden ny registrering har fundet sted.
 Stk. 3.  Fiskeriministeren fastsætter nærmere regler om  

 registreringsanmeldelse.
 § 20.  Foder og foderblandinger må ikke indeholde  

 stoffer, der må anses for skadelige for fisken eller i øvrigt kan medføre  

 sundhedsfare.
Stk. 2.  Erhvervsmæssig tilsætning af lægemidler til  

 foder og foderblandinger kan kun finde sted efter bestemmelser fastsat af  

 fiskeriministeren efter forhandling med sundhedsstyrelsen og det veterinære  

 sundhedsråd.
Endvidere kan fiskeriministeren efter tilsvarende forhandling  

 fastsætte særlige regler om salg af foder og foderblandinger, der indeholder  

 lægemidler.
 Stk. 3.  Fiskeriministeren kan træffe bestemmelse om, at  

 et stof eller bestemte mængder heraf ikke må forekomme i foder og  

 foderblandinger, samt at bestemte stoffer ikke må anvendes eller forefindes i  

 opdrætsvirksomheder.
 Stk. 4.  Fiskeriministeren kan træffe bestemmelse om  

 regulering af anvendelse af tilsætningsstoffer til foder og foderblandinger.
 § 21.  Fiskeriministeren kan efter forhandling med  

 dambrugernes organisationer fastsætte regler angående de oplysninger, der  

 skal gives ved salg af foder og foderblandinger, og om kontrollen med  

 fremstilling af og handel med disse.
 § 22.  Foder og foderblandinger, som ikke er af god og  

 sund beskaffenhed, kan af de tilsynsførende myndigheder påbydes destrueret.
Lovens administration A.
Tilsynet § 23.  Tilsynet med overholdelsen af denne lov og de i  

 medfør af denne fastsatte forskrifter føres af fiskeriministeriet gennem  

 fiskerikontrollen og fiskeriministeriets industritilsyn samt eventuelle  

 andre, der af fiskeriministeren måtte blive bemyndiget hertil.
For så vidt  

 angår detailhandel med fisk og fiskevarer bestemt til menneskeføde, udøves  

 dette tilsyn af de myndigheder og personer, der i levnedsmiddelloven og de i  

 medfør heraf fastsatte regler er bemyndiget til at føre tilsyn med denne  

 lovgivning.
 Stk. 2.  Fiskeriministeren fastsætter grænserne for de  

 enkelte tilsynsmyndigheders virksomhedsområde.
Stk. 3.  (* 12) De tilsynsførende myndigheder har mod  

 behørig legitimation adgang overalt til enhver tid uden retskendelse, hvor de  

 af denne lov omfattede fisk opdrættes, foder og foderblandinger, fisk og  

 fiskevarer omsættes, pakkes, opbevares, transporteres eller tilvirkes og har  

 til enhver tid ret til uden retskendelse at åbne forsendelser indeholdende  

 disse varer, til at udtage eller pålægge prøver udtaget og foretage  

 kontrolvejning samt til at gennemgå eller få forelagt regnskabs- og andet  

 dokumentationsmateriale, i det omfang og på de områder hvor det skønnes  

 nødvendigt for tilsynets udøvelse eller for fastsættelse og opkrævning af den  

 betaling, der er omfattet af loven og de i medfør heraf fastsatte  

 forskrifter.
Udgifter i forbindelse med udtagelse og forsendelse af prøver,  

 samt analyse og test m.v. af prøver foretaget på et laboratorium, der er  

 godkendt af de tilsynsførende myndigheder, påhviler virksomheden.
De  

 tilsynsførende myndigheder kan tilbageholde fisk og fiskevarer samt foder og  

 foderblandinger, indtil der foreligger et analyseresultat af foretagne  

 prøver.
Virksomhedens indehaver eller dennes stedfortræder er pligtig at være  

 de tilsynsførende myndigheder behjælpelig ved udøvelse af tilsynet.
 Stk. 4.  Fiskeriministeren udfærdiger efter forhandling  

 med det i § 26 nævnte kvalitetsudvalg nærmere bestemmelser for de  

 tilsynsførende myndigheder, herunder regler om udtagelse af prøver.
B.
Ankenævn § 24.  Fiskeriministeren nedsætter et ankenævn til  

 behandling af de i § 4, stk. 1, omtalte klager.
Stk. 2.  Ankenævnet består af 1 repræsentant for  

 fiskeriministeriet, 1 repræsentant for fiskeriministeriets  

 forsøgslaboratorium samt af 3 erhvervsrepræsentanter, hvoraf de 2 udpeges af  

 den brancheforening, hvorunder sagen henhører.
Formanden beskikkes af  

 ministeren blandt nævnets medlemmer.
 Stk. 3.  Klageren skal efter anmodning have adgang til  

 personligt møde for nævnet.
 Stk. 4.  Fiskeriministeren fastsætter nærmere regler om  

 nævnets forretningsgang.
C.
Dispensation § 25.  Fiskeriministeren kan efter indstilling fra det  

 i § 26 omtalte kvalitetsudvalg gøre undtagelser fra lovens bestemmelser om  

 virksomheders indretning og udstyr m.v. samt fra lovens bestemmelser om fisk  

 og fiskevarers opbevaring, tilvirkning, sortering, pakning, mærkning og  

 emballering.
D.
Kvalitetsudvalg § 26.  (* 13) Fiskeriministeren nedsætter et  

 kvalitetsudvalg bestående af 8 erhvervsrepræsentanter, 1 repræsentant for Forbrugerrådet, 1 repræsentant for Arbejderbevægelsens Erhvervsråd, 1 repræsentant for Sundhedsstyrelsen og 1 repræsentant for Fiskeriministeriet.
Erhvervsrepræsentanerne beskikkes efter forslag fra vedkommende erhvervsorganisationer.
Der beskikkes en stedfortræder for hvert af udvalgets medlemmer.
Formanden beskikkes af ministeren blandt udvalgets medlemmer.
 Stk. 2.  Fiskeriministeren fastsætter regler om  

 udvalgets forretningsgang.
 Stk. 3.  Udvalget er berettiget til at tilkalde  

 sagkyndige til at deltage i udvalgets møder.
E.
Afgifter og betalinger (* 14) § 26 a.  Fiskeriministeren fastsætter afgifter og  

 betalinger i henhold til loven, herunder nedsættelse af disse, efter  

 forhandling med det kvalitetsudvalg, der er nævnt i § 26. Ved fastsættelsen  

 kan der træffes bestemmelse om såvel afgifternes og betalingernes størrelse  

 som principperne for beregningen og fordelingen samt dækningsgraden.
Statistiske anmeldelser § 27.  Fiskeriministeren kan påbyde afgivelse af  

 oplysninger, der vedrører omsætning og produktion af fisk og fiskevarer.
Straffebestemmelser § 28.  Med bøde eller hæfte straffes den, der a. (* 15) tilvirker, pakker, opbevarer eller frostlagrer fisk og  

 fiskevarer eller ompakker fiskevarer uden at være i besiddelse af fornøden  

 autorisation eller b. (* 16) forhandler fisk og fiskevarer uden at have opnået fornøden  

 registrering fra fiskeriministeren.
Stk. 2.  (* 17) Den, der meddeler urigtige eller  

 vildledende oplysninger til brug ved behandling af spørgsmålet om meddelelse  

 af autorisation, registrering, tilladelse eller godkendelse eller i  

 forbindelse med ansøgning herom fortier oplysninger af betydning for sagens  

 afgørelse, straffes med bøde eller hæfte, medmindre strengere straf er  

 forskyldt efter borgerlig straffelov.
Det samme gælder den, der handler i  

 strid med de vilkår, under hvilke en sådan autorisation, registrering,  

 tilladelse eller godkendelse er meddelt.
 Stk. 3.  Den, der overtræder bestemmelserne i § 3, stk.  

 1, § 5, stk. 1, § 7, stk. 1-3, § 8, stk. 1-3, § 9, stk. 1, § 12, § 14, stk.  

 4, § 15, stk. 2, § 17, stk. 1, § 19, stk. 1-2, § 20, stk. 1 og stk. 2, 1.  

 punktum, eller § 23, stk. 3, sidste punktum, straffes med bøde eller hæfte.
 Stk. 4.  På samme måde straffes den, der undlader at  

 efterkomme påbud eller forbud, der udstedes i henhold til loven eller de i  

 medfør af denne fastsatte forskrifter.
 Stk. 5.  I forskrifter, der udstedes i medfør af loven,  

 kan der fastsættes straf af bøde eller hæfte for overtrædelser af  

 bestemmelser i forskrifterne.
Stk. 6.  Der kan pålægges virksomhedens ejer eller  

 bruger bødeansvar, selv om overtrædelsen ikke kan tilregnes ham som forsætlig  

 eller uagtsom.
For overtrædelser, der begås af aktieselskaber,  

 anpartsselskaber, andelsselskaber eller lignende, kan der pålægges selskabet  

 som sådant bødeansvar.
For bødeansvar fastsættes ingen forvandlingsstraf.
Ikrafttræden § 29.  Loven træder i kraft den 1. juli 1965.
 Stk. 2.  Lov nr. 150 af 11. maj 1954 om kvalitetskontrol  

 med fisk og fiskevarer ophæves.
 Stk. 3.  De efter denne lov udstedte forskrifter  

 forbliver i kraft, således at overtrædelser straffes med bøde eller hæfte.
 § 30.  Loven gælder ikke for Færøerne.
 Stk. 2.  Lovens § 27 gælder ikke for Grønland, men kan  

 ved fiskeriministerens bestemmelse sættes i kraft for denne landsdel.
Stk. 3.  Fiskeriministeren kan bestemme, at loven ikke  

 skal gælde for Grønland.
Lov nr. 139 af 24. april 1975 indeholder følgende  

 ikrafttrædelsesbestemmelse:
 § 2.  Loven træder i kraft den 1. maj 1975. Lov nr.  

 560 af 30. november 1983 indeholder følgende ikrafttrædelsesbestemmelse:
§ 2.  Loven træder i kraft dagen efter bekendtgørelsen  

 i Lovtidende.
Lov nr. 221 af 22. april 1987 indeholder følgende  

 ikrafttrædelsesbestemmelse:
§ 2.  Loven træder i kraft dagen efter bekendtgørelsen  

 i Lovtidende.
Lov nr. 1052 af 23. december 1992 indeholder følgende  

 ikrafttrædelsesbestemmelse:
 § 2.  (* 18) Tidspunktet for lovens ikrafttræden  

 bestemmes af fiskeriministeren.
Fiskeriministeriet, den 4. august 1993 Bjørn Westh / Mogens Nielsen (* 1) § 11 a, stk. 3, indsat ved lov nr. 1052 af 23. december 1992.
 (* 2) Overskriften til kapitel 3 ændret ved lov nr. 1052 af 23. december  

 1992.
(* 3) Overskriften til kapitel 3, afsnit A, ændret ved lov nr. 1052 af 23. december 1992.
 (* 4) § 12 ændret ved lov nr. 1052 af 23. december 1992.
 (* 5) § 14, stk. 1, ændret ved lov nr. 1052 af 23. december 1992.
 (* 6) § 14, stk. 4, ændret ved lov nr. 1052 af 23. december 1992.
 (* 7) Overskriften til kapitel 4 ændret ved lov nr. 1052 af 23. december  

 1992.
 (* 8) § 17, stk. 1, ændret ved lov nr. 1052 af 23. december 1992.
 (* 9) § 17, stk. 2, indsat ved lov nr. 1052 af 23. december 1992.
 (* 10) § 18, stk. 2, ændret ved lov nr. 1052 af 23. december 1992.
 (* 11) § 18, stk. 3, indsat ved lov nr. 1052 af 23. december 1992.
 (* 12) § 23, stk. 3, 1. pkt., ændret ved lov nr. 1052 af 23. december  

 1992.
 (* 13) § 26, stk. 1, 1. pkt., ændret ved lov nr. 1052 af 23. december  

 1992.
 (* 14) Afsnit E i kapitel 6 indsat ved lov nr. 1052 af 23. december 1992.
 (* 15) § 28, stk. 1, litra a, ændret ved lov nr. 1052 af 23. december  

 1992.
 (* 16) § 28, stk. 1, litra b, ændret ved lov nr. 1052 af 23. december  

 1992.
 (* 17) § 28, stk. 2, 1. og 2. pkt., ændret ved lov nr. 1052 af 23.  

 december 1992.
 (* 18) Ikrafttrædelsestidspunktet er fastsat til den 1. januar 1993, jf.  

 bekendtgørelse nr. 1216 af 28. december 1992 om ikrafttræden af lov om  

 ændring af lov om kvalitetskontrol med fisk og fiskevarer.
