Nr LSF 218 Forslag til Lov om ændring af lov om banker og sparekasser og  

 realkreditloven (Afskaffelse af ministerudpegede bestyrelsesmedlemmer i  

 pengeinstitutter og realkreditinstitutioner) Fremsat af Kirsten Jacobsen (FP) Kim Behnke (FP) Aage Brusgaard (FP) Pia  

 Kjærsgaard (FP) den 31. januar 1992 § 1 I lov om banker og sparekasser m.v., jf. lovbekendtgørelse nr. 22 af 9.  

 januar 1991, som ændret ved lov nr. 829 af 18. december 1991, foretages  

 følgende ændringer:
 1. § 9, stk. 1, affattes således:
»Bestyrelsen skal bestå af mindst 5 medlemmer.« 2. I § 13, stk. 1, affattes 1. pkt. således:
»Bestyrelsen skal bestå af mindst 5 medlemmer, der vælges af  

 repræsentantskabet.« 3. § 15 j, stk. 1, affattes således:
»Bestyrelsen skal bestå af mindst 5 medlemmer, der vælges af  

 generalforsamlingen eller, hvis sammenslutningens vedtægter bestemmer det, af  

 repræsentantskabet.« 4. § 16, stk. 2, ophæves.
§ 2 I realkreditloven, jf. lovbekendtgørelse nr. 56 af 24. januar 1992,  

 foretages følgende ændring:
 § 14, stk. 1, affattes således:
»Bestyrelsen skal bestå af mindst 5 medlemmer.« § 3 Loven træder i kraft dagen efter bekendtgørelsen i Lovtidende.
§ 4 For bestyrelsesmedlemmer, der er udpeget af industri- eller  

 boligministeren før lovens ikrafttræden, ophører bestyrelseshvervet ved  

 lovens ikrafttræden.
Bemærkninger til lovforslaget Adgangen for regeringen til at udpege bestyrelsesmedlemmer i  

 pengeinstitutter og realkreditinstitutter opleves som et levn fra den  

 socialdemokratiske guldalder, hvor statsstyring, offentlig kontrol og  

 tildeling af vellønnede hverv til partifæller var god latin på  

 Christiansborg.
 Lovforslaget har til formål at fjerne dette rudiment fra loven.
 Som begrundelse for lovforslaget fremhæves navnlig:
1. I nutidens erhvervsliv har man en klar viden om, at staten og statsligt  

 udpegede repræsentanter ikke er i stand til at tilføre kommercielt drevne  

 virksomheder kvaliteter, der ikke kan tilvejebringes på anden mere  

 hensigtsmæssig og mere demokratisk måde.
De virksomheder f.eks. inden for  

 bank- og sparekassesektoren, der ønsker at tiltrække og udnytte særlig  

 ekspertise i deres bestyrelsesarbejde, har fuld ret til at sammensætte den  

 generalforsamlingsvalgte bestyrelse efter behov.
Ministerudpegning af en  

 partifælle, en tidligere ministerkollega eller andre velmeriterede  

 bonkammerater til sådant bestyrelsesarbejde er en ganske urimelig indblanding  

 i forretningslivet.
2. Det er en fejltagelse, hvis nogen måtte tro, at ministerudpegede  

 bestyrelsesmedlemmer virker som en slags tillidsmænd eller repræsentanter for  

 befolkningen eller forbrugerne.
I de år, regeringen har haft adgang til  

 ministerudpegning af bestyrelsesmedlemmer, er denne ret benyttet til at  

 udpege et trecifret antal personer, alle med gode forbindelser til de gamle  

 partier og det politiske establishment.
Men næppe i et eneste tilfælde er det  

 forekommet, at denne garde af politiske venner har kunnet gribe advarende  

 ind, når den pågældende virksomhed eller organisation var på kollisionskurs.  

 Ved flere sammenbrud i bankverdenen, f.eks. 6. juli-Bankens konkurs,  

 C&G-Bankens konkurs, sammenbruddet i Henriques Bank og i en række andre  

 insolvenssituationer er der ikke det mindste holdepunkt for at antage, at de  

 ministerudpegede bestyrelsesmedlemmer kunne tilføre virksomheden en viden,  

 den havde behov for, ligesom der heller ikke er dokumentation for, at de  

 pågældende i tide har kunnet advare myndighederne eller andre om den  

 skæbnesvangre udvikling i virksomheden.
Det samme gælder for  

 realkreditinstitutterne, hvor de ministerudpegede bestyrelsesmedlemmer i  

 passiv tavshed har deltaget i bestyrelsesarbejdet også i de kriseperioder,  

 hvor der var størst grund for bestyrelserne til at gribe ind over for  

 overbelåningssager, udlandseventyr og andre ledelseseksperimenter.
3. Regeringen påfører befolkningen en urimelig og, som det er påvist  

 foran, nytteløs udgift, hver gang ministeren udpeger et bestyrelsesmedlem til  

 et pengeinstitut eller realkreditvirksomhed.
Under udvalgsarbejdet vil de  

 samlede udgifter herved blive afdækket, men det står på forhånd klart, at de  

 gamle partiers gensidige uddeling af vellønnede bestyrelseshverv reelt kun  

 har eet eneste konkret formål, nemlig at sikre indtægter for politiske  

 venner.
Al tale om et værdifuldt samspil mellem stat og erhverv, om det  

 positive ved en blandingsøkonomi, hvor staten helt naturligt deltager som  

 aktør i forretningslivet etc., er og bliver en gammelsocialistisk fiktion.
4. De anakronistiske bestemmelser om ministerudpegede bestyrelsesmedlemmer  

 blev indsat i realkreditlovgivningen i 1970 (jf. lov nr. 281 af 10. juni  

 1970) og i bank- og sparekasseloven i 1974 (jf. lov nr. 199 af 2. april  

 1974). Reglerne kan bedst forklares som en naturlig konsekvens af en  

 tidstypisk holdning hos det politiske flertal i 1970-erne.
Her gjorde der sig  

 mange misforståelser gældende, præget af de gamle partiers - og især  

 Socialdemokratiets - ukuelige tro på statskollektivets overlegenhed i forhold  

 til individet.
På denne baggrund er det forståeligt, at det politiske flertal  

 ved gennemførelsen af reglerne om ministerudpegede bestyrelsesmedlemmer i  

 pengeinstitutterne fandt det naturligt at udtale bl.a., at formålet »er  

 at medvirke til, at almindelige samfundsmæssige interesser og hensyn holdes  

 for øje i pengeinstitutternes virksomhed, samt at fremme de af  

 lovgivningsmagten formulerede erhvervspolitiske målsætninger.« (Jf.  

 Erhvervsudvalgets betænkning af 14. marts 1974 over forslag til lov om banker  

 og sparekasser, Folketingstidende 1973-74, 2. samling, sp. 151 ff).
I dag må visdommen om statskollektivets overlegne kvaliteter og  

 altomfattende omhu for alle samfundets anliggender siges at være eroderet.  

 Regler som dem, der nu foreslås afskaffet, er nu stort set ikkeeksisterende i  

 den civiliserede del af verden og formentlig helt eller delvis afskaffet i de  

 tidligere socialistiske folkerepublikker.
Det er skamfuldt, hvis dansk  

 lovgivning fortsat skal være plettet af dette levn fra fortiden.
Skulle man endelig pege på sektorer i samfundet, hvor ekstern udpegning af  

 bestyrelsesmedlemmer kunne være gavnlig, ville det føles langt mere naturligt  

 at anmode repræsentanter for erhvervslivet om - på frivilligt grundlag - at  

 indtræde som kontrollanter og vejledere i den offentlige sektor, f.eks. i  

 departementer, styrelser og andre statslige organer.
Her kunne repræsentanter  

 med erhvervserfaring vejlede og undervise aktørerne i de departementale  

 beskyttede akademikerværksteder i, hvordan samfundet fungerer for den del af  

 befolkningen, der er underkastet markedsøkonomiske spilleregler.
 5. Den tilsynsvirksomhed, der udøves med finansverdenen, foregår mest  

 hensigtsmæssigt - og bør udelukkende ske - igennem Finanstilsynet.  

 Finanstilsynet er opbygget med en stab af kvalificerede medarbejdere, der  

 hverken organisatorisk eller operationelt har nogen gavn af  

 ministerudpegningen af visse bestyrelsesmedlemmer.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om banker og sparekasser m.v., jf. lovbekendtgørelse nr. 22 af 9.  

 januar 1991, som ændret ved lov nr. 829 af 18. december 1991, foretages  

 følgende ændringer:
 1. § 9, stk. 1, affattes således:
»Bestyrelsen skal bestå af mindst 5 medlemmer.« § 9. Bestyrelsen skal bestå af mindst 5 medlemmer, hvoraf 1 medlem  

 udnævnes af industriministeren.
 2. I § 13, stk. 1, affattes 1. pkt. således:
»Bestyrelsen skal bestå af mindst 5 medlemmer, der vælges af  

 repræsentantskabet.« § 13. Bestyrelsen skal bestå af mindst 5 medlemmer, hvoraf 1  

 medlem udnævnes af industriministeren, medens de øvrige medlemmer vælges af  

 repræsentantskabet.
 3. § 15 j, stk. 1, affattes således:
»Bestyrelsen skal bestå af mindst 5 medlemmer, der vælges af  

 generalforsamlingen eller, hvis sammenslutningens vedtægter bestemmer det, af  

 repræsentantskabet.« § 15 j.
Bestyrelsen skal bestå af mindst 5 medlemmer, hvoraf 1  

 medlem udnævnes af industriministeren, medens de øvrige medlemmer vælges af  

 generalforsamlingen eller, hvis sammenslutningens vedtægter bestemmer det, af  

 repræsentantskabet.
 4. § 16, stk. 2, ophæves.
 Stk. 2. Vederlag til det af industriministeren udnævnte  

 bestyrelsesmedlem udredes af vedkommende pengeinstitut og fastsættes efter  

 regler, der gives af industriministeren.
§ 2 I lov om realkredit, jf. lovbekendtgørelse nr. 553 af 16. juli 1991,  

 foretages følgende ændring:
 § 14, stk. 1, affattes således:
»Bestyrelsen skal bestå af mindst 5 medlemmer.« § 14. Bestyrelsen skal bestå af mindst 5 medlemmer, hvoraf  

 boligministeren udnævner et medlem.
§ 3 Loven træder i kraft dagen efter bekendtgørelsen i Lovtidende.
§ 4 For bestyrelsesmedlemmer, der er udpeget af industri- eller  

 boligministeren før lovens ikrafttræden, ophører bestyrelseshvervet ved  

 lovens ikrafttræden.
