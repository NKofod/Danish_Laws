Fremsat den 9. marts 2021 af Birgitte Bergman (KF), Katarina Ammitzbøll (KF), Brigitte Klintskov Jerkel (KF), Mona Juul (KF), Søren Pape Poulsen (KF) og Merete Scheelsbeck (KF) Forslag til folketingsbeslutning om udarbejdelse og fremlæggelse af en plan for genåbning af det danske turisme- og oplevelseserhverv Regeringen pålægges hurtigst muligt i første halvår af 2021 at udarbejde og fremlægge en konkret og detaljeret plan for genåbning af det danske turisme- og oplevelseserhverv.
Bemærkninger til forslaget Turisme- og oplevelseserhvervene har en central plads i dansk erhvervsliv.
I 2018 skabte danske og udenlandske turister en omsætning på mere end 132 mia. kr. herhjemme, viser tal fra VisitDenmark (»Nøgletal om dansk turisme«, VisitDenmark.dk). Det indebærer et stort antal jobs til både ufaglærte og unge foruden den store værdi, som sektoren skaber langt ud i værdikæden.
Omsætning og overskud er siden coronanedlukningen af Danmark blevet vendt til tvangslukkede virksomheder og underskud.
Det eksisterende varslingssystem, »COVID-19 Varslingssystem«, som har til formål at skabe større forudsigelighed i regeringens coronatiltag, har desværre vist sig ikke at fungere i praksis.
Centrale aktører har vendt tommelfingeren nedad med hensyn til redskabet og finder varslingssystemet ubrugeligt for virksomhederne, da det ikke leverer den efterspurgte og nødvendige forudsigelighed (»Genåbning af det danske turist- og oplevelseserhverv«, Dansk Industri, forslag 1.1, side 4).
Det Konservative Folkeparti foreslår på den baggrund, at regeringen udarbejder og fremlægger en konkret plan for genåbning af turisme- og oplevelseserhvervene med en tæt involvering af erhvervslivet fra start.
Planen skal både give forudsigelighed for virksomhederne og gøre det muligt for virksomhederne at planlægge på kort og lang sigt.
En genåbningsplan skal kunne afviges og justeres i takt med udviklingen i sundhedsmyndighedernes anbefalinger, men den skal være så stabil, at den kan skabe den efterspurgte og nødvendige forudsigelighed for virksomhederne.
Derudover skal planen skabe de nødvendige rammer for, at åbningen kan ske i praksis.
Med en sådan plan kan virksomhederne tage alle de nødvendige forholdsregler, når de går fra et nedlukket erhverv til et åbent erhverv.
Retningslinjer og krav til åbningen bliver med en konkret plan klarere og nemmere at justere, og det bliver samtidig nemmere at vurdere, hvor der er den nødvendige samfundskapacitet i form af f.eks. test til at sikre, at erhvervene kan holde åbent.
 Turisme- og oplevelseserhvervene i hovedstadsområdet har været ekstraordinært hårdt ramt af regeringens restriktioner, herunder 6-dagesreglen, som blev indført i sommeren 2020. Wonderful Copenhagen estimerer, at tabet i hovedstaden i 2020 var på 28 mia. kr. (Beregning foretaget af VisitDenmark for Wonderful Copenhagen, januar 2021). Det samlede tab i hele Danmark forventes at løbe op i mindst 31 mia. kr. (»Statusanalyse af turismens udvikling og konkurrenceevne«, Det Nationale Turismeforum 2021). En genåbningsplan skal derfor have et særligt fokus på hovedstaden og mulighederne for at lukke op for international turisme, herunder cruiseturismen og erhvervsturismen, der er vigtige for turisme- og oplevelseserhvervene i Danmarks hovedstad, som samlet normalt står for ca. 40 pct. af omsætningen i dansk turisme (»Turismens økonomiske betydning i Wonderful Copenhagen 2018», VisitDenmark 2019). København er i skarp international konkurrence med andre storbyer, og det er vigtigt for Danmark at sikre, at hovedstaden ikke kommer svækket ud af pandemien konkurrencemæssigt.
Det er Det Konservative Folkepartis opfattelse, at turisme- og oplevelsesindustrien er ramt ekstra hårdt under coronakrisen.
De fleste virksomheder inden for branchen er i høj grad sæsonvirksomheder, som anvender overskuddet fra deres højsæson til at investere og udvikle virksomheden.
I dag står mange virksomheder med et underskud, da de end ikke kan dække deres faste omkostninger i forbindelse med nedlukningen  et underskud, som risikerer at bremse genåbningen og den grønne omstilling af erhvervene.
Beslutningsforslaget skal ses i dette lys.
Skriftlig fremsættelse Birgitte Bergman (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udarbejdelse og fremlæggelse af en plan for genåbning af det danske turisme- og oplevelseserhverv.
(Beslutningsforslag nr.
B 234) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
