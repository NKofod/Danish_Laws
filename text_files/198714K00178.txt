Nr BTL 178 Betænkning over Forslag til midlertidigt huslejestop for erhvervslejemål  

  

 Nr L 178 1987-88, 1. samling Afgivet af Boligudvalget Afgivet: 19880412 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra:
Andersen, Torben, advokat, København, Danbyg, Ejendoms- og Vekselererfirma E.
Dam Jensen, Erhvervslejernes Landsorganisation ELO, Fællesforeningen af Jyske Grundejerforeninger, Julemærkekomiteen v/advokat Henrik Steen Andersen, P.
H.
Fabricius Kjær, København, Landsforeningen for Ejere af Udlejningsejendomme, Lejernes Landsorganisation, Lynge & Søn A/S, Herman H.
J., Næstved Ejendomsselskab A/S, Nørre Kvarters Beboerforening, Osted, Eigil, København, Randers Grundejerforening og Trøjborg Grundejerforening.
Der er af boligministeren og af et flertal stillet ændringsforslag, hvorom der henvises til de ledsagende bemærkninger.
Herefter indstiller et flertal (Socialdemokratiets, Socialistisk Folkepartis og Det Radikale Venstres medlemmer af udvalget) lovforslaget til vedtagelse med de af flertallet og det af boligministeren under nr. 4 stillede ændringsforslag.
Flertallet har under behandlingen af lovforslaget fundet det nødvendigt at præcisere, at huslejestigninger, der er varslet før 1. december 1987, er suspenderet indtil huslejestoppets ophævelse, såfremt lejeren ikke har gjort indsigelse mod lejevarslingen inden forløbet af den i lejeloven fastsatte frist på 6 uger.
Det bemærkes, at denne frist vil være udløbet inden huslejestoppets virkning.
Huslejestigninger, der er varslet til lovlig ikrafttræden efter den 15. januar 1988, er bortfaldet, hvis de er varslet den 1.
december 1987 eller senere, eller hvis lejeren har gjort indsigelse imod varslingen.
Der vil først lovligt kunne varsles huslejestigninger til ikrafttræden efter huslejestoppets ophør.
Det midlertidige huslejestop i erhvervslejemål er fastsat til at udløbe den 31. december 1988. Det forventes, at der inden dette tidspunkt kan vedtages en lov om regulering af lejen i erhvervslejemål med ikrafttræden inden den 1. januar 1989, og det er flertallets opfattelse, at det midlertidige huslejestop vil kunne ophæves samtidig hermed.
Et mindretal (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) indstiller lovforslaget til vedtagelse med de af bo-ligministeren stillede ændringsforslag.
Et andet mindretal (Fremskridtspartiets medlem af udvalget) indstiller lovforslaget til forkastelse ved 3. behandling, men kan tiltræde de af boligministeren stillede ændringsforslag.
Mindretallet bemærker i øvrigt, at det er bekymringsværdigt, at Folketinget griber ind i noget så grundlæggende som den frie prisdannelse på lejemål, blot fordi nogle enkelte avisoverskrifter oppuster en negativ stemning omkring udlejerne.
Det gælder både beboelseslejemål og, som omhandlet i dette lovforslag, erhvervslejemål.
De mange deputationer har på udmærket vis redegjort for, hvilke skadelige følgevirkninger denne lov vil få.
Fremskridtspartiet vender sig imod de socialister, som ønsker at gribe ind i den frie prisdannelse.
I et frit samfund har lejer og udlejer fri adgang til som to ligeværdige parter at indgå enhver kontrakt og lejemål.
Danmark bør være et sådant frit samfund.
Med denne lov lægges der endnu en alen til den lange strøm af ødelæggende love og regler, som Folketinget vedtager, og som gør enhver næringsdrift umulig i Danmark.
De onde ler, og de gode rejser til udlandet.
Fremskridtspartiet er skuffet over, at regeringspartierne har ladet sig lokke til at tilslutte sig et så uliberalt og så erhvervsskadeligt lovforslag.
Ændringsforslag Til § 2 Af et flertal (S, SF og RV):
 1) Efter stk. 2 indsættes som nyt stykke:
» Stk. 3. Udlejeren kan ikke opkræve deposita, gebyrer og  

 lignende eller i øvrigt indgå aftale på vilkår, således at lejeaftalen efter 15. januar 1988 bliver mere belastende end vilkårene gældende i perioden forud for den 15. januar 1988, jf. dog stk. 4 og 5.« Stk. 3-5 bliver herefter stk. 4-6.
 Af boligministeren, tiltrådt af et mindretal (KF, V, CD, FP  

 og KRF):
 2) Efter stk. 4 indsættes som nyt stykke:
» Stk. 5. Reglen i stk. 1 er endvidere ikke til hinder for gennemførelsen af lejeforhøjelser efter § 47 i lov om leje, såfremt udlejer inden den 15. janauar 1988 har indgået aftale med lejer herom, eller såfremt lejer ikke har protesteret mod en varslet lejeforhøjelse og fristen for lejers indsigelse efter § 48, stk. 3, i lov om leje er udløbet senest denne dato.« Stk. 5 bliver herefter stk. 6.
Til § 5 Af et flertal (S, SF og RV):
3) Efter »højere leje« indsættes ordene: », deposita,  

 gebyrer og lignende eller i øvrigt indgået på mere belastende vilkår«.
Til § 7 Af boligministeren, tiltrådt af udvalget:
 4) Stk. 1 affattes således:
»Loven træder i kraft dagen efter bekendtgørelsen i Lovtidende og har gyldighed til og med den 31. december 1988. Loven har med undtagelse af § 6 virkning fra den 15. januar 1988.« Af et flertal (S, SF og RV):
 5) Efter stk. 2 indsættes som nye stykker:
 » Stk. 3. Lejeforhøjelser, der er lovligt varslet før den 1.
december 1987, og hvor der ikke er gjort rettidig indsigelse fra lejerens side, suspenderes indtil udløbet af huslejestoppet.
Stk. 4. Lejeforhøjelser varslet til ikrafttræden i denne lovs gyldighedsperiode, bortset fra lejeforhøjelser, jf. stk. 3., bortfalder.« Bemærkninger Til nr. 1 Det skal ikke være muligt for udlejeren at omgå bestemmelserne i stk. 1 og 2 ved at opkræve ekstraordinært store deposita eller »nøglepenge« og lignende, således at en huslejestigning, der ønskes forhindret ved lovgivningen, blot kapitaliseres ved fantasifulde initiativer som de nævnte.
Til nr. 2 Med henblik på at sikre, at lejen kan reguleres i overensstemmelse med udlejers og lejers frivillige aftaler herom, foreslås § 2 ændret.
Sådanne aftaler, der er indgået før lovforslagets fremsættelse, kan efter ændringsforslaget gennemføres efter deres indhold tillige med varslede lejeforhøjelser, som lejer har valgt ikke at protestere imod, når indsigelsesfristen var udløbet inden den 15. januar 1988.
Ved frivillige aftaler forstås også forlig, der indgås, efter at en sag er blevet indbragt for en domstol.
Til nr. 3 Ændringsforslaget er en konsekvens af den under nr. 1 foreslåede ændring af § 2.
Til nr. 4 Ikrafttrædelsesbestemmelsens formulering foreslås ændret, således at den stemmer bedre overens med principperne bl.a. i grundlovens § 22 om, at ingen lov kan træde i kraft, før den er kundgjort, og at straffebestemmelser ikke kan have tilbagevirkende gyldighed.
Lovens virkningstidspunkt - bortset fra straffebestemmelsen - berøres ikke heraf.
Til nr. 5 Ændringerne præciserer konsekvenserne af huslejestoppet, således at det klart fremgår af lovteksten, hvorledes der forholdes med de enkelte lejeforhøjelsesvarslinger.
Svend Andersen (S) Baadsgaard (S) Pia Gjellerup (S) Torben Lund (S) fmd.
Lissa Mathiasen (S) Tastesen (S) Jørn Jespersen (SF) Pelle Voigt (SF) Engell (KF) Svend Åge Petersen (KF) Merete Aarup (KF) Pernille Sams (KF) Mejdahl (V) Bollmann (CD) nfmd.
Behnke (FP) Merethe Due Jensen (KRF) Jørgen Estrup (RV) Partiet FK havde ikke medlemmer i udvalget.
