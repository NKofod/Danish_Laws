Skriftlig fremsættelse (3. oktober 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af emballageafgiftsloven, lov om registrering af køretøjer og forskellige andre love og om ophævelse af pvc-afgiftsloven og lov om tilskud til visse miljøvenlige lastbiler (Ophævelse af pvc-afgiften og emballageafgiften på pvc-folier, indførelse af bagatelgrænser i visse afgiftslove, udvidelse af bemyndigelsesbestemmelsen for terminaladgang til Køretøjsregistret, undtagelse for udligningsafgift for visse påhængskøretøjer, udskydelse af tidspunkt for offentliggørelse og anvendelse af standardkontrakter ved leasing m.v.) (Lovforslag nr.
L 29) Forslaget har til formål at udmønte dele af aftalen om erhvervs- og iværksætterinitiativer af 12. november 2017 mellem regeringen (Venstre, Liberal Alliance og Det Konservative Folkeparti), Dansk Folkeparti og Det Radikale Venstre.
Det foreslås på baggrund heraf at ophæve pvc-afgiften og emballageafgiften på pvc-folier, da afgifterne ikke længere har sundheds- og miljømæssig begrundelse og giver administrative udfordringer for virksomhederne.
Samtidig foreslås det at indføre bagatelgrænser for registrering og betaling af afgift i flere afgiftslove, så virksomheder, der kun i begrænset omfang handler med afgiftspligtige varer, sparer både tid og penge.
Med forslagene bliver det billigere at være dansker og virksomhedernes byrder lettes, så det generelt bliver nemmere at drive virksomhed i Danmark.
Ydermere har forslaget til formål at forenkle reglerne på motorområdet, så borgere og virksomheder ikke pålægges uhensigtsmæssige eller utilsigtede økonomiske eller administrative byrder.
På baggrund heraf foreslås det bl.a., at virksomheder, der fremstiller udstyr til køretøjer, herunder lydudstyr, kan anskaffe køretøjer uden registreringsafgift, når virksomheden kun anvender køretøjerne til at afprøve det fremstillede udstyr.
Desuden har forslaget til formål at tydeliggøre og indføre administrative forenklinger for Skatteforvaltningen, som bl.a. vil få bedre mulighed for at hindre misbrug.
Med forslaget gives Skatteforvaltningen bl.a. bedre muligheder for at afslå en anmodning som registrering som selvanmelder efter registreringsafgiftsloven.
Endelig har forslaget til formål at gennemføre det såkaldte CBE-direktiv, som giver retshåndhævende myndigheder i andre EU-lande adgang til oplysninger fra Køretøjsregisteret i forbindelse med visse færdselslovsovertrædelser.
Derudover gennemføres direktiv om kombineret transport, som EU-kommissionen i en åbningsskrivelse har pålagt Danmark at implementere mere præcist.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
