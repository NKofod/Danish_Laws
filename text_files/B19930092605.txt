 I medfør af § 137 i lov om social bistand (i det følgende benævnt  

 bistandsloven), jf. lovbekendtgørelse nr. 829 af 6. oktober 1992, som ændret  

 senest ved lov nr. 501 af 30.juni 1993, § 52, stk. 6, i lov om social  

 pension, jf. lovbekendtgørelse nr. 411 af 26. maj 1992, som ændret senest ved  

 lov nr. 497 af 30.juni 1993, § 20, stk. 3, i lov om delpension, jf.  

 lovbekendtgørelse nr. 226 af 4. april 1991, som ændret senest ved lov nr. 399  

 af 6.juni 1991, § 25, stk. 2, i lov om børnetilskud og forskudsvis udbetaling  

 af børnebidrag, jf. lovbekendtgørelse nr. 254 af 8. april 1992, som ændret  

 senest ved lov nr. 449 af 30.juni 1993, § 28 i lov nr. 498 af 30.juni 1993 om  

 kommunal aktivering og § 30, stk. 2, i lov nr. 852 af 20. december 1989 om  

 dagpenge ved sygdom eller fødsel, som ændret senest ved lov nr. 495 af  

 30.juni 1993, fastsættes herved bestemmelser om revision af kommunernes  

 regnskaber på visse dele af det sociale område.
 § 1.  Revisionen omfatter regnskaber for de udgifter,  

 som ifølge de ovenfor nævnte love er omfattet af ordninger om refusion eller  

 tilskud i øvrigt fra staten.
 § 2.  Revisionen udføres af vedkommende kommunes  

 revision.
§ 3.  Revisionen foretages i overensstemmelse med god  

 offentlig revisionsskik, således som dette begreb er fastlagt i § 3 i lov om  

 revisionen af statens regnskaber m.m., dvs. at det ved revisionen  

 efterprøves, om regnskabet er rigtigt, og om de dispositioner, der er  

 omfattet af regnskabsaflæggelsen, er i overensstemmelse med meddelte  

 bevillinger, love og andre forskrifter samt indgåede aftaler og sædvanlig  

 praksis.
Endvidere foretages en vurdering af, hvorvidt der er taget skyldige  

 økonomiske hensyn ved forvaltningen af de midler og driften af de  

 virksomheder, der er omfattet af regnskabet.
 Stk. 2.  Ved revisionsbesøg i løbet af året må revisor  

 efterprøve, om kommunens forretningsgange og sagsbehandling inden for de  

 berørte områder, herunder for anvendelse af edb-systemer, er hensigtsmæssige  

 og betryggende.
 Stk. 3.  Revisionen må tilrettelægges under hensyn til  

 dens betydning for de statslige myndigheder.
 § 4.  Revisionen af personsager skal omfatte et antal  

 sager inden for hvert enkelt hovedområde af de sociale ydelser, samt for hver  

 enkelt af bistandslovens konti, for hvilke der skal føres registrant, jf. § 9  

 i Socialministeriets bekendtgørelse af d.d. om kommunernes  

 regnskabsaflæggelse og statsrefusion m.v. på visse dele af det sociale  

 område.
Stk. 2.  Ved udvælgelsen af stikprøver må der lægges  

 særlig vægt på nyetablerede personsager og på sagsområder og sager, hvor  

 tilkendelse eller beregning af ydelser beror på et skøn.
Endvidere bør  

 udtagelsen af stikprøver ske ud fra et væsentlighedskriterium, hvori kan  

 indgå forhold af økonomisk, sagsbehandlingsmæssig, principiel og lokal  

 karakter.
 Stk. 3.  Revisor må bl.a. efterprøve, om der ved  

 sagsetableringen, og i fornødent omfang ved sagsopfølgninger, er indhentet  

 oplysninger om økonomiske forhold fra andre offentlige myndigheder samt  

 arbejdsløshedskasser m.v., jf. lov nr. 387 af 13. juni 1990 om ændring af  

 forskellige lovbestemmelser om kontrol med udbetaling af offentlige ydelser  

 m.v. (»kontrolloven«).
 Stk. 4.  Revisor må endvidere efterprøve, om der ved  

 sagsbehandlingen er taget hensyn til principielle afgørelser, der træffes af  

 decisionsmyndigheden og ankeinstanser.
 Stk. 5.  I sager om inddrivelse af underholdsbidrag og  

 om ydelser med tilbagebetalingspligt må revisor påse, at der foretages  

 inddrivelse i overensstemmelse med love og administrative forskrifter herom.
 § 5.  Kommunalbestyrelsen skal give revisionen adgang  

 til at foretage de undersøgelser m.v., som denne finder nødvendige.  

 Kommunalbestyrelsen skal tillige sørge for, at revisionen i øvrigt får de  

 oplysninger, herunder sådanne oplysninger om økonomiske forhold, som kan  

 indhentes med hjemmel i kontrolloven, og som skønnes nødvendige for at sikre,  

 at ydelsesmodtagere ikke modtager uforenelige ydelser fra flere systemer.  

 Kommunalbestyrelsen skal endvidere sørge for, at revisionen får den bistand,  

 som revisionen anser for påkrævet for udførelsen af hvervet.
 § 6.  Den endelige årlige refusionsopgørelse og  

 opgørelse af tilskud med tilhørende specifikationer skal af revisionen  

 forsynes med påtegning om, at opgørelsen er revideret, og at revisionen er  

 udført i overensstemmelse med reglerne i kommunens revisionsregulativ og  

 denne bekendtgørelse.
 Stk. 2.  Den i stk. 1 omhandlede påtegning skal  

 indeholde revisors erklæring om, at opgørelsen er foretaget i  

 overensstemmelse med gældende bestemmelser.
 § 7.  Såfremt revisionen har påpeget, at beløb med  

 urette er anmeldt til refusion, eller at der er hjemtaget for store tilskud  

 fra staten, må revisor påse, at der foretages tilsvarende fradrag i beløb,  

 der senere anmeldes til refusion, henholdsvis kommer til udbetaling i form af  

 tilskud.
 § 8.  Revisor afgiver hvert år, senest samtidig med  

 afgivelse af beretninger om revisionen af kommunens øvrige regnskaber,  

 beretning om revisionen i henhold til denne bekendtgørelse.
 Stk. 2.  Der redegøres for, i hvilket omfang kommunen  

 har fulgt kontrolloven og i øvrigt sikret, at ydelsesmodtagere ikke modtager  

 uforenelige ydelser fra flere systemer.
Stk. 3.  I beretningen redegøres tillige for den udførte  

 revision samt for alle væsentlige forhold, der har givet anledning til  

 bemærkninger.
Desuden redegøres der for forhold af principiel eller økonomisk  

 betydning, som revisor finder anledning til at fremdrage, derunder tilfælde,  

 hvor fortolkning af gældende regler giver anledning til tvivl.
I beretningen  

 redegøres i et særskilt afsnit for revisionen af udgifter, der er eller kunne  

 være anmeldt til statsrefusion efter de særlige regler i bistandslovens §  

 134a om udgifter vedrørende flygtninge.
 Stk. 4.  Der redegøres i beretningen nærmere for omfang  

 og resultater af de stikprøver, der er foretaget, jf. § 4 ovenfor.
 Stk. 5.  Der gives i beretningen orientering om  

 restancer vedrørende tilbagebetalingspligtige ydelser (tilgang og afgang i  

 løbet af regnskabsåret samt status ved regnskabsårets udgang).
§ 9.  Senest samtidig med indsendelsen af  

 revisionsberetninger m.v. for kommunens regnskaber til vedkommende kommunale  

 tilsynsmyndighed sender kommunalbestyrelsen den i § 8 nævnte beretning sammen  

 med besvarelsen af eventuelle revisionsbemærkninger, begge dele i 2  

 eksemplarer, til Socialministeriet.
Samtidig sendes 1 eksemplar af  

 besvarelsen til revisor.
 Stk. 2.  Socialministeriet gennemgår  

 revisionsberetningerne og tager stilling til revisionsbemærkninger vedrørende  

 de i § 1 nævnte områder og meddeler kommunalbestyrelse og revision de  

 afgørelser af spørgsmål af betydning for statsrefusionen og tilskud samt den  

 vejledning, som gennemgangen måtte give anledning til.
 § 10.  Rigsrevisor udøver tilsyn med de i § 1 nævnte  

 områder i overensstemmelse med bestemmelserne i §§ 5 og 6 i lov om revisionen  

 af statens regnskaber m.m.
 Stk. 2.  Rigsrevisor kan af kommunalbestyrelsen forlange  

 sig meddelt alle sådanne oplysninger, som efter hans skøn er af betydning for  

 tilsynet, jf. § 12 i nævnte lov.
 § 11.  Bekendtgørelsen træder i kraft den 1. januar  

 1994 og finder anvendelse fra revisionen af regnskaberne for 1994.
Stk. 2.  Socialministeriets bekendtgørelse nr. 87 af 18.  

 februar 1991 om revision af kommunernes regnskaber på visse dele af det  

 sociale område finder fortsat anvendelse for revisionen af regnskaber for  

 tidligere år.
Dog gælder § 8, stk. 3, 3. pkt., i nærværende bekendtgørelse  

 for revisionsberetninger, der indsendes efter den 1. januar 1994, for  

 Københavns kommunes vedkommende dog den 30.juni 1994.
