Skriftlig fremsættelse (5. oktober 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om salg og markedsføring af lattergas til forbrugere og lov om markedsføring (Lovforslag nr.
L 14) Formålet med lovforslaget er at begrænse brugen af lattergas som rusmiddel ved at skærpe reglerne ved salg til forbrugere, kontrollere CVR-numre ved salg af lattergas, forbyde at besidde lattergas på offentligt tilgængelige steder samt give mulighed for at lukke profiler og fjerne indhold på sociale medier.
Formålet med lovforslaget er desuden at indføre en obligatorisk mærkning af reklamebilleder og reklamefilm, hvis de er retoucherede, så kroppens facon, størrelse eller hud er ændret, og ændringen kan bidrage til kropspres.
Dette skal modvirke negativ påvirkning af især børn og unge med urealistiske kropsidealer.
Endelig har lovforslaget til formål at sikre en større præventiv effekt i forhold til særligt grove, systematiske overtrædelser af markedsføringsloven.
Det skal ske ved at give mulighed for at sanktionere sådanne overtrædelser med fængselsstraf.
S, V, DF, RV, SF, EL og ALT blev i januar 2022 enige om, at der skal iværksættes nye tiltag mod brugen af lattergas som rusmiddel.
Dette skete på baggrund af en evaluering af området i 2021. Lovforslaget implementerer justeringerne af lattergasloven.
 Regeringen lægger op til, at ændringerne i lattergasloven vil kunne træde i kraft i november 2022, mens ændringen i lov om markedsføring, der vedrører sanktionsbestemmelsen, planlægges at kunne træde i kraft 1. juli 2023. Ændringen, der indfører den obligatoriske mærkningsordning, planlægges at træde i kraft 1. januar 2024.
 Med disse bemærkninger, og idet jeg i øvrigt henviser til lovforslaget og bemærkningerne til dette, skal jeg hermed anbefale forslaget til Folketingets velvillige behandling.
