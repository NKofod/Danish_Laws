Bekendtgørelse om instruks for rigsrevisor om Rigsrevisionens forhold til offentligheden samt sagsbehandling I medfør af § 18 b i lov om revisionen af statens regnskaber m.m., jf. lovbekendtgørelse nr. 101 af 19. januar 2012, og efter forelæggelse for statsrevisorerne fastsættes:
 § 1. Bestemmelserne i forvaltningsloven og lov om offentlighed i forvaltningen finder tilsvarende anvendelse for Rigsrevisionen, dog med de undtagelser, der følger af lov om revisionen af statens regnskaber m.m., og de undtagelser og præciseringer, der er fastsat nedenfor.
§ 2. Retten til aktindsigt gælder ikke for dokumenter, der er udleveret eller indsendt til Rigsrevisionen i medfør af § 12 i lov om revisionen  af statens regnskaber m.m.
Personen, der har anmodet om aktindsigt, henvises til at søge aktindsigt hos den reviderede institution.
 § 3. Rigsrevisors afgørelser i henhold til denne instruks kan indbringes for Folketingets formand, der træffer afgørelse efter forhandling med næstformændene.
 § 4. Instruksen træder i kraft den 1. februar 2014.
 Stk. 2. Samtidig ophæves bekendtgørelse nr. 447 af 6. maj 1992 af instruks for rigsrevisor om Rigsrevisionens forhold til offentligheden samt sagsbehandling.
