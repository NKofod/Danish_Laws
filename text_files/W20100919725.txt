Ugyldigt påbud om autoriseret arbejdsmiljørådgiver vedrørende hjerne- og nerveskadende belastninger [Navn udeladt] j.nr.:
 Arbejdsmiljøklagenævnet har på møde den 23. februar 2010 behandlet klagen fra [navn udeladt] på vegne af [virksomhedens navn udeladt] over Arbejdstilsynets afgørelse af 3. juni 2009. Arbejdstilsynet har givet virksomheden påbud om at bruge autoriseret arbejdsmiljørådgiver som følge af en afgørelse om overtrædelse af arbejdsmiljølovens regler om hjerne- og nerveskadende belastninger.
Nævnet traf følgende A F G Ø R E L S E Arbejdstilsynets påbud om brug af autoriseret arbejdsmiljørådgiver er ugyldig.
 Arbejdsmiljøklagenævnet annullerer således Arbejdstilsynets afgørelse af 3. juni 2009 for så vidt angår det nævnte påbud.
B E G R U N D E L S E Kapitel 3 i bekendtgørelsen om brug af autoriserede arbejdsmiljørådgivere giver ikke hjemmel til et påbud om brug af autoriseret arbejdsmiljørådgiver, når Arbejdstilsynet har truffet afgørelse om en overtrædelse af arbejdsmiljølovens regler om hjerne- og nerveskadende belastninger.
Arbejdsmiljøklagenævnet har lagt vægt på, at kapitel 3 i bekendtgørelsen om brug af autoriserede arbejdsmiljørådgivere definerer, hvad der er alvorlige og komplekse arbejdsmiljøproblemer.
Arbejdstilsynet henviser til § 16, punkt 1, som er en del af bekendtgørelsens kapitel 3.
 Det fremgår af § 16, punkt 1, at sundhedsskadelig luftforurening fra en arbejdsproces på faste arbejdssteder, hvor der ikke er etableret en effektiv mekanisk udsugning med samtidig tilførsel af frisk erstatningsluft af passende temperatur, er et komplekst og alvorligt arbejdsmiljøproblem.
 Derimod er arbejdsmiljølovens regler om hjerne- og nerveskadende belastninger ikke nævnt i bekendtgørelsens kapitel 3.
 Dertil kommer, at det af Arbejdstilsynets påbud fremgår, at Arbejdstilsynet har lagt til grund for afgørelsen, at virksomheden har fået en forudgående afgørelse om effektiv ventilation ved afdrypningsskab i lager/klargøring.
R E G L E R Arbejdsmiljøklagenævnet har ved afgørelsen anvendt følgende regler:
Om påbud om brug af autoriseret arbejdsmiljørådgiver § 77 a, lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 § 6, stk. 1, § 16, punkt 1, Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet samt brev af 2. september 2009 fra [navn udeladt].
På klagenævnets vegne Kopi til [Adressat udeladt] [Adressat udeladt] Arbejdstilsynet, Afgørelsens retlige grundlag kan læses på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 § 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det kemiske område § 16. Sundhedsskadelig luftforurening fra en arbejdsproces på faste arbejdssteder, hvor 1) der ikke er etableret en effektiv mekanisk udsugning med samtidig tilførsel af frisk erstatningsluft af passende temperatur, 2) procesudsuget luftrecirkuleres, således at den udsugede luft fra den forurenende proces føres tilbage til arbejdsrummet eller andre lokaler, eller 3) der er mange spredte forureningskilder på arbejdspladsen, og forureningen ikke fjernes effektivt.
