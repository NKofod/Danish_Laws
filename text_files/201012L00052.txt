 Kapitel 1   Betingelser for og opgørelse af jobpræmie m.v.
Kapitel 2   Administration Kapitel 3   Indberetning og udveksling af data Kapitel 4   Finansiering Kapitel 5   Klageadgang Kapitel 6   Ikrafttrædelse Fremsat den 10. november 2010 af beskæftigelsesministeren (Inger Støjberg) Forslag til Lov om 2 årig forsøgsordning om jobpræmie til enlige forsørgere Kapitel 1 Betingelser for og opgørelse af jobpræmie m.v.
 § 1. I en 2 årig forsøgsperiode fra den 1. januar 2011 til og med den 31. december 2012 udbetales jobpræmie efter reglerne i denne lov til personer, der den 2. august 2010 som enlige forsørgere var berettiget til og modtog ekstra børnetilskud efter lov om børnetilskud og forskudsvis udbetaling af børnebidrag, og som i perioden fra den 3. august 2009 til og med den 2. august 2010 i mindst 47 uger helt eller delvist har modtaget en eller flere af følgende ydelser m.v.:
 1) Dagpenge eller feriedagpenge efter lov om arbejdsløshedsforsikring m.v.
 2) Aktiveringsydelse efter lov om arbejdsløshedsforsikring m.v.
 3) Uddannelsesydelse efter lov om arbejdsløshedsforsikring m.v.
 4) Kontant- eller starthjælp efter lov om aktiv socialpolitik.
 5) Revalideringsydelse efter lov om aktiv socialpolitik.
 6) Ledighedsydelse efter lov om aktiv socialpolitik.
 7) Særlig ydelse efter lov om aktiv socialpolitik.
 8) Introduktionsydelse efter lov om integration af udlændinge i Danmark.
 9) Sygedagpenge efter lov om sygedagpenge.
 10) Løn til personer ansat med løntilskud efter kapitel 12 i lov om en aktiv beskæftigelsesindsats, dog ikke personer, som samtidig modtager førtidspension efter lov om social pension eller efter lov om højeste, mellemste, forhøjet almindelig og almindelig førtidspension m.v.
Stk. 2. Ved opgørelse af perioden på 47 uger efter stk. 1 medregnes de uger, hvor personen har modtaget en eller flere af de i stk. 1, nr. 1 - 10 nævnte ydelser m.v., uanset om ydelserne er udbetalt for hele ugen eller for enkelte dage eller timer i den pågældende uge.
Udbetales ydelserne ikke ugevis, medregnes ved opgørelsen de uger, som udbetalingsperioden vedrører.
 § 2. Kommunen udbetaler jobpræmie uden ansøgning til personer, der har indtægter som nævnt i § 3.
Stk. 2. Kommunen udbetaler jobpræmie til personer, der er registrerede til at udøve selvstændig erhvervsvirksomhed i Danmark, og som ikke samtidig får udbetalt offentlige forsørgelsesydelser som nævnt i § 1, stk. 1, nr. 1 - 9, barselsdagpenge efter lov om ret til orlov og dagpenge ved barsel samt SU efter lov om statens uddannelsesstøtte.
Jobpræmie til disse personer udbetales efter ansøgning for perioden efter, at kommunen har modtaget ansøgningen.
 Stk. 3. Jobpræmien udbetales for de perioder fra den 1. januar 2011 til og med 31. december 2012, hvor betingelserne i stk. 1 og 2 er opfyldt.
 § 3. Jobpræmien for personer, som nævnt i § 2, stk. 1, udgør 4 pct. af den månedlige indkomst opgjort efter stk. 2. Præmien kan dog højst udgøre 600 kr. pr. måned.
Stk. 2. Indkomsten efter stk. 1 opgøres ud fra oplysninger om 1) arbejdsmarkedsbidragspligtig indkomst, jf. arbejdsmarkedsbidragsloven, som er indberettet til indkomstregisteret, jf. lov om et indkomstregister, og 2) lønindkomst erhvervet om bord på skibe, herunder om bord på dansk skib registreret i Dansk Internationalt Skibsregister, som er indberettet til indkomstregisteret.
 § 4. Jobpræmien udgør 600 kr. pr. måned for personer, som nævnt i § 2, stk. 2.
 Stk. 2. Personen har pligt til at give kommunen oplysning om ophør af virksomheden og andre oplysninger, der har betydning for udbetaling af jobpræmien.
 § 5. Jobpræmie efter § 3, stk. 1, og § 4, stk.1, kan sammenlagt ikke overstige 600 kr. pr. måned.
§ 6. Kommunen beregner jobpræmien efter § 3, stk. 1 og 2. Ved udbetalingen afrundes til nærmeste hele kronebeløb.
Beløb under 5 kr. udbetales ikke.
 Stk. 2. Jobpræmie efter §§ 3 og 4 udbetales kvartalsvist bagud senest 45 dage efter kvartalets udløb.
 Stk. 3. Er der fejl i udbetalingen af jobpræmien på grund af uoverensstemmelser mellem personens indkomst og de indberettede oplysninger til indkomstregisteret, jfr. § 3, stk. 2, skal der ske regulering ved den følgende udbetalingsperiode.
§ 7. Jobpræmien er skattefri.
Præmien medregnes ikke ved beregning af tilskud efter lov om individuel boligstøtte, lov om dag-, fritids- og klubtilbud m.v. til børn og unge, enkeltydelser efter lov om aktiv socialpolitik og enkeltydelser efter lov om integration af udlændinge i Danmark.
Kapitel 2 Administration § 8. Kommunen skal orientere de personer, der efter § 1, stk. 1, kan være berettiget til at få udbetalt jobpræmie.
Arbejdsmarkedsstyrelsen udarbejder et standardbrev, som kommunen skal anvende.
 Stk. 2. Kommunen kan få terminaladgang til de nødvendige oplysninger i indkomstregisteret til brug for forvaltningen af jobpræmieordningen, jf. lov om et indkomstregister § 7, herunder oplysninger om, hvem der har foretaget indberetningen og identiteten af den, oplysningerne vedrører.
 § 9. Flytter en person, som er omfattet af forsøgsordningen, til en anden kommune, skal fraflytningskommunen orientere tilflytningskommunen om, at den overtager forpligtelsen til at udbetale jobpræmie for personen.
Kapitel 3 Indberetning og udveksling af data § 10. Til brug for fastlæggelse af den personkreds, som kan være berettiget til en jobpræmie, jf. § 1, stk. 1, identificerer Arbejdsmarkedsstyrelsen ved hjælp af data i det fælles datagrundlag, jf. kap. 11 og 12 i lov om ansvaret for og styringen af den aktive beskæftigelsesindsats, personer med mindst 47 ugers ydelser m.v. som nævnt i § 1, stk. 1 i perioden 3. august 2009 til og med 2. august 2010. Arbejdsmarkedsstyrelsen videregiver CPR-numre for identificerede personer uden samtykke fra borgeren til kommunen eller dennes databehandler.
 Stk. 2. Til forvaltning af jobpræmieordningen, herunder til fastlæggelse af den berettigede personkreds, jf. § 1 og § 2, og jobpræmiens størrelse, jf. § 3, sammenstiller kommunen eller dennes databehandler uden samtykke fra borgeren individdata om offentlig forsørgelse, jf. stk. 1, med data om modtagere af ekstra børnetilskud til enlige forsørgere og indkomstdata i indkomstregisteret.
 Stk. 3. For personer, som er registreret til at udøve selvstændig erhvervsvirksomhed, anvender kommunen indkomstregistreret til at kontrollere, at ansøgeren om jobpræmie ikke i udbetalingsperioden har modtaget offentlige forsørgelsesydelser som nævnt i § 1, stk. 1, nr. 1 - 9, barselsdagpenge efter lov om ret til orlov og dagpenge ved barsel samt SU efter lov om statens uddannelsesstøtte.
 Stk. 4. Til brug for en statistisk evaluering af effekten af ordningen er kommunen forpligtet til at indberette individdata om enlige forsørgere berettiget til ekstra børnetilskud samt om jobpræmieordningen, herunder deltagere, beløbsstørrelse mv., til Arbejdsmarkedsstyrelsens statistiske datavarehus, jf. § 59, stk. 2, i lov om ansvaret for og styringen af den aktive beskæftigelsesindsats.
Kapitel 4 Finansiering § 11. Staten refunderer 100 pct. af kommunens udgifter til jobpræmie og yder forskudsrefusion til kommunen.
 Stk. 2. Beskæftigelsesministeren fastsætter nærmere regler om udbetaling, administration, regnskab, revision, tilsyn m.v. for den i stk. 1 omhandlende refusion og kan herunder bestemme, at administrationen og udbetalingen til kommunerne kan varetages af en anden offentlig myndighed.
Kapitel 5 Klageadgang § 12. Kommunens afgørelser efter denne lov kan indbringes for beskæftigelsesankenævnet, jf. kapitel 8 i lov om ansvaret for og styringen af den aktive beskæftigelsesindsats.
Klagen behandles efter reglerne i kapitel 10 i lov om retssikkerhed og administration på det sociale område.
Kapitel 6 Ikrafttrædelse § 13. Loven træder i kraft dagen efter offentliggørelsen i Lovtidende.
 § 14. Loven gælder ikke for Færøerne og Grønland.
Bemærkninger til lovforslaget 1. Indledning Det er afgørende for regeringen, at alle har en gevinst ved at vælge et liv på arbejdsmarkedet.
For reelt enlige forsørgere, der har været ledige i lang tid, kan det være særligt vanskeligt at vende tilbage til arbejdsmarkedet.
I mange tilfælde vil der for denne gruppe kun være en lille økonomisk fordel ved at tage arbejde, bl.a. fordi de mister boligstøtte eller hel eller delvis friplads til daginstitution, når de får job.
Som en del af den samlede indsats for bl.a. at modvirke langtidsledighed foreslår regeringen, at der i en forsøgsperiode skal udbetales en jobpræmie til enlige forsørgere, der får job efter at have været langvarigt ledige.
Forsøget, der skal have en varighed på 2 år, skal medvirke til at afprøve nye metoder, som kan styrke erhvervsdeltagelsen og reducere risikoen for langvarig ledighed.
Forsøget omfatter personer, som på en bestemt dato, den 2. august 2010, opfyldte betingelserne for som enlige forsørgere at modtage ekstra børnetilskud, og som på dette tidspunkt havde fået udbetalt offentlige forsørgelsesydelser i 47 uger inden for det sidste år.
Målgruppen for forsøget er således objektivt beskrevet og er afgrænset på en sådan måde, at ingen enlige forsørgere på forhånd har kunnet indrette sig på forsøgsordningen.
 Forsøget indebærer, at målgruppen for forsøget får en ekstra økonomisk gevinst ved at skaffe sig arbejde, så de i større grad vil være økonomisk motiverede til at komme ud af ledigheden.
 Regeringen lægger vægt på, at forsøget med jobpræmieordningen kan administreres med mindst muligt bureaukrati for såvel borgerne som kommunerne, herunder ved at bruge allerede eksisterende oplysninger om modtagere af ekstra børnetilskud og oplysninger om personer, der har fået offentlige forsørgelsesydelser i 47 uger inden for det sidste år, og ved at anvende oplysninger i indkomstregisteret.
Jobpræmieordningens beskæftigelsesmæssige effekter vil blive evalueret efter forsøgsperiodens udløb.
Ved evalueringen vil effekterne blive vurderet ved at sammenligne de beskæftigelsesmæssige effekter for målgruppen efter forsøgsordningen med andre sammenlignelige grupper af enlige forsørgere, der har haft langvarig ledighed.
Efter evalueringen vil der blive taget stilling til, hvorledes erfaringerne vil kunne nyttiggøres.
2. Lovforslagets indhold 2.1 Personkreds Forsøget foreslås at omfatte enlige forsørgere, som den 2. august 2010 havde ret til og modtog ekstra børnetilskud efter lov om børnetilskud og forskudsvis udbetaling af børnebidrag, og som denne dag havde modtaget offentlige forsørgelsesydelser i 47 uger i løbet af det sidste år.
Ifølge § 3 i børnetilskudsloven har en person ret til ekstra børnetilskud, hvis der ydes ordinært børnetilskud, og personen som indehaver af forældremyndigheden har barnet hos sig og ikke lever i et samlivsforhold.
Målgruppen for forsøget omfatter således personer, der den 2. august 2010 var reelt enlige forsørgere.
For at få ret til jobpræmie skal den enlige forsørger have fået udbetalt offentlige forsørgelsesydelser i en længere periode.
Kravet til denne periode er foreslået til 47 uger inden for det seneste år.
Tages der hensyn til, at lønmodtagere ifølge ferieloven har ret til 5 ugers ferie om året er kravet, at den enlige forsørger - bortset fra normal ferie - skal have været ledig i et helt år.
Perioden på 47 uger skal ligge helt op af den dato, hvor personen skal være reelt enlig forsørger.
Derfor foreslås, at perioden på 47 uger skal ligge inden for perioden mandag den 3. august 2009 til og med mandag den 2. august 2010.
Ved opgørelsen af de 47 uger medregnes de uger, hvor personen har modtaget hjælp til sin forsørgelse i form af arbejdsløshedsdagpenge, kontanthjælp, sygedagpenge, revalideringsydelse m.v.
Der henvises til bemærkningerne til § 1, stk. 1.
2.2 Jobpræmien Det foreslås, at der kan ydes en jobpræmie på op til 600 kr. pr. måned til personer, der får indtægter som lønmodtager m.v., eller som har selvstændig virksomhed.
Jobpræmien foreslås udbetalt som et ikke-skattepligtigt beløb for årene 2011 og 2012. Jobpræmien foreslås heller ikke at skulle medregnes ved beregning af indkomstafhængige tilskud efter lov om individuel boligstøtte og lov om dag-, fritids- og klubtilbud m.v. til børn og unge, enkeltydelser efter lov om aktiv socialpolitik eller lov om integration af udlændinge i Danmark.
 2.2.1. Jobpræmie til lønmodtagere m.v.
Det foreslås, at hvis den enlige forsørger får indtægter i form af løn eller lignende, udgør jobpræmien et beløb på 4 pct. af arbejdsindkomsten, dog højst 600 kr. pr. måned.
Indkomst fra ansættelse i fleksjob eller ansættelse med løntilskud berettiger også til jobpræmie.
Det foreslås, at jobpræmien beregnes ud fra de oplysninger om personens arbejdsmarkedsbidragspligtige indkomst efter lov om arbejdsmarkedsbidrag, der er indberettet til indkomstregisteret, jf. lov om et indkomstregister.
Herudover foreslås, at jobpræmien beregnes af lønindkomst erhvervet om bord på skibe, herunder om bord på dansk skib registreret i Dansk Internationalt Skibsregister (DIS), som ikke er arbejdsmarkedsbidragspligtig, men er indberettet til indkomstregisteret.
 Jobpræmien vil således blive beregnet af indtægter i form af fx løn, herunder løn ved ansættelse med løntilskud, samt alle former for tillæg og personalegoder, honorarer, vederlag og tantiemer.
 Jobpræmien, der fastlægges ud fra oplysninger, der er indberettet til indkomstregistreret, udbetales af kommunen, og det er ikke nødvendigt, at personen har søgt om jobpræmie.
2.2.2 Jobpræmie til selvstændigt erhvervsdrivende Regeringen lægger vægt på, at også personer, der har selvstændig virksomhed, bliver omfattet af forsøgsordningen.
Da det ikke er muligt ved hjælp af indkomstregisteret løbende at opgøre indtægterne ved selvstændig virksomhed, foreslås det, at selvstændige efter ansøgning får en jobpræmie på 600 kr. pr. måned.
Det har ingen betydning for udbetaling af jobpræmie som følge af selvstændig virksomhed, om den selvstændige virksomhed drives i selskabsform eller som personligt ejet virksomhed.
 Det foreslås, at for at kunne modtage en jobpræmie som selvstændig erhvervsdrivende må man ikke samtidig modtage offentlige forsørgelsesydelser, dvs. ydelser i form af arbejdsløshedsdagpenge, feriedagpenge, uddannelsesydelse, kontant- og starthjælp, revalideringsydelse, ledighedsydelse, særlig ydelse, introduktionsydelse og sygedagpenge, barselsdagpenge samt SU.
Det foreslås, at den samlede jobpræmie til en person ikke kan overstige 600 kr. pr. måned.
Det betyder, at hvis en person fx har indtægt, der indgår i indkomstregisteret og berettiger til udbetaling af jobpræmie, og samtidig opfylder betingelserne for at kunne få jobpræmie som følge af selvstændig virksomhed, kan personen højst få 600 kr. pr. måned i jobpræmie.
2.3. Administration Det foreslås, at jobpræmieordningen administreres af kommunerne, der får pligt til at informere de enlige forsørgere om deres mulighed for at få jobpræmie.
 Flytter en person, der er omfattet af ordningen, til en ny kommune, skal fraflytningskommunen orientere tilflytningskommunen, således at denne kan udbetale jobpræmien.
Det foreslås, at kommunen eller kommunens databehandler til brug for administrationen modtager oplysninger om personer, der har fået udbetalt offentlige forsørgelsesydelser i perioden 3. august 2009 til og med 2. august 2010 fra Arbejdsmarkedsstyrelsen.
Kommunen eller kommunens databehandler kan herefter udsøge den præcise målgruppe ved at samkøre disse oplysninger med data om enlige forsørgere, der den 2. august 2010 var berettiget til og modtog ekstra børnetilskud.
For at sikre en enkel administration foreslås, at kommunen beregner og udbetaler jobpræmien løbende kvartalsvis og baseret på månedlige opgørelser af borgerens indkomst.
Det foreslås endvidere, at jobpræmien ved udbetaling afrundes til nærmeste hele kronebeløb, at beløb under 5 kr. ikke udbetales, og at udbetaling sker bagud og senest 45 dage efter kvartalets udløb.
 Det foreslås, at staten yder 100 pct. refusion af kommunernes udgifter til udbetaling af jobpræmier efter forsøgsordningen.
 Med henblik på ved evaluering af forsøgsordningen at kunne udsøge sammenlignelige kontrolgrupper af andre enlige forsørgere foreslås det, at kommunen får pligt til at indberette data til Arbejdsmarkedsstyrelsen om personer, der i 2010 har modtaget ekstra børnetilskud.
Det forudsættes, at lov om retssikkerhed og administration på det sociale område kommer til at gælde for jobpræmie efter denne lov, således at opholdskommunen bliver ansvarlig for udbetaling af jobpræmie.
Dette sker ved en ændring af bekendtgørelsen om retssikkerhed og administration på det sociale område.
2.4 Klagemuligheder Det foreslås, at kommunens afgørelser efter denne lov kan indbringes for beskæftigelsesankenævnet, jf. reglerne i kapitel 8 i lov om ansvaret for og styringen af den aktive beskæftigelsesindsats.
Klagen behandles efter reglerne i kapitel 10 i lov om retssikkerhed og administration på det sociale område.
3. Ligestillingsmæssige overvejelser Det skønnes, at 93 pct. af målgruppen for jobpræmieordningen er kvinder.
Det er således især kvinder, der i dag oplever, at der kun er en lille økonomisk fordel ved at tage arbejde.
Da forslaget vil tilgodese disse kvinder, således at de får en tættere tilknytning til arbejdsmarkedet, vurderes det, at forslaget har en positiv effekt for ligestillingen i forhold til arbejdsmarkedet.
4. De økonomiske og administrative konsekvenser for staten, regioner og kommuner Målgruppen for den 2-årige forsøgsordning udgør ca. 18.700 personer.
Det forudsættes, at knap 3.200 personer kommer i beskæftigelse i forsøgsperioden.
Heri er medregnet personer, der ansættes med løntilskud eller i fleksjob.
Det forudsættes endvidere, at den gennemsnitlige præmie udgør 550 kr. pr. måned.
På baggrund heraf skønnes ordningen at indebære merudgifter til jobpræmiebetalinger på ca. 42 mio.
Staten refunderer 100 procent af kommunernes udgifter til jobpræmieudbetalinger.
 Herudover er der merudgifter på ca. 2 mio. kr. til administrative merudgifter i kommunerne, udgifter til evaluering på ca. 1. mio. kr. samt udgifter til IT-understøttelse på ca. 1 mio.kr.
 De samlede økonomiske konsekvenser af lovforslaget er merudgifter på i alt 46 mio. kr., heraf 23 mio. kr. i 2011 og 23 mio. kr. i 2012 - 2013.
De økonomiske konsekvenser for kommunerne af lovforslaget skal forhandles med de kommunale parter.
De kommunale udgifter er administrative udgifter og dermed ikke omfattet af budgetgarantien.
5. De økonomiske og administrative konsekvenser for erhvervslivet Forslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Forslaget har ingen administrative konsekvenser for borgerne.
7. De miljømæssige konsekvenser Forslaget har ingen miljømæssige konsekvenser.
8. Forholdet til EU-retten Forslaget indeholder ikke EU-retlige aspekter.
Ordningen er ikke statsstøtte, da der gives støtte til de beskæftigede og ikke arbejdsgiverne.
9. Kommunikationsplan Personerne i målgruppen vil fra kommunen få information om deres mulighed for at kunne få jobpræmie.
10. Hørte myndigheder og organisationer Forslaget har forud for fremsættelsen været sendt til høring hos følgende myndigheder og organisationer:
 Ankestyrelsen, ATP, Beskæftigelsesrådet, Business Danmark, Center for Ligebehandling af Handicappede, Danmarks Frie Fagforening, Dansk Socialrådgiverforening, Danske Handicaporganisationer, Datatilsynet, Det Centrale Handicapråd, Foreningen af kommunale social-, sundheds- og arbejdsmarkedschefer i Danmark, Foreningen af statsforvaltningsjurister, Frie Funktionærer, Jobrådgivernes Brancheforening, Kommunernes Landsforening, Kooperationen, Kommunale Tjenestemænd og Overenskomstansatte, Kristelig Arbejdsgiverforening, Kristelig Fagbevægelse, Landsforeningen af Fleks- og skånejobbere, Rigsrevisionen, Rådet for frivilligt Socialt arbejde, Rådet for Socialt Udsatte, Statsforvaltningerne og Sundhedskartellet.
Bemærkninger til lovforslagets enkelte bestemmelser Til § 1 Til stk. 1 Det foreslås, at forsøget med en jobpræmie omfatter personer, der den 2. august 2010 var berettiget til og modtog ekstra børnetilskud efter § 3 i lov om børnetilskud og forskudsvis udbetaling af børnebidrag (børnetilskudsloven).
Ifølge børnetilskudsloven har en person ret til ekstra børnetilskud, hvis der ydes ordinært børnetilskud, og personen som indehaver af forældremyndigheden har barnet hos sig og ikke lever i et samlivsforhold.
Ved den valgte afgrænsning sikres det, at der er tale om personer, der er reelt enlige.
Samtidig er der tale om en målgruppe, som kommunerne i forvejen har data om.
 Det er en betingelse, at personen både var berettiget til og modtog ekstra børnetilskud den 2. august 2010. Det betyder, at hvis personen på denne dato modtog det ekstra børnetilskud uberettiget, fx fordi personen ikke var reelt enlig, opfylder pågældende ikke betingelserne for at få udbetalt jobpræmie.
 Det er efter forslaget alene et krav, at man er enlig forsørger den 2. august 2010. Det er således uden betydning for udbetaling af jobpræmie, om man i udbetalingsperioden er enlig forsørger.
 Det foreslås, at det skal være en betingelse for at modtage jobpræmie, at man inden for det seneste år - dvs. i perioden fra 3. august 2009 til og med 2. august 2010 - har fået udbetalt ydelser m.v. som nævnt i nr. 1  10 i mindst 47 uger.
 For at opfylde kravet om forudgående ledighed skal personen helt eller delvist have modtaget en eller flere af følgende ydelser m.v. i mindst 47 uger:
  Dagpenge, feriedagpenge, aktiveringsydelse eller uddannelsesydelse efter lov om arbejdsløshedsforsikring m.v.
  Kontant- eller starthjælp, revalideringsydelse, ledighedsydelse eller særlig ydelse efter lov om aktiv socialpolitik.
  Introduktionsydelse efter lov om integration af udlændinge i Danmark.
  Sygedagpenge efter lov om sygedagpenge.
  Løn til personer ansat med løntilskud efter kapitel 12 i lov om en aktiv beskæftigelsesindsats, dog ikke personer, som samtidig modtager førtidspension. efter lov om social pension eller efter lov om højeste, mellemste, forhøjet almindelig og almindelig førtidspension m.v.
 Reglerne om aktiveringsydelse blev ophævet med virkning fra den 1. januar 2010 og aktiveringsydelse indgår således ved opgørelsen for perioden 3. august 2009 til og med 31. december 2009.
Perioder, hvor man har været ansat med løntilskud, indgår i opgørelsen af ledighed, fordi ansættelse med løntilskud træder i stedet for forsørgelse som ledig.
Da dette ikke er tilfældet for førtidspensionister i løntilskud, tæller sådanne perioder ikke som ledighed.
 De personer, der opfylder betingelserne i § 1, stk. 1, udsøges på følgende måde:
Arbejdsmarkedsstyrelsen opgør, hvilke personer som har fået udbetalt ydelser m.v. som nævnt i nr. 1  10 i mindst 47 uger i perioden fra den 3. august 2009 til og med den 2. august 2010. Oplysningerne om personer, der opfylder kravet om offentlig forsørgelse, vil af styrelsen blive samkørt med CPR-registeret, så der kan ske en opdeling på kommuner.
Samkøringen sker ikke i kontroløjemed.
Den enkelte kommune vil alene få adgang til oplysninger om borgere med bopæl i kommunen.
Kommunerne har oplysninger om enlige forsørgere, der var berettiget til og fik udbetalt ekstra børnetilskud den 2. august 2010, og samkører dette materiale med oplysningerne fra Arbejdsmarkedsstyrelsen.
Herefter har den enkelte kommune oplysninger om de personer, der vil kunne få udbetalt jobpræmie, hvis de får løn el. lign. eller etablerer selvstændig virksomhed og ikke samtidig får udbetalt offentlige forsørgelsesydelser.
Til stk. 2 Det foreslås, at der ved opgørelsen af ledigheden medregnes de uger, hvor personen har modtaget de i stk. 1 nævnte ydelser m.v., uanset om ydelserne er udbetalt for hele ugen eller for enkelte dage eller timer i den pågældende uge.
Det betyder, at hvis en person, der er delvist ledig og fx får udbetalt supplerende dagpenge for 1 dag, medregnes den pågældende uge fuldt ud.
Ydelser efter lov om aktiv socialpolitik, dvs. kontant- eller starthjælp, revalideringsydelse, ledighedsydelse og særlig ydelse samt introduktionsydelse udbetales månedsvis.
Sygedagpenge udbetales enten uge- eller månedsvist.
Det foreslås, at ydelser, der ikke udbetales ugevis, medregnes med det antal uger, som udbetalingsperioden vedrører.
Til § 2 Til stk. 1 Det foreslås, at kommunen uden ansøgning udbetaler en jobpræmie til personer, der opfylder betingelserne i forslaget til § 1, stk. 1, og som i perioden 1. januar 2011 til og med 31. december 2012 har haft indtægter, der indberettes til indkomstregisteret, jf. lov om et indkomstregister.
Til stk. 2 Det foreslås, at kommunen udbetaler jobpræmie til personer, der i perioden 1. januar 2011 til og med 31. december 2012 er registrerede til at udøve selvstændig erhvervsvirksomhed i Danmark, og som ikke samtidig får udbetalt offentlige forsørgelsesydelser som nævnt i § 1, stk. 1, nr. 1 - 9, barselsdagpenge efter lov om ret til orlov og dagpenge ved barsel samt SU efter lov om statens uddannelsesstøtte.
Da kommunen ikke automatisk har oplysninger om indtægter ved selvstændig virksomhed, foreslås det, at selvstændige erhvervsdrivende skal ansøge om jobpræmie.
Det foreslås, at jobpræmie til disse personer udbetales efter ansøgning for perioden efter, at kommunen har modtaget ansøgningen.
Når den selvstændige erhvervsdrivende søger om jobpræmien, skal personen dokumentere, at pågældende har en selvstændig virksomhed i udbetalingsperioden, dvs. at pågældende har et CVR-nummer og er momsregistreret eller registreret for betaling af lønsumsafgift m.v.
Til stk. 3 Det foreslås, at jobpræmien udbetales for de perioder fra 1. januar 2011 til og med 31. december 2012, hvor en person opfylder betingelserne.
Til § 3 Til stk. 1 Det foreslås, at jobpræmien for lønmodtagere og andre, der modtager løn, vederlag og lignende, jf. bemærkningerne til stk. 2, skal udgøre 4 pct. af den månedlige indkomst opgjort efter stk. 2, dog højst 600 kr. pr. måned.
Til stk. 2 Indkomstregisteret indeholder oplysninger om borgernes indkomstforhold.
 Ved at benytte oplysninger i indkomstregistret opnås en enkel og ubureaukratisk administration.
 Det foreslås, at indkomsten opgøres ud fra arbejdsmarkedsbidragspligtig indkomst, jf. arbejdsmarkedsbidragsloven, som indberettet til indkomstregisteret, jf. lov om et indkomstregister.
Ved at beregne jobpræmien ud fra arbejdsmarkedsbidragspligtig indkomst, der er indberettet til indkomstregisteret, er det alene løn, honorarer m.v., som vil give en jobpræmie.
Der udbetales således ikke jobpræmie for fx arbejdsløshedsdagpenge, kontanthjælp, SU, pensionsudbetalinger og erstatninger m.v.
Herudover foreslås, at jobpræmien beregnes af lønindkomst erhvervet om bord på skibe, herunder om bord på danske skibe registreret i Dansk Internationalt Skibsregister.
Denne lønindkomst er ikke er arbejdsmarkedsbidragspligtig, men er indberettet til indkomstregisteret.
Jobpræmien opgøres ved at samkøre oplysningerne fra indkomstregisteret med antallet af personer omfattet af § 1, stk. 1, dvs. personer der den 2. august 2010 var berettiget til og modtog ekstra børnetilskud og som på denne dag havde fået udbetalt ydelser m.v. som nævnt i § 1, stk. 1 i mindst 47 uger i året forinden.
Kommunen kan dermed opgøre personernes indtægtsgrundlag (arbejdsmarkedsbidragspligtig indkomst samt lønindkomst erhvervet om bord på skibe, herunder om bord på danske skibe registreret i Dansk Internationalt Skibsregister) og beregne den konkrete jobpræmie.
Til § 4 Til stk. 1 Det foreslås, at selvstændige erhvervsdrivende får en jobpræmie som et fast beløb på 600 kr. pr. måned, hvis de ikke samtidig modtager offentlige forsørgelsesydelser.
Det er en betingelse, at man ikke i udbetalingsperioden modtager følgende forsørgelsesydelser:
  Dagpenge, feriedagpenge, eller uddannelsesydelse efter lov om arbejdsløshedsforsikring m.v.
  Kontant- eller starthjælp, revalideringsydelse, ledighedsydelse eller særlig ydelse efter lov om aktiv socialpolitik.
  Introduktionsydelse efter lov om integration af udlændinge i Danmark.
  Sygedagpenge efter lov om sygedagpenge.
 Barselsdagpenge efter lov om ret til orlov og dagpenge ved barsel  SU efter lov om statens uddannelsesstøtte.
 Det er et krav, at man er registreret til at udøve selvstændig erhvervsvirksomhed i Det Centrale Virksomhedsregister, dvs. at pågældende har et CVR-nummer og er momsregistreret eller registreret for betaling af lønsumsafgift m.v.
 Det er uden betydning, i hvilken form virksomheden drives, fx som en selvstændig juridisk enhed eller som personligt drevet virksomhed.
Til stk. 2 Det foreslås, at personen skal give kommunen besked, hvis virksomheden ophører i løbet af udbetalingsperioden og andre oplysninger, der har betydning for udbetaling af jobpræmien (fx modtagelse af kontanthjælp i 2 måneder).
Til § 5 Det foreslås, at den samlede præmie pr. måned ikke kan overstige 600 kr.
Dette kan have betydning for en person, der driver selvstændig virksomhed, og som samtidig har lønarbejde i en anden virksomhed og får løn derfra, der indberettes til indkomstregisteret.
Denne person er berettiget til jobpræmie både som lønmodtager og som selvstændig.
Til denne person vil der for en måned samlet højst kunne udbetales 600 kr.
Det samme gælder en person, der driver selvstændig virksomhed og samtidig udbetaler løn til sig selv.
Lønnen vil blive indberettet til indkomstregistret og danne grundlag for beregning af jobpræmie.
Denne person er berettiget til jobpræmie både som lønmodtager og som selvstændig, men vil for en måned samlet højst kunne få udbetalt 600 kr.
Til § 6 For hvert kvartal udsøger kommunen, hvilke personer, der er indberettet arbejdsmarkedsbidragspligtig indkomst for i indkomstregistret, hvorefter præmien kan beregnes og udbetales.
Det foreslås, at kommunen beregner jobpræmien efter § 3. Ved udbetalingen afrundes til nærmeste hele kronebeløb.
Det foreslås, at beløb under 5 kr. ikke udbetales.
Til stk. 2 Det foreslås, at præmien udbetales kvartalsvist bagud og senest 45 dage efter udbetalingskvartalets udløb.
Baggrunden for dette er, at oplysningerne for den sidste måned i kvartalet skal være indberettet til indkomstregisteret, og at der altid vil være en vis forsinkelse.
Til stk. 3 Det foreslås, at hvis det konstateres, at en oplysning om en indkomst i indkomstregisteret har medført fejl i udbetaling af jobpræmien, har kommunen pligt til at træffe afgørelse om, at der skal foretages regulering ved den følgende udbetaling.
Hvis det viser sig, at indtægterne har været højere, skal der ske efterbetaling af jobpræmie.
Har der været indberettet for høje indtægter, skal det for meget udbetalte fradrages i jobpræmien for en ny periode.
Fejl kan skyldes, at der er et vist tidsmæssigt efterslæb i beregningen for et kvartal, da en række virksomheder ikke indberetter rettidigt til indkomstregisteret.
Der vil for den næste udbetalingsperiode blive taget hensyn til et sådant efterslæb.
Til § 7 Det foreslås, at jobpræmien skal være skattefri og ikke skal medregnes ved beregning af tilskud efter lov om individuel boligstøtte og lov om dag-, fritids- og klubtilbud m.v. til børn og unge samt af enkeltydelser efter lov om aktiv socialpolitik og enkeltydelser efter lov om integration af udlændinge i Danmark.
Baggrunden for dette er, at jobpræmien skal være enkel at forstå for modtagerne.
De skal således kunne regne med, at de pr. måned får op til 600 kr., som de ikke skal betale skat af, og som ikke reducerer deres boligsikring eller friplads i daginstitution eller deres supplerende kontanthjælp m.v.
Til § 8 Til stk. 1 Det foreslås, at kommunerne skal orientere de personer, der efter lovens § 1, stk. 1, vil kunne modtage jobpræmie om ordningen.
For at motivere de berettigede personer til at intensivere jobsøgningen, så de kan få så meget ud af jobpræmieordningen som muligt foreslås, at orienteringen sker så hurtigt som muligt efter, at lovforslaget er trådt i kraft.
Der henvises til bemærkningerne til ikrafttrædelsesbestemmelsen i § 13.
 Kommunernes orientering skal bl.a. indeholde oplysninger om, at personen i perioden fra den 3. august 2009 til den 2. august 2010 i mindst 47 uger helt eller delvist har modtaget en eller flere af de ydelser m.v., der fremgår i § 1, stk. 1, og at personen kan optjene en jobpræmie under de betingelser, der fremgår i §§ 1 og 2.
 Herved er persondatalovens regler om oplysningspligt over for den registrerede - som vil kunne modtage jobpræmie - opfyldt, jf. persondatalovens § 29.
Til stk. 2 Det foreslås, at kommunerne får terminaladgang til indkomstregisteret d.v.s adgang til opslag i registeret, jf. § 7 i lov om et indkomstregister i forbindelse med administrationen af jobpræmieordningen.
Kommunerne kan alene få adgang til forud definerede data i indkomstregisteret, jf. § 15, stk. 3, i bekendtgørelse nr. 1523 af 14. december 2006 om et indkomstregister.
Der skal indgås en aftale med SKAT om hvilke oplysninger og felter i indkomstregisteret, der skal være adgang til.
Herved er persondatalovens bestemmelser om, at der alene må behandles relevante og tilstrækkelige oplysninger til udtrykkeligt angivne og klare formål, opfyldt.
Ved at benytte oplysninger i indkomstregistret opnås en enkel administration, jf. bemærkningerne til § 3, stk. 2, hvor borgerne - som hovedregel - uden at skulle ansøge om jobpræmien, får denne udbetalt efterhånden som præmien optjenes.
Det er derfor nødvendigt og sagligt, at kommunerne for de personer, der kan være berettigede til jobpræmie, får adgang til de relevante oplysninger i indkomstregisteret, jf. § 3, stk. 2.
Til § 9 Det foreslås, at hvis borgeren flytter til en anden kommune efter lovens ikrafttrædelse, skal fraflytningskommunen orientere tilflytningskommunen herom, således at den nye kommune kan overtage opgaven med jobpræmien.
Det forudsættes, at lov om retssikkerhed og administration på det sociale område kommer til at gælde for jobpræmie efter denne lov.
Dette sker ved en ændring af bekendtgørelsen om retssikkerhed og administration på det sociale område.
 Det er opholdskommunen, som har forpligtelsen til at udbetale jobpræmien, jf. § 9 i lov om retssikkerhed og administration på det sociale område.
Til § 10 For at minimere de administrative byrder for borgerne og kommunerne foreslås det, at forvaltningen af jobpræmien og den efterfølgende opfølgning og evaluering i videst mulige omfang sker ved genanvendelse af 1) data i det fælles it-baserede datagrundlag på beskæftigelsesområdet, jf. kapitel 11 og 12 i lov om ansvaret for og styringen af den aktive beskæftigelsesindsats, suppleret med 2) data om enlige forsørgere, som har modtaget ekstra børnetilskud, samt 3) brug af indkomstregisteret.
Anvendelsen af oplysninger om modtagere af ekstra børnetilskud i kombination med personer med mindst 47 ugers offentlig forsørgelse i perioden 3. august 2009 til og med 2. august 2010 sker inden for rammerne af persondatalovens § 5, stk. 2, hvorefter indsamling af oplysninger skal ske til udtrykkeligt angivne og saglige formål, og senere behandling ikke må være uforenelig med disse formål.
Det er således ikke uforeneligt med de formål, hvortil data oprindeligt er indsamlet at (gen)anvende de pågældende oplysninger i forbindelse forvaltningen af jobpræmieordningen.
Det følger af persondatalovens § 5, stk. 3, at oplysninger, som behandles, skal være relevante og tilstrækkelige og ikke omfatte mere, end hvad der kræves til opfyldelse af de formål, hvortil oplysningerne indsamles, og de formål hvortil oplysningerne senere behandles.
Til brug for gennemførelsen af jobpræmieordningen er det imidlertid nødvendigt, at Arbejdsmarkedsstyrelsen til kommunen eller dennes databehandler videregiver oplysninger om alle personer med mindst 47 ugers offentlig forsørgelse i perioden fra den 3. august 2009 til og med den 2. august 2010 (bruttomålgruppen) for at kommunen eller dennes databehandler kan fastlægge den personkreds (nettomålgruppe), der kan optjene jobpræmie.
Denne videregivelse af bruttomålgruppen er en fravigelse af videregivelsesbestemmelserne i persondatalovens § 8, stk. 3. Persondataloven gennemfører direktiv 95/46/EF af 24. oktober 1995 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger.
Bestemmelsen i § 8, stk. 3, udspringer imidlertid ikke af direktivet, og en fravigelse af denne bestemmelse er derfor ikke i strid med direktivet.
Stk. 1 giver hjemmel til, at Arbejdsmarkedsstyrelsen kan identificere personer med mindst 47 ugers offentlig forsørgelse i perioden fra den 3. august 2009 til og med den 2. august 2010. Det sker ved genanvendelse data i det fælles datagrundlag i Arbejdsmarkedsstyrelsen, jf. kapitel. 11 og 12 i lov om ansvaret for og styringen af den aktive beskæftigelsesindsats.
Bestemmelsen giver endvidere hjemmel til, at Arbejdsmarkedsstyrelsen uden samtykke fra borgeren videregiver data om personkredsen til kommunen eller dennes databehandler.
Den enkelte kommune vil alene få adgang til oplysninger om borgere med bopæl i kommunen.
 Kommunen må ikke anvende oplysningerne om personer med mindst 47 ugers offentlig forsørgelse i perioden 3. august 2009 til den 2. august 2010 til andre formål end forvaltning af jobpræmieordningen.
 Denne lov om en jobpræmieordning er en arbejdsmarkedspolitisk foranstaltning og er derfor omfattet af bestemmelserne i det fælles datagrundlag i kapitel 11 og 12 i lov om ansvaret for og styringen af den aktive beskæftigelsesindsats.
 Det indebærer blandt andet at:
  Oplysninger i det fælles datagrundlag kan bruges til fastlæggelse af borgernes rettigheder og pligter efter lovgivningen, jf. styringslovens § 58, stk. 2.
  Oplysninger om resultater og effekter af jobpræmieordningen kan indgå i Jobindsats.dk, jf. styringslovens § 59, stk. 1.
  Bemyndigelsen i styringslovens § 59, stk. 2, til at fastsætte nærmere regler om indberetning af data til Arbejdsmarkedsstyrelsens statistiske datavarehus også finder anvendelse i forhold til jobpræmieordningen, jf. herved også lovforslagets § 10, stk. 4.
  Kommunen ikke kan kræve betaling for tilvejebringelse og indsendelse af de oplysninger til Arbejdsmarkedsstyrelsen, jf. styringslovens § 62, stk. 2.
  Kommunerne har pligt til at tilvejebringe og indsende statistiske oplysninger m.v., som beskæftigelsesministeren anmoder om, jf. styringslovens § 67, stk. 1, nr. 1, og stk. 2.
Arbejdsmarkedsstyrelsen videregiver alene lister med CPR-numre til kommunerne om personkredsen og ikke andre oplysninger.
Listen indeholder data om langvarigt ledige og er derfor omfattet af persondatalovens § 8, stk.1, om behandling af persondata, som indikerer sociale problemer.
 Da videregivelsen af data sker som led i forvaltning af lovgivningen, herunder fastlæggelse af retskrav, kan videregivelsen ske uden samtykke fra borgeren, jf. persondatalovens § 8, stk. 2, nr. 3. Videregivelsen kan tillige ske uden orientering af borgeren, jf. persondatalovens § 29, stk. 2. Dette gælder også i forhold til personer med mindst 47 ugers offentlig forsørgelse i perioden fra og med 3. august 2009 til og med 2. august 2010, men som ikke vil være berettiget til at modtage jobpræmie, idet de ikke modtager ekstra børnetilskud.
 Bestemmelsen i stk. 2 giver hjemmel til, at kommunen til forvaltning af jobpræmieordningen, herunder fastlæggelse af den berettigede personkreds og af jobpræmiens størrelse, uden samtykke fra borgeren sammenstiller individdata om offentlig forsørgelse, jf. stk. 1, med data om modtagere af ekstra børnetilskud til enlige forsørgere og med indkomstdata indhentet i indkomstregistret.
Bestemmelsen i stk. 3 vedrører kommunens forvaltning af jobpræmieordningen for personer, som er registreret til at udøve selvstændig erhvervsvirksomhed, og hvor der ikke findes indkomstoplysninger i indkomstregistreret.
Her skal borgeren ansøge om jobpræmien, men må ikke samtidig modtage ydelser fra det offentlige som nævnt i § 2, stk. 2. Kommunen anvender på dette område indkomstregistreret til at kontrollere, at ansøgeren om jobpræmie ikke samtidig har modtaget forsørgelsesydelser fra det offentlige.
Der er tale om en forudgående kontrol og på ansøgningsskemaet skal kommunen orientere ansøgeren om, at kommunen vil foretage den anførte kontrol.
Bestemmelsen i stk. 4 handler om datagrundlaget for en statistisk evaluering af effekten af ordningen.
Denne evaluering er et centralt element, da jobpræmieordningen er en tidsbegrænset forsøgsordning.
Kommunerne forpligtes ved bestemmelsen til at indberette individdata om enlige forsørgere berettiget til ekstra børnetilskud, hvilken periode forsørgeren har modtaget ekstra børnetilskud samt om jobpræmieordningen, herunder deltagere, beløbsstørrelse m.v., til Arbejdsmarkedsstyrelsens statistiske datavarehus, jf. § 59, stk. 2 i lov om ansvaret for og styringen af den aktive beskæftigelsesindsats.
 Data, der skal indberettes, vil blive nærmere fastsat i en databekendtgørelse udstedt med hjemmel i lov om ansvaret for og styringen af den aktive beskæftigelsesindsats, og vil udelukkende blive brugt i statistisk og analytisk evalueringsøjemed.
Til § 11 Til stk. 1 Det foreslås, at staten refunderer 100 pct. af kommunens udgifter til jobpræmie og yder forskudsrefusion til kommunen.
Der oprettes en lovbunden finanslovskonto til udbetaling af refusion for kommunale udgifter til jobpræmieordningen.
Der oprettes endvidere en funktion i den kommunale kontoplan til kontering af kommunale udgifter til ordningen.
Udbetalinger og tilbagebetalinger konteres på samme funktion i den kommunale kontoplan.
Refusionsudbetalingerne administreres via de sædvanlige refusionsmekanismer.
Til § 12 Det foreslås, at der kan klages til beskæftigelsesankenævnet over kommunens afgørelser om jobpræmie.
Klagerne til beskæftigelsesankenævnet skal behandles efter kapitel 10 i lov om retssikkerhed og administration på det sociale område.
Dette indebærer bl.a., at klagen skal ske inden 4 uger fra det tidspunkt, hvor personen har modtaget afgørelsen, og at klagen kan indbringes af den, som afgørelsen vedrører.
Til § 13 Det foreslås, at loven træder i kraft dagen efter offentliggørelsen i Lovtidende.
Jobpræmieordningen skal virke fra den 1. januar 2011. Med henblik på at sikre, at der inden den 1. januar 2011 kan ske en orientering af de personer, der efter forslagets § 1, stk. 1, kan være berettigede til jobpræmie, foreslås dette ikrafttrædelsestidspunkt.
Til § 14 Det foreslås, at loven ikke skal gælde for Færøerne og Grønland.
