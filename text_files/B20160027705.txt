Bekendtgørelse om erhvervsuddannelsen i vvs-energi I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 789 af 16. juni 2015, og § 4, stk. 1 og 2, og § 7, stk. 3, i lov om studiekompetencegivende eksamen i forbindelse med erhvervsuddannelse (eux) m.v., jf. lovbekendtgørelse nr. 961 af 1. september 2014, og efter bestemmelse fra, samråd med og inddragelse af Det faglige Udvalg for VVS-energiuddannelsen fastsættes efter bemyndigelse:
Formål og opdeling § 1. Erhvervsuddannelsen i vvs-energi har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Dimensionering, installation og opbygning af vvs-tekniske anlæg, distributions- og rørsystemer for gas, olie, vedvarende energi, varme, vand og afløb i bolig, erhverv og industri.
 2) Service, reparation, eftersyn, kontrol og indregulering af vvs-tekniske anlæg, distributions- og rørsystemer for gas, olie, vedvarende energi, varme, vand, afløb og velfærdsteknologiske løsninger i bolig, erhverv, industri og sundhedssektoren.
 3) Installation, reparation og servicering af programmerbar styrings- og reguleringsautomatik i bolig, erhverv, industri og anlæg.
 4) Dimensionering og fremstilling af komponenter, formstykker, brugsgenstande og inddækninger i tyndplade samt udførelse af tag- og facadearbejde i forbindelse med tyndplade og skifersten i bolig, erhverv og industri.
 5) Dimensionering, installation, idriftsætning, styring, servicering og indregulering af klima- og ventilationsanlæg i bolig, erhverv, industri og anlæg.
 6) Udføre og vejlede om energieffektivisering og -optimering, cleantech, beregning af energiforbrug og besparelsespotentiale samt valg af korrekt teknisk løsning og vedvarende energiformer i bolig, erhverv, industri og anlæg.
 7) Anvendelse af it til projektering, planlægning, dokumentation, kvalitetssikring, styring og indregulering af vvs-tekniske løsninger.
 8) Salg, kundeservice og vejledning af kunder.
 Stk. 2. Eleven skal nå de uddannelsesmål, som er fastsat for det speciale, jf. stk. 3, som eleven har valgt.
 Stk. 3. Uddannelsen afsluttes med et af følgende specialer, niveau 4 i den danske kvalifikationsramme for livslang læring:
 1) Vvs-energispecialist.
 2) Ventilationstekniker.
 3) Vvs-installationstekniker.
 4) Vvs og blikkenslager.
 Stk. 4. Uddannelsen kan gennemføres som eux-forløb i specialet vvs-energispecialist, jf. stk. 3, nr. 1. Uddannelsen tilrettelagt som eux-forløb omfatter alle specialets kompetencemål.
 Stk. 5. Uddannelsen udbydes med talentspor i specialet vvs-energispecialist.
Varighed § 2. Uddannelsen varer fra 4 år og 3 måneder til 4 år og 9 måneder, inklusive grundforløbet.
Grundforløbet kan ikke erstattes af grundlæggende praktisk oplæring i en virksomhed.
Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale, vvs-installationstekniker, 3 år og 3 måneder, hvoraf skoleundervisningen udgør 32 uger fordelt på mindst fire skoleperioder.
Uddannelsens specialer, vvs-energispecialist, ventilationstekniker og vvs og blikkenslager, varer 3 år og 6 måneder, hvoraf skoleundervisningen udgør 40 uger fordelt på mindst fire skoleperioder.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale, vvs-installationstekniker, 2 år og 9 måneder, hvoraf skoleundervisningen udgør 29 uger.
Uddannelsens specialer, vvs-energispecialist, ventilationstekniker og vvs og blikkenslager, varer 2 år og 11 måneder, hvoraf skoleundervisningen udgør 36 uger.
 Stk. 4. Den i stk. 3 nævnte skoleundervisning opdeles i mindst fire skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 3 år og 9 måneder, hvoraf skoleundervisningen i hovedforløbet udgør 67,1 uger fordelt på fire skoleperioder for specialet vvs-energispecialist.
Alle skole- og praktikperioder, der ikke er afsluttende, skal have et omfang af ca. et halvt års varighed.
Stk. 6. En skole med et hertil tilstrækkeligt elevantal i eux-forløb skal tilrettelægge undervisningen i parallelle spor, således at elever i et spor er i praktikuddannelse, mens elever i et andet spor er i skoleundervisning.
Skoleperioder, der indeholder undervisning i gymnasiale fag, skal afsluttes ved en gymnasial eksamen.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Den samlede byggeproces i bygge- og anlægsbranchen.
 2) Faggruppernes overordnede arbejdsområder og samarbejde med de forskellige faggrupper.
 3) Måletekniske metoder og værktøjer ved anvendelse af relevante måletekniske standarder, koter, værdier og tolerancer.
 4) Grundlæggende tegneteknik og projektionstegning, herunder anvendelsen af brancherelevante symboler.
 5) Elektroniske tegneprogrammer.
 6) Informationssøgning og kommunikation ved anvendelse af it.
 7) Opmåling og beregning samt udarbejdelse af materiale- og styklister på vand-, varme- og afløbsinstallationer i henhold til tegningsmaterialer.
 8) Teori, der gør det muligt at vælge og redegøre for materialer til enkle vand-, varme og afløbssystemer i bygninger samt at typebestemme varmeanlæg.
 9) Enkle it-baserede overvågnings- og styringsautomatikker på klima- og energiinstallationer.
 10) Enkle energitekniske beregninger i henhold til gældende love, regler og standarder.
 11) Enkle måletekniske metoder for strøm, spænding, modstand og effekt ud fra gældende love, regler og standarder.
 12) Elforsyningsnettes opbygning samt produktion, transmission og distribution af elektrisk energi og de miljømæssige konsekvenser heraf.
 13) Enkle klima- og ventilationssystemers opbygning og funktion.
 14) Tyndpladematerialers anvendelighed, samlings- og bearbejdningsmetoder.
 15) Tagarbejde.
 16) Svejsning, herunder tildannelse af rør og studse ved flammeskæring, ophæftning og autogensvejsning af stumpsøm i rør og studse på rør i position PA.
 17) Vedligehold af autogensvejse- og flammeskæreudstyr.
 18) Arbejdsopgavers udførelse sikkerheds- og miljømæssigt forsvarligt i henhold til gældende regler.
 19) Relevant dokumentation til og brugervejledninger for udført installationsarbejde samt forslag til yderligere energieffektivisering.
 20) God service og kundepsykologi.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Samarbejde med de forskellige arbejdsgrupper i bygge- og anlægsbranchen.
 2) Måletekniske metoder og værktøjer til opmærkning, montage, nivellering og afsætning af plade- og vvs-installationsarbejder i ny og eksisterende bygningsmasse.
 3) Udførelse af manuelle arbejdstegninger, skitser, diagrammer og udfoldning af plade- og vvs-opgaver.
 4) Anvendelse af elektronisk CAD-program til udarbejdelse af enkle elektroniske arbejdstegninger.
 5) Anvendelse af it til informationssøgning og kommunikation.
 6) Opmåling og beregning samt udarbejde materiale- og styklister på vand-, varme- og afløbsinstallationer i henhold til tegningsmaterialer.
 7) Installation og idriftsætning af enkle vand- og afløbssystemer og mindre varmeanlæg i henhold til gældende love, regler og standarder.
 8) Anvendelse af elektriske grundbegreber for spænding, strøm, modstand, kapacitet, induktion og effekt ved såvel DC som AC, herunder udføre målinger på serie- og parallelkredsløb.
 9) Foretagelse af enkle målinger af luftstrømme i klima- og ventilationssystemer og indregulere disse efter proportionalmetoden.
 10) Beregning, udfoldning og fremstilling af firkantede, runde og halvrunde emner i tyndplade samt valg materialer til disse.
 11) Oplægning og reparation af kunstskifer med enkle inddækninger.
 12) Svejsning, herunder tildannelse af rør og studsning ved flammeskæring, ophæftning og autogensvejsning af stumpsøm i rør og studsning af rør i position PA.
 13) Vedligehold af autogensvejse- og flammeskæreudstyr.
 14) Udarbejdelse af relevant dokumentation og brugervejledninger for udført installationsarbejde samt forslag til yderligere energieffektivisering.
 15) Udøvelse af god kundeservice, bl.a ved hjælp af kundepsykologi.
 Stk. 4. Eleven skal have kompetence til på grundlæggende niveau at kunne:
1) anvende viden om den samlede byggeproces i bygge- og anlægsbranchen ud fra kendskab til faggruppernes overordnede arbejdsområder og samarbejde med de forskellige faggrupper, 2) udføre og anvende arbejdstegninger, skitser, diagrammer og udfoldning af praktiske opgaver ud fra kendskab til praktisk relateret og grundlæggende tegneteknik og projektionstegning, 3) udføre en elektronisk arbejdstegning ud fra kendskab til grundlæggende teknik i et elektronisk tegneprogram, herunder relevante symboler, 4) foretage opmåling og beregning samt udarbejde materiale- og styklister med anvendelse af materialebetegnelser, antal, mængde, længde og areal, 5) anvende måletekniske metoder og måleværktøjer i forbindelse med opmærkning, montage, nivellering og afsætning samt anvende relevante måletekniske standarder, koter, værdier og tolerancer, 6) foretage informationssøgning og kommunikation ved anvendelse af it samt gøre rede for enkle it-baserede overvågnings- og styringsautomatikker på klima- og energiinstallationer, 7) vælge og redegøre for materialer til enkle vand-, varme- og afløbssystemer i bygninger og typebestemme varmeanlæg.
Installere og idriftsætte enkle vand- og afløbssystemer og mindre varmeanlæg ud fra gældende love, regler og standarder, 8) anvende og foretage enkle energitekniske beregninger, måletekniske metoder for strøm, spænding, modstand og effekt ud fra gældende love, regler og standarder, 9) redegøre for enkle klima- og ventilationssystemers opbygning og virkemåde samt foretage enkle målinger af luftstrømme og indregulere dem efter proportionalmetoden, 10) vælge og redegøre for tyndpladematerialers anvendelighed, samlings- og bearbejdningsmetoder, beregne, udfolde og fremstille firkantede, runde og halvrunde emner i tyndplade samt oplægge og reparere kunstskifer med enkle inddækninger, 11) tilrettelægge og udføre svejse- og loddearbejde ud fra regler for et sundheds- og sikkerhedsmæssigt forsvarligt arbejdsmiljø, 12) tildanne rør og studse ved flammeskæring, ophæfte og autogensvejse stumpsøm i rør og studse på rør i position PA samt vedligeholde autogensvejse- og flammeskæreudstyr, 13) udarbejde relevant dokumentation og brugervejledning for udført installationsarbejde samt forslag til yderligere energieffektivisering, 14) anvende viden om servicebegrebet, kundepsykologi og de afgørende faktorer i forhold til god kundeservice, 15) udføre arbejdsopgaver sikkerheds- og miljømæssigt forsvarligt i henhold til gældende regler og 16) anvende og forstå love, standarder og teknisk svære tekster samt udarbejde dokumentation og rapporter på et højt fagligt niveau.
 Stk. 5. Eleven skal have gennemført følgende grundfag på følgende niveau og med følgende karakter: Matematik på E-niveau, bestået.
 Stk. 6. Eleven skal have opnået følgende certifikater eller lignende:
 1) Kursus i henhold til Arbejdstilsynets bekendtgørelse nr. 908 af 27. september 2005 om foranstaltninger til forebyggelse af kræftrisikoen ved arbejde med stoffer og materialer, (§ 26-kursus).
2) Opstilling af rulle- og bukkestillads, jf.
Arbejdstilsynets regler.
 3) Kompetencer svarende til førstehjælp, mellem niveau, efter Dansk Førstehjælpsråds uddannelsesplaner pr. 1. september 2014.
 4) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 7. For at kunne blive optaget til skoleundervisningen i eux-hovedforløbet skal eleven, ud over kravene i stk. 2-6, have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Teknologi på C-niveau.
 Stk. 8. For elever, der opnår de i stk. 7 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 9. Er der i stk. 5 fastsat karakterkrav for et eller flere fag, gælder disse krav tilsvarende for eux-elever på det niveau af grundfaget, som eleven skal have for at kunne påbegynde skoleundervisningen i hovedforløbet, jf. stk. 7, uanset en eventuel forskel mellem de pågældende niveauer.
Kompetencer m.v. i hovedforløbet § 4. Kompetencemålene for hovedforløbet er følgende:
 1) Eleven kan udføre almindeligt forekommende installationer, tilslutning af installationer og anlæg til forsyningsnettet, kloaksystemet, vandafledning og forebyggelse af bl.a. vand- og stormskader.
 2) Eleven kan montere almindeligt forekommende vvs-tekniske anlæg og systemer i bolig, erhverv og industri.
 3) Eleven kan montere, reparere og udføre service på gasinstallationer, fyrede, ufyrede og vedvarende energiinstallationer samt vand, afløb og sanitet i bolig, erhverv, industri og anlæg.
 4) Eleven kan montere, reparere, udføre service på og udskifte mekaniske og el-tekniske komponenter i vvs-installationer i bolig, erhverv, industri og anlæg.
 5) Eleven kan montere, reparere og udføre service på styrings- og reguleringsautomatikker i bolig, erhverv, industri og anlæg.
 6) Eleven kan montere og reparere præfabrikerede emner i tyndplade på bygninger, energi- og ventilationsanlæg i bolig, erhverv og industri.
 7) Eleven kan anvende it til styring, indregulering, programmering, dataopsamling, montering og aflæsning samt til miljø-, energi-, indeklima- og støjmålinger.
 8) Eleven kan planlægge, kvalitetssikre og dokumentere egne arbejdsopgaver samt anvende bruger- og installationsvejledninger på dansk og engelsk.
 9) Eleven kan udføre eget arbejde under hensyn til gældende love, regler og standarder.
 10) Eleven kan vejlede kunder om komfort og miljømæssige forhold i forbindelse med materiale- og komponentvalg, cleantech og det udførte arbejdes drift, vedligehold samt løbende service.
 11) Eleven kan overføre kundens ideer og behov til innovative vvs-tekniske løsninger med enkle brugerflader for kunden.
 12) Eleven kan beregne og give vejledning om energiforbrug og besparelsespotentiale med henblik på energieffektivisering og -optimering samt valg af korrekte tekniske løsninger og vedvarende energiformer i bolig, erhverv og industri.
 13) Eleven kan dimensionere, installere, udføre service på, fejlfinde og reparere vand- og afløbssystemer i bolig, erhverv, industri og anlæg.
 14) Eleven kan installere og svejse trykfyldte plastrør op til Ø200 mm i bolig, erhverv og industri.
 15) Eleven kan planlægge, dimensionere, installere, udføre service på, reparere og optimere energianlæg, varmeforsyningsanlæg, anlæg for vedvarende energi, kombinerede energianlæg samt lavtemperaturanlæg, ekspansionssystemer og fjernkøleanlæg i bolig, erhverv og industri.
 16) Eleven kan installere, tilslutte, fejlfinde, reparere, programmere og indstille intelligente styringer og reguleringsautomatiksystemer i bolig, erhverv, industri og anlæg.
 17) Eleven kan udføre service på, fejlfinde og reparere kølekredsen (op til 2,5 kg.) i bolig, erhverv og industri.
 18) Eleven kan udføre service på, indregulere, energioptimere og fejlfinde klima- og ventilationsanlæg i bolig, erhverv og industri.
 19) Eleven kan installere, udføre service på, fejlfinde, reparere, programmere og indstille el-tekniske komponenter, intelligente styringer og reguleringsautomatiksystemer i klima-, energi og ventilationsanlæg samt foretage måling og analyse af effekt på indeklima og støjniveau i bolig, erhverv og industri.
 20) Eleven kan dimensionere mindre klima- og ventilationsanlæg og installere komplette anlæg og ændring af eksisterende anlæg i bolig og erhverv.
 21) Eleven kan installere, udføre service på og reparere vvs-tekniske anlæg for fjernkøling i bolig, erhverv og industri.
 22) Eleven kan installere, programmere, udføre service på, fejlfinde og reparere velfærdsteknologiske og intelligente armaturer og sanitetskomponenter i bolig, erhverv og sundhedssektoren.
 23) Eleven kan installere, svejse og lodde stålrør, rustfaste installationer og kobberinstallationer for gasarter i bolig, erhverv og industri.
 24) Eleven kan installere og reparere sprinklersystemer i erhverv og industri.
 25) Eleven kan udføre svejsning og lodning i forbindelse med installationsarbejde i bolig, erhverv og industri.
 26) Eleven kan udføre, udfolde og forarbejde tyndplade, falsning, lodning samt TIG-svejsning i kobber under hensyn til korrosions- og ekspansionsforhold og kan udføre tag- og facadesystemer i tyndplade og skifersten med undertag i boliger, erhverv og industri.
 27) Eleven kan udføre inddækning i forbindelse med tagfladers gennembrydning og afslutning, montage af tagrender og nedløbsrør samt renovering og reparation af tagflader og bygningsdele i bolig, erhverv og industri.
 28) Eleven kan restaurere tage og facader på historiske og fredede bygninger.
 Stk. 2. Kompetencemålene nr. 1-11, jf. stk. 1, gælder for elever i alle specialer i hovedforløbet.
Stk. 3. Kompetencemålene nr. 12-17, jf. stk. 1, gælder for specialet vvs-energispecialist.
Kompetencemålene nr. 12 samt nr. 17-21, jf. stk. 1, gælder for specialet ventilationstekniker.
Kompetencemålene nr. 12-14 og nr. 22-24, jf. stk. 1, gælder for specialet installationstekniker.
Kompetencemålene nr. 25-28, jf. stk. 1, gælder for specialet vvs og blikkenslager.
 Stk. 4. I eux-forløb skal følgende fag m.v. gennemføres ud over de i stk. 2 og 3 fastsatte mål:
 1) Dansk på A-niveau, jf. bekendtgørelse om uddannelsen til højere teknisk eksamen (htx-bekendtgørelsen), dog med uddannelsestiden 155 timer svarende til 6,2 uger.
 2) Engelsk på B-niveau, jf. htx-bekendtgørelsen, dog med uddannelsestiden 120 timer svarende til 4,8 uger.
 3) Matematik på B-niveau, jf. htx-bekendtgørelsen, dog med uddannelsestiden 125 timer svarende til 5 uger.
 4) Fysik på B-niveau, jf. htx-bekendtgørelsen, dog med uddannelsestiden 90 timer svarende til 3,6 uger.
 5) Teknikfag på A-niveau, byggeri og energi, jf. htx-bekendtgørelsen, dog med uddannelsestiden 100 timer svarende til 4 uger.
 6) Kemi på C-niveau, jf. bekendtgørelsen om hf-uddannelsen tilrettelagt som enkeltfagsundervisning for voksne (hf-enkeltfagsbekendtgørelse) eller bekendtgørelse om grundfag, erhvervsfag og erhvervsrettet andetsprogsdansk i erhvervsuddannelserne (grund- og erhvervsfagsbekendtgørelsen), dog med uddannelsestiden 60 timer svarende til 2,4 uger.
 7) Større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, uddannelsestid 25 timer svarende til 1 uge.
 8) Eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser, dog med uddannelsestiden 15 timer svarende til 0,6 uge.
 9) Valgfag i form af et løft af niveau i et fag (uddannelsestid 100 timer svarende til 4 uger).
 Stk. 5. Skolen skal som minimum udbyde følgende valgfag:
 1) Matematik på A-niveau.
 2) Kemi på B-niveau.
Stk. 6. Alle skoleperioder, med undtagelse af den sidste, skal bestå af undervisning i både gymnasiale fag og erhvervsuddannelsesfag i et sådant omfang, at der er mulighed for samspil og synergi mellem de enkelte aktiviteter.
Skolens samlede tilrettelæggelse af undervisningen i eux-forløbet skal sikre synergien mellem erhvervsuddannelsens kompetencemål og målene for de gymnasiale fag efter stk. 4. Skolen skal sikre, at undervisningen i fag på gymnasialt niveau så vidt muligt knytter an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse.
Stk. 7. Uddannelsestiden for de gymnasiale fag i hovedforløbet omfatter den samlede lærerstyrede elevaktivitet, dvs. den tid, eleverne deltager i forskellige former for lærerstyret undervisning og i øvrige aktiviteter, som er organiseret af skolen til realisering af fagets formål, herunder faglig og metodisk vejledning.
Uddannelsestid omfatter dog ikke elevernes forberedelse til undervisningen, det skriftlige arbejde og de officielle prøver.
Skolen skal ved tilrettelæggelsen af undervisning i gymnasiale fag, hvor der ikke i uddannelsestiden indgår tid til afholdelse af prøver, sørge for at medregne fornøden tid hertil.
Stk. 8. Omfanget af det skriftlige arbejde i fagene opgøres i elevtid.
Elevtiden er den forventede tid, en gennemsnitlig elev på det pågældende niveau skal bruge for at udfærdige en besvarelse af de skriftlige opgaver i faget.
Elevtiden omfatter ikke interne prøver.
For elever i eux-forløb skal der mindst afsættes 500 timers elevtid til den enkelte elevs skriftlige arbejde.
Elevtiden fordeles af skolen med passende inddragelse af de principper for fordeling af elevtid, som fremgår af reglerne om de gymnasiale uddannelser.
Dele af elevtiden kan af hensyn til synergien i det samlede eux-forløb og elevernes progression afvikles i forbindelse med andre dele i forløbet end de gymnasiale fag, herunder grundfag i grundforløbet.
 Stk. 9. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelser om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
 Stk. 3. Bekendtgørelse om merit i de gymnasiale uddannelser finder anvendelse for merit i fag på gymnasialt niveau, når fagene indgår som led i et eux-forløb .
 Stk. 4. Elever, som har en gymnasial uddannelse og har bestået dansk A-niveau, matematik B-niveau, fysik B-niveau, og samfundsfag C-niveau, kan gennemføre uddannelsen på 3 år.
Afsluttende prøve og gymnasial eksamen § 6. Skolen afholder i samråd med det faglige udvalg en afsluttende prøve som afslutning på sidste skoleperiode.
Prøven udgør en svendeprøve.
Stk. 2. Svendeprøven omfatter en skriftlig prøve, et projekt og en mundtlig prøve.
Den samlede prøve varer 2 uger.
Den skriftlige prøve varer to timer og den mundtlige prøve varer 20 minutter.
Den skriftlige prøve består af opgaver inden for grundfag og uddannelsesspecifikke fag fra hele skoleuddannelsen.
Projektet udføres inden for uddannelsesspecifikke fag.
Den mundtlige prøve tager udgangspunkt i den skriftlige prøve og projektet.
Opgaverne til den skriftlige prøve og projektet stilles af skolen efter samråd med det faglige udvalg.
Opgaven til projektet tildeles ved lodtrækning.
Stk. 3. For specialet vvs og blikkenslager afholdes en projektprøve ved afslutningen af tredje skoleperiode efter nærmere anvisninger i uddannelsesordningen.
Prøven skal bestås med mindst karakteren 02. Karakteren indgår i den samlede svendeprøve, således at den indregnes i karakteren for det i stk. 2 nævnte projekt efter en vægtning fastsat i uddannelsesordningen.
For at det samlede projekt i specialet vvs og blikkenslager er bestået, skal alle delprøver, herunder prøven i projektet ved afslutningen af tredje skoleperiode og prøven i projektet ved afslutningen af sidste skoleperiode, være bestået enkeltvis.
 Stk. 4. Der gives karakter for hver af de tre delprøver, jf. stk. 2. Eleven har bestået, når resultatet af hver delprøve er mindst 02. Censorerne er ud over voteringen til stede under den mundtlige del af prøven.
Stk. 5. For at der kan udstedes skolebevis, skal eleven have opnået et gennemsnit på mindst 02 af sine karakterer for grundfag i hovedforløbet.
Eleven skal tillige have bestået hvert enkelt af de uddannelsesspecifikke fag.
 Stk. 6. Ved uddannelsens afslutning udsteder det faglige udvalg et uddannelsesbevis (svendebrev) til eleven som dokumentation for, at eleven har opnået kompetence inden for uddannelsen.
 Stk. 7. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
§ 7. I alle gymnasiale fag gives afsluttende standpunktskarakterer, der udtrykker graden af den enkelte elevs opfyldelse af målene for faglig viden, indsigt og metode i den pågældende læreplan ved afslutningen af faget.
Der udarbejdes en undervisningsbeskrivelse for det enkelte fag i overensstemmelse med reglerne herom i htx-bekendtgørelsen.
 Stk. 2. Eux-elever skal, ud over hvad der følger af § 6:
1) aflægge seks prøver i hovedforløbet efter udtræk blandt fag på gymnasialt niveau, 2) udarbejde en større skriftlig opgave, jf. bekendtgørelse om særlige gymnasiale fag m.v. til brug for erhvervsuddannelser, og 3) aflægge en mundtlig prøve med udgangspunkt i et skriftligt eksamensprojekt, jf. bekendtgørelse om særlige gymnasiale fag m.v. til brug for erhvervsuddannelser.
Stk. 3. Projektet efter stk. 2, nr. 3, udarbejdes i teknikfag A, byggeri og energi, og mindst et fag fra erhvervsuddannelsens uddannelsesspecifikke fag efter elevens valg.
Efter elevens valg kan projektet udarbejdes i et yderligere fag.
Projektet skal tilrettelægges sammen med erhvervsuddannelsens afsluttende prøve.
Tilrettelæggelsen kan medføre, at elevens afsluttende prøve finder sted indtil seks måneder før uddannelsens afslutning.
Stk. 4. Ved uddannelsens afslutning udsteder skolen, udover det i § 6 stk. 6 nævnte uddannelsesbevis, bevis for at have opnået en gymnasial eksamen, der giver generel studiekompetence.
Beviset benævnes eux-bevis.
 Stk. 5. Eux-beviset indeholder prøvekaraktererne i fag på gymnasialt niveau, jf. stk. 2, nr. 1, karakteren for den større skriftlige opgave, karakteren fra prøven med udgangspunkt i det skriftlige eksamensprojekt og afsluttende standpunktskarakterer (årskarakterer) i alle fag på gymnasialt niveau.
Ikrafttrædelse og overgangsbestemmelser § 8. Bekendtgørelsen træder i kraft den 15. juli 2016.
Stk. 2. Bekendtgørelse nr 348 af 1. april 2015 om erhvervsuddannelsen i vvs-energi ophæves.
Bekendtgørelsen finder dog fortsat anvendelse for elever, som er påbegyndt eller overgået til uddannelsen i perioden fra den 1. august 2015 til og med den 14. juli 2016.
 Stk. 3. Elever, jf. stk. 2, og elever på den tilsvarende hidtidige erhvervsuddannelse, som undervises i medfør af § 2, stk. 2, i bekendtgørelse nr. 282 af 23. marts 2015 om ophævelse af forskellige bekendtgørelser i forbindelse med gennemførelsen af erhvervsuddannelsesreformen Bedre og mere attraktive erhvervsuddannelser kan overgå til uddannelsen efter denne bekendtgørelse i overensstemmelse med overgangsordninger fastsat af skolen i den lokale undervisningsplan.
 Stk. 4. Hvis eleven var fyldt 25 år på tidspunktet for sin påbegyndelse af uddannelsen før den 1. august 2015, skal eleven ved overgangen til uddannelsen efter denne bekendtgørelse gennemføre uddannelsen som erhvervsuddannelse for voksne (euv).
