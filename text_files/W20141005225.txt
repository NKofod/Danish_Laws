Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en bar hver fredag tilbød gratis drinks til de kvindelige gæster.
Klager fik derfor medhold samt en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en bar hver fredag tilbød gratis drinks til de kvindelige gæster.
Ligebehandlingsnævnets afgørelse Det var i strid med ligestillingsloven, at indklagede bar hver fredag tilbød gratis drinks til de kvindelige gæster.
Den indklagede bar skal inden 14 dage betale godtgørelse til klager på 2.500 kr. med procesrente fra den 18. maj 2013, hvor klagen er modtaget i Ligebehandlingsnævnet Sagsfremstilling Der er klaget over, at en bar ved et koncept, de kaldte Ladies Night, hver fredag fra kl. 21-01 tilbød gratis drinks til deres kvindelige gæster.
 Tilbuddene fremgik af plakater uden for baren, samt af barens facebookside.
 Diskoteket ændrede efterfølgende deres koncept, så tilbuddet også gjaldt mænd i dametøj.
Parternes bemærkninger Klager gør gældende, at indklagede hver fredag tilbyder gratis drinks til kvinder, og at han som gæst føler sig forskelsbehandlet, da tilbuddet ikke gælder alle gæster.
 Klager ønsker forskelsbehandlingen stoppet.
 Indklagede bemærker, at de har ændret konceptet, så det også gælder mænd i dametøj.
 Indklagede henviser til en plakat, hvoraf dette fremgår.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt ligestillingsloven ved at tilbyde gratis drinks kun til de kvindelige gæster.
 Ligebehandlingsnævnet skal desuden bemærke, at det ændrede koncept, hvor tilbuddet også inkluderer mænd i dametøj, ligeledes er i strid med ligebehandlingsprincippet, idet mænd almindeligvis ikke er iklædt dametøj.
Godtgørelse Nævnet lægger ud fra sagens oplysninger til grund, at klager har været gæst hos indklagede på et tidspunkt, hvor tilbuddet om gratis drinks til kvinder var gældende.
Klager er derfor berettiget til en godtgørelse.
