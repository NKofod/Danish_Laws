 Cirkulære om godkendelse af transfer  

 pricing ændringer m.v.
1. Ved lov nr. 131 af 25/2 1998 (lovforslag L 84 -  

 oplysningspligt vedrørende koncerninterne transaktioner) indsattes  

 § 3 B i skattekontrolloven.
Loven er nærmere omtalt i  

 Skatteministeriets cirkulære nr. 84 af 15/5 1998.
 Formålet med loven er at øge  

 skattemyndighedernes muligheder for at sikre korrekt prisfastsættelse  

 og derved korrekt opgørelse af den skattepligtige indkomst ved  

 koncerninterne transaktioner på tværs af grænserne  

 (transfer pricing). Dette skete ved bl.a. at indføre særlige  

 udvidede oplysnings- og dokumentationsforpligtelser i transfer pricing  

 tilfælde.
Samtidig indførtes en særlig  

 godkendelsesprocedure i transfer pricing sager, jf. § 3 B, stk. 5,  

 2. pkt.
Godkendelsesproceduren indebærer, at en skattemyndighed, som i  

 grænseoverskridende tilfælde ønsker at ændre den  

 skattepligtige indkomst i overensstemmelse med de priser og vilkår, som  

 ville være fastsat, hvis transaktionerne var afsluttet mellem  

 uafhængige parter (arms længde prisen), i alle tilfælde  

 skal indhente godkendelse hos den centrale told- og skatteforvaltning.
 Godkendelse skal indhentes såvel i tilfælde,  

 hvor skattemyndigheden vil forhøje den skattepligtige indkomst, som i  

 tilfælde, hvor skattemyndigheden (på den skattepligtiges  

 begæring) vil nedsætte den skattepligtige indkomst, herunder  

 når der er tale om en såkaldt korresponderende nedsættelse  

 i forbindelse med udenlandske forhøjelser.
 2. Efter loven er virkningstidspunktet for  

 godkendelsesproceduren indkomståret 1999.
 Af hensyn til Told- og Skattestyrelsens tilsyn med  

 transfer pricing området og sikring af en ensartet ligning over hele  

 landet pålægges de skatteansættende myndigheder imidlertid  

 allerede nu at indhente forudgående godkendelse til transfer pricing  

 ændringer (både forhøjelser og nedsættelser) for  

 så vidt angår juridiske personer, bortset fra  

 dødsboer.
 Der skal indhentes godkendelse uanset, om den  

 skatteansættende myndighed er en kommune, en told- og skatteregion  

 eller Selskabsrevisionsafdelingen i Told- og Skattestyrelsen.
 3. Der skal også indhentes godkendelse i  

 tilfælde, hvor én skattemyndighed (f.eks. en told- og  

 skatteregion) som en følge af revisions- eller kontrolvirksomhed vil  

 ændre en skatteansættelse foretaget af en anden skattemyndighed  

 (f.eks. en kommune).
4. Cirkulæret træder i kraft og har virkning  

 fra og med den 15. november 1998. D.v.s., at for så vidt angår  

 for forhøjelser af den skattepligtige indkomst, skal der indhentes  

 godkendelse i relation til agterskrivelser, der afsendes den 15. november  

 1998 eller senere.
For nedsættelser, herunder korresponderende  

 nedsættelser, er det afgørende om den skattepligtige får  

 meddelt tilladelse til nedsættelse den 15. november 1998 eller  

 senere.
5. Anmodningen om godkendelse indsendes direkte til  

 kontoret for International Selskabsbeskatning i Told- og Skattestyrelsen,  

 Østbanegade 123, 2100 København Ø.
Kontoret, der  

 henhører under Selskabsbeskatningsafdelingen, er også kompetent  

 myndighed for så vidt angår transfer pricing sager i relation til  

 de indgåede dobbeltbeskatningsaftaler og EF-Voldgiftskonventionen.
6. Dette cirkulære omfatter ikke fysiske personer og  

 dødsboer.
For disse skattepligtige skal der først indhentes  

 godkendelse fra og med indkomståret 1999, jf. skattekontrollovens  

 § 3 B, stk. 5, 2. pkt.1) 1) I Told- og Skattestyrelsens egen fortløbende  

 nummerrække har cirkulæret nr. 1998-29.
