Betænkning afgivet af Udvalget for Udlændinge- og Integrationspolitik den 31. maj 2012 Betænkning over Forslag til lov om ændring af udlændingeloven (Revision af reglerne om tidsubegrænset opholdstilladelse, ændring af kravene til herboende udlændinge for opnåelse af ægtefællesammenføring, udvidelse af Flygtningenævnet, ændring af udvisningsreglerne, langtidsvisum til adoptivbørn) [af justitsministeren (Morten Bødskov)] 1. Ændringsforslag Justitsministeren har stillet 6 ændringsforslag til lovforslaget, herunder om delingen af lovforslaget.
Udvalget har tiltrådt delingen af lovforslaget.
2. Udvalgsarbejdet Lovforslaget blev fremsat den 26. april 2012 og var til 1. behandling den 3. maj 2012. Forslaget blev efter 1. behandling henvist til behandling i Udvalget for Udlændinge- og Integrationspolitik.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 20. marts 2012 dette udkast til udvalget, jf.
UUI alm. del  bilag 96. Den 26. april 2012 sendte justitsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
AC-TR-kollegiet i Udenrigsministeriet Aksel Balle Hansen, Aars Institut for Menneskerettigheder Joan Schwencke, København Morten Sodemann, Odense Universitetshospital Jørn Sonne, Frederiksberg Justitsministeren har over for udvalget kommenteret de skriftlige henvendelser til udvalget.
Deputationer Endvidere har Institut for Menneskerettigheder mundtligt over for udvalget redegjort for sin holdning til lovforslaget.
Samråd Udvalget har stillet 3 spørgsmål til justitsministeren til mundtlig besvarelse.
Ministeren har besvaret spørgsmålene i et åbent samråd den 15. maj 2012.
Spørgsmål Udvalget har stillet 69 spørgsmål til justitsministeren til skriftlig besvarelse, som denne har besvaret.
3. Indstillinger Et flertal i udvalget (S, RV, SF og EL) vil stemme for det under nr. 1 stillede ændringsforslag om deling af lovforslaget.
Flertallet indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (V, DF og KF) vil stemme for ændringsforslag nr. 1 om deling af lovforslaget.
Mindretallet indstiller de under A og B nævnte lovforslag til forkastelse ved 3. behandling.
Mindretallet vil stemme for de under nr. 2 og 6 stillede ændringsforslag, men imod de under nr. 3-5 stillede ændringsforslag.
Et andet mindretal i udvalget (LA) vil stemme for det under nr. 1 stillede ændringsforslag om deling af lovforslaget og indstiller det under A nævnte lovforslag til vedtagelse med de under nr. 2-5 stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for det under nr. 6 stillede ændringsforslag.
4. Politiske bemærkninger Venstres og Det Konservative Folkepartis medlemmer af udvalget mener, at der med lovforslaget er lagt op til en række yderligere lempelser i udlændingepolitikken.
For det første vil lovforslaget slække på kravene om selvforsørgelse og danskkundskaber og kravet om aktivt medborgerskab, og dermed vil lovforslaget samlet set medføre, at flere dårligt integrerede udlændinge opnår permanent ophold i Danmark.
For det andet mener V og KF, at det bliver lettere for kriminelle udlændinge at blive i Danmark, når regeringen med lovforslaget fjerner ordene »med sikkerhed« fra de danske udvisningsregler.
Endvidere har justitsministeren oplyst til Europa-kommissionen, at ændringen af reglerne betyder en »forbedret beskyttelse mod udvisning«, hvilket ikke står i bemærkningerne til lovforslaget, og dermed har regeringen hemmeligholdt afgørende oplysninger for Folketinget.
Dette er efter V og KFs mening yderst kritisabelt og vidner om en komplet mangel på respekt for Folketinget hos regeringen.
Endelig har justitsministeren under udvalgsbehandlingen på ingen måde redegjort fyldestgørende for, hvordan en ny overensstemmelse mellem lovteksten og bemærkningerne vil give en øget retssikkerhed for udviste udlændinge, hvis retspraksis vil forblive uændret, jf. lovforslagets bemærkninger og L 180  svar på spørgsmål 61.
Dansk Folkepartis medlemmer af udvalget kan ikke støtte lovforslaget, fordi regeringen i forhold til reglerne om permanent opholdstilladelse lemper en række rimelige og velafbalancerede krav.
I forhold til udvisningsreglerne vil regeringen med dette lovforslag styrke de kriminelle udlændinges retsstilling.
Det betyder, at det bliver vanskeligere at udvise udenlandske statsborgere, som begår kriminalitet i Danmark, og det kan DF under ingen omstændigheder støtte.
Den danske regering har med dette lovforslag stillet sig på EUs side og på de kriminelle udlændinges side imod danske interesser.
Dermed træder regeringen på ofrene for kriminalitet og underkaster sig Europa-Kommissionen.
Desuden har regeringen i forbindelse med fremsættelsen af lovforslaget og udvalgsbehandlingen talt med to tunger, hvilket er stærkt kritisabelt.
Med dette lovforslag afskaffer regeringen pointsystemet for erhvervelse af permanent opholdstilladelse.
DF er bl.a. imod at lempe danskkravene til udlændinge, ligesom DF er modstander af at lempe på beskæftigelseskravet.
DF er også modstander af at indføre særregler, så det bliver lettere for flygtninge at få permanent ophold og dernæst statsborgerskab.
Det er ifølge DF vigtigt, at udlændinge bliver ordentligt integreret i dansk kultur og samfund.
Den foreslåede politik vil føre til et mere opdelt og multikulturelt samfund.
Kort sagt vil regeringens udlændinge- og integrationspolitik med DFs øjne skabe og fastholde nye parallelsamfund.
Ud over de nævnte lempelser indfører regeringen med dette lovforslag også en række undtagelser fra de nye regler, så det reelt bliver endnu lettere, end man umiddelbart skulle tro ved første gennemlæsning, at opnå permanent opholdstilladelse.
Lovforslaget er på en lang række områder et opgør med DFs indflydelse på udlændingeområdet og dermed et opgør med den stramme udlændingepolitik.
Vi har siden valget set, hvordan regeringen bid for bid har lempet og svækket udlændingepolitikken.
Det er regeringens stille værdikamp.
Men værdikampen og kulturkampen vi komme frem i offentligheden, og danskerne vil, som tiden går, få større og større indblik i, hvad denne regering rent faktisk foretager sig.
Det vil ikke være til regeringens fordel.
DF vil, såfremt muligheden opstår, arbejde for at genindføre et regelsæt, som stiller rimelige krav til udlændinge i Danmark.
Dette gælder bl.a. i forhold til pointsystemet for permanent ophold og i forhold til udvisningsreglerne.
Enhedslistens medlemmer af udvalget glæder sig grundlæggende over, at det bliver lettere at opnå tidsubegrænset opholdstilladelse, efter at en række grupper af udlændinge med de nuværende meget stramme regler i praksis har været fuldstændig afskåret fra nogensinde at få tidsubegrænset opholdstilladelse.
Det er ifølge EL glædeligt, at kravet til danskkundskaber lempes, da det var ekskluderende over for analfabeter og dårligt uddannede og dermed udtryk for det tidligere folketingsflertals uddannelsessnobberi.
Et andet væsentligt positivt element er, at kravet til beskæftigelse ændres, så der tages mere hensyn til deltidsarbejde, og så uddannelse sidestilles med beskæftigelse.
Mange udenlandske borgere, som af forskellige grunde ikke arbejder på fuld tid, eller som investerer i deres egen og i Danmarks fremtid ved at tage en uddannelse, vil opfatte disse ændringer som opmuntrende skulderklap.
På nogle vigtige punkter kommer lovforslaget svage og udsatte grupper i møde, så de også får mulighed for at nyde de privilegier, som en tidsubegrænset opholdstilladelse giver adgang til.
Det gælder de nye regler om, at forældre, der passer deres syge eller handicappede børn derhjemme, undtages fra beskæftigelseskravet, eller reglen om, at man godt kan få tidsubegrænset opholdstilladelse, selv om man har modtaget visse enkeltstående ydelser, der ikke er direkte relateret til forsørgelse, eller ydelser, der må sidestilles med løn eller pension.
Midt i alle disse positive og integrationsfremmende nye regler kan det undre, at regeringen samtidig forhøjer det almindelige krav om opholdstid i Danmark fra 4 til 5 år.
Her er der faktisk tale om en stramning, som sender det helt forkerte signal til flygtninge og indvandrere.
Flygtninge er en særlig sårbar gruppe, og mange af dem kan på grund af deres fysiske eller psykiske traumer ikke leve op til beskæftigelseskravet eller kravet om ikke at være forsørget af det offentlige.
Først efter 8 år kan de ifølge lovforslaget få dispensation fra kravene.
Det er ganske vist et mærkbart fremskridt i forhold til de hidtidige meget snævre muligheder for dispensation fra reglerne for traumatiserede flygtninge, men EL tror, at man ved at komme netop flygtningene mere i møde og tilbyde dem en tidsubegrænset opholdstilladelse langt tidligere  f.eks. efter 3 års ophold som foreslået af FNs Højkommissariat for Flygtninge  bedre ville kunne sikre dem et godt liv som nyttige samfundsborgere.
Generelt er beskæftigelseskravet i lovforslaget for strengt.
Netop i disse år oplever vi en alvorlig økonomisk krise, som rammer mange, der lever på en tidsbegrænset opholdstilladelse.
EL havde gerne set et regelsæt, der i højere grad kom disse mennesker i møde.
En gruppe udlændinge har for år tilbage fået en tidsubegrænset opholdstilladelse efter mere lempelige regler.
Hvis de fremover ønsker en familiesammenføring, skal de ifølge lovforslaget leve op til de nye regler, hvilket efter ELs mening er helt unødvendigt.
Borgere, der har haft tidsubegrænset ophold i en årrække, må anses for at være velintegrerede og bør uden videre have samme ret til familiesammenføring som dem, der først får tidsubegrænset opholdstilladelse i 2012.
Med udvidelsen af Flygtningenævnet fra tre til fem medlemmer styrkes retssikkerheden, og nævnet får tilført en ekspertise med medlemmer udpeget af Dansk Flygtningehjælp.
EL hæfter sig dog ved, at det ikke sker på de betingelser, der var gældende, indtil det tidligere folketingsflertal i 2002 afskar Dansk Flygtningehjælp fra at udpege medlemmer til nævnet.
Dengang modtog Dansk Flygtningehjælps asylafdeling sagsakterne i de enkelte flygtningenævnssager og kunne helt konkret diskutere dem med de af flygtningehjælpen udpegede nævnsmedlemmer, der som bekendt ikke er ansat i Dansk Flygtningehjælp.
Hvis formålet virkelig er at styrke nævnets ekspertise, bør man finde en konstruktion, så nævnsmedlemmerne i lighed med praksis før 2002 fuldt ud kan trække på den professionelle ekspertise i Dansk Flygtningehjælps asylafdeling.
 EL støtter, at ordene »med sikkerhed« fjernes fra formuleringen om udvisningsreglernes forhold til Danmarks konventionsmæssige forpligtelser, men konstaterer, at ændringen ikke i praksis betyder nogen ændring af de alt for stramme udvisningsregler.
 Baggrunden for, at EL som nævnt indstiller lovforslaget til vedtagelse, er, at det samlet set udgør en forbedring af indvandreres og flygtninges retsstilling i Danmark.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af justitsministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af udlændingeloven (Revision af reglerne om tidsubegrænset opholdstilladelse, ændring af kravene til herboende udlændinge for opnåelse af ægtefællesammenføring, udvidelse af Flygtningenævnet og langtidsvisum til adoptivbørn)« omfattende § 1, nr. 1-26 og 29-37, og §§ 2 og 3.
 B. »Forslag til lov om ændring af udlændingeloven (Ændring af udvisningsreglerne)« omfattende § 1, nr. 27 og 28, og §§ 2 og 3.
[Forslag om deling af lovforslaget] b Ændringsforslag til det under A nævnte lovforslag Til § 1 2) I indledningen ændres »§ 20 i lov nr. 326 af 11. april 2012« til: »§ 1 i lov nr. 418 af 12. maj 2012«.
[Konsekvensændring som følge af lov nr. 418 af 12. maj 2012] Af justitsministeren, tiltrådt af et flertal (S, SF, RV, EL og LA):
 3) Efter nr. 29 indsættes som nyt nummer:
»01. I § 44 f, stk. 1, 1. pkt., indsættes efter »Udlændingestyrelsen«: »og Styrelsen for Fastholdelse og Rekruttering«.« [Teknisk præcisering] 4) Nr. 30 affattes således:
»30. I § 46, stk. 6 og 7, ændres »10 og 12« til: »10, 12 og 14«.« [Konsekvensændring som følge af lov nr. 418 af 12. maj 2012] 5) Efter nr. 30 indsættes som nyt nummer:
»02. I § 46 b indsættes efter »Udlændingestyrelsen«: », Styrelsen for Fastholdelse og Rekruttering«, og efter »domstolene« indsættes: », beskæftigelsesministeren«.« [Teknisk præcisering] c Ændringsforslag til det under B nævnte lovforslag Til § 1 Af justitsministeren, tiltrådt af udvalget:
 6) I indledningen ændres »§ 20 i lov nr. 326 af 11. april 2012« til: »§ 1 i lov nr. 418 af 12. maj 2012«.
[Konsekvensændring som følge af lov nr. 418 af 12. maj 2012] Bemærkninger Til nr. 1 Det foreslås, at lovforslaget deles, således at forslagene om revision af reglerne om tidsubegrænset opholdstilladelse, ændring af kravene til herboende udlændinge for opnåelse af ægtefællesammenføring, udvidelse af Flygtningenævnet og langtidsvisum til adoptivbørn samles i et selvstændigt lovforslag, mens forslaget om ændring af udvisningsreglerne samles i et andet lovforslag.
Til nr. 2 Ændringsforslaget er en konsekvens af vedtagelsen af lovforslag nr.
L 104 af 2. marts 2012, lov om ændring af udlændingeloven og lov om ægteskabs indgåelse og opløsning (Ny balance i reglerne om ægtefællesammenføring, gebyr, fravigelse af persondatalovens § 7, stk. 8, i visse sager i forbindelse med overgang til elektronisk sagsbehandling, repræsentationsaftaler i medfør af visumkodeksen m.v.). Lovforslaget blev vedtaget den 8. maj 2012 som lov nr. 418 af 12. maj 2012.
Til nr. 3 Ændringsforslaget er en følge af ressortomlægningen, hvorved sagsområder, der hidtil har henhørt under det nu nedlagte Integrationsministerium, bl.a. blev fordelt mellem Justitsministeriet og Beskæftigelsesministeriet.
Til nr. 4 Ændringsforslaget er en konsekvens af vedtagelsen af lovforslag nr.
L 104 af 2. marts 2012, lov om ændring af udlændingeloven og lov om ægteskabs indgåelse og opløsning (Ny balance i reglerne om ægtefællesammenføring, gebyr, fravigelse af persondatalovens § 7, stk. 8, i visse sager i forbindelse med overgang til elektronisk sagsbehandling, repræsentationsaftaler i medfør af visumkodeksen m.v.). Lovforslaget blev vedtaget den 8. maj 2012 som lov nr. 418 af 12. maj 2012.
 Henvisningen i udlændingelovens § 46 a, stk. 1, 3. pkt., til § 11, stk. 3-7, 10 og 12, er således nu indeholdt i udlændingelovens § 46, stk. 7.
Endvidere er udlændingelovens § 46 nyaffattet ved lov nr. 418 af 12. maj 2012. Der er bl.a. indsat et nyt stk. 6 som følge af ressortomlægningen, hvorved sagsområder, der hidtil henhørte under det nu nedlagte Integrationsministerium, bl.a. blev fordelt mellem Justitsministeriet og Beskæftigelsesministeriet.
Udlændingelovens § 46, stk. 6, indeholder ligeledes en henvisning til § 11, stk. 3-7, 10 og 12, og ændringsforslaget er ligeledes en konsekvens heraf.
 Endelig er indsættelsen af henvisningen til stk. 12 en teknisk rettelse.
Til nr. 5 Ændringsforslaget er en følge af ressortomlægningen, hvorved sagsområder, der hidtil har henhørt under det nu nedlagte Integrationsministerium, bl.a. blev fordelt mellem Justitsministeriet og Beskæftigelsesministeriet.
Til nr. 6 Ændringsforslaget er en konsekvens af vedtagelsen af lovforslag nr.
L 104 af 2. marts 2012, lov om ændring af udlændingeloven og lov om ægteskabs indgåelse og opløsning (Ny balance i reglerne om ægtefællesammenføring, gebyr, fravigelse af persondatalovens § 7, stk. 8, i visse sager i forbindelse med overgang til elektronisk sagsbehandling, repræsentationsaftaler i medfør af visumkodeksen m.v.). Lovforslaget blev vedtaget den 8. maj 2012 som lov nr. 418 af 12. maj 2012.
Trine Bramsen (S) fmd.
Jacob Bjerregaard (S) Karen J.
Klint (S) Lennart Damsbo-Andersen (S) Maja Panduro (S) Ole Hækkerup (S) Sophie Hæstorp Andersen (S) Zenia Stampe (RV) Liv Holm Andersen (RV) Hans Vestager (RV) Karina Lorentzen Dehnhardt (SF) Anne Baastrup (SF) Johanne Schmidt-Nielsen (EL) Pernille Skipper (EL) Jørgen Arbo-Bæhr (EL) Gitte Lillelund Bech (V) Peter Christensen (V) Karen Ellemann (V) Michael Aastrup Jensen (V) Peter Juel Jensen (V) Karen Jespersen (V) Karsten Lauritzen (V) Inger Støjberg (V) Martin Henriksen (DF) Peter Skaarup (DF) nfmd.
Christian Langballe (DF) Marie Krarup (DF) Joachim B.
Olsen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
