Skrivelse om ændring af vejledning om udbetaling af dagpenge I vejledning nr. 9531 af 9. juni 2017 til bekendtgørelse om udbetaling af dagpenge foretages følgende ændringer:
 1. I vejledningen til § 13, stk. 1 og 2, ændres »4 timer om ugen« til: »timebegrænsningen«, og efter 4. afsnit indsættes:
 »Efter lov nr. 641 af 3. juni 2017 om ændring af lov om ændring af lov om arbejdsløshedsforsikring m.v. (Midlertidig forhøjelse af timebegrænsning for frivilligt, ulønnet arbejde) kan et medlem  i perioden fra den 5. juni 2017 til 31. december 2017  udføre frivilligt, ulønnet arbejde i op til 15 timer om ugen uden fradrag i dagpengene.
De 15 timer om ugen omregnes til det månedsbaserede system.
Det betyder, at et medlem kan udføre frivilligt, ulønnet arbejde i op til 65 timer for én måned.
Omregningen sker ved at gange 15 timer om ugen med faktor 4,33, som normalt anvendes inden for dagpengesystemet for at omregne fra uger til måneder og omvendt.
Dette giver et timetal på 64,95 timer.
Af administrative grunde oprundes timetallet til 65 timer pr. måned.« 2. I vejledningen til § 13, stk. 7, ændres »4-timers reglen« til: »timebegrænsningen«.
