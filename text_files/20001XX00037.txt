Skriftlig fremsættelse (4. oktober  

 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om bevissikring ved krænkelse af  

 immaterialrettigheder mv.
(Lovforslag nr.
L 17).
 Formålet med lovforslaget er at etablere mulighed  

 for, at den, der formodes at være udsat for krænkelse af en  

 immaterialrettighed mv. - f.eks. en ophavsret, en patent- eller  

 varemærkerettighed, en mønster- eller navnebeskyttelse - ved  

 fogedrettens hjælp kan få foretaget en undersøgelse hos  

 den formodede krænker med henblik på at sikre bevis for  

 krænkelserne og deres omfang.
 Lovforslaget bygger på betænkning nr.  

 1385/2000 om bevissikring ved krænkelse af immaterialrettigheder mv.,  

 som er udarbejdet af et udvalg nedsat af Kulturministeriet.
Baggrunden for lovforslaget er, at krænkelser af  

 immaterialrettigheder mv. i takt med den teknologiske udvikling foregår  

 i et betydeligt og stigende omfang og med anvendelse af metoder, der  

 gør det særligt vanskeligt at bevise krænkelserne og deres  

 omfang.
Bevis for krænkelsernes omfang kan i praksis ofte kun  

 føres, hvis der er adgang til den formodede krænkers  

 bogføringsmateriale, ordresedler og lignende.
Hertil kommer, at bevis,  

 der kun findes på computere mv.   navnlig ved ulovlig anvendelse af  

 edb-programmer eller andet digitalt materiale   kan fjernes på meget  

 kort tid.
De straffeprocessuelle regler om ransagning og de  

 civilprocessuelle regler om fogedforbud er ikke tilstrækkelige til  

 effektivt at bremse disse krænkelser, der har væsentlig  

 økonomisk betydning for de berørte brancher.
Heller ikke  

 reglerne om såkaldt processuel skadevirkning, hvorefter retten ved sin  

 bevisbedømmelse kan tillægge det virkning til fordel for  

 modparten, hvis en part ikke efterkommer en opfordring til at fremlægge  

 visse dokumenter, giver i praksis rettighedshaverne tilstrækkelig  

 beskyttelse på dette særlige område.
 Den foreslåede nye lov vil give mulighed for, at  

 rettighedshaveren i tilfælde, hvor det uden omfattende  

 bevisførelse kan sandsynliggøres, at der foregår  

 væsentlige krænkelser af immaterialrettigheder mv., gennem  

 fogedretten kan få gennemført en undersøgelse af den  

 formodede krænkers lokaler og genstande   herunder navnlig af  

 bogføringsmateriale mv. og af computere   med henblik på at  

 sikre bevis for krænkelserne og omfanget heraf.
Efter forslaget skal der gælde et generelt  

 proportionalitetsprincip, således at fogedretten helt eller delvis kan  

 nægte at imødekomme en anmodning om  

 bevissikringsundersøgelse, hvis det må antages, at den  

 pågældende undersøgelse vil påføre den  

 formodede krænker skade eller ulempe, som står i misforhold til  

 rettighedshaverens interesse i undersøgelsen.
Der gælder et  

 lignende proportionalitetsprincip ved fogedforbud.
 Det ligger i forslaget, at undersøgelse vil kunne  

 foretages i erhvervslokaler, mens undersøgelse i private hjem kun kan  

 komme på tale, hvis de pågældende lokaler anvendes  

 erhvervsmæssigt eller der må antages at foregå  

 krænkelser i et vist større omfang, sådan som det f.eks.  

 kan være tilfældet i forbindelse med "net-parties", hvor  

 privatpersoner uden betaling udveksler større mængder af  

 piratkopierede edb-programmer eller musik-cd´er.
En bevissikringsundersøgelse skal efter forslaget  

 foretages af fogeden eller af en uvildig sagkyndig udpeget af denne.  

 Fogedretten kan helt eller delvis afskære rettighedshaveren eller  

 dennes repræsentant fra at være til stede ved  

 undersøgelsen, hvis f.eks. beskyttelsen af den formodede  

 krænkers erhvervshemmeligheder mv. tilsiger dette.
Undersøgelsen  

 kan foretages uanmeldt, såfremt forudgående underretning må  

 antages at medføre risiko for, at bevismateriale fjernes, ændres  

 eller tilintetgøres.
Møder fogeden uanmeldt op, skal den, som  

 undersøgelsen er rettet imod, som udgangspunkt have mulighed for at  

 tilkalde en advokat, før undersøgelsen gennemføres.  

 Undersøgelsen kan om nødvendigt gennemføres  

 tvangsmæssigt med politiets bistand.
Bevissikringsundersøgelse kan betinges af, at  

 rettighedshaveren stiller sikkerhed for den skade eller ulempe, som den  

 formodede krænker kan blive påført.
Undersøgelsen  

 er et foreløbigt retsmiddel og skal   ligesom ved fogedforbud  

 følges op af en retssag, medmindre den formodede krænker  

 frafalder forfølgning.
Det foreslås, at retssag skal  

 anlægges inden 4 uger efter, at rettighedshaveren har modtaget  

 fogedrettens meddelelse om, at undersøgelsen er afsluttet.  

 Anlægger rettighedshaveren ikke retssag inden fristens udløb,  

 kan det materiale, som er fremkommet under undersøgelsen, ikke af  

 rettighedshaveren anvendes som bevis for krænkelser mv.
Viser det sig under retssagen, at den  

 påberåbte immaterialrettighed ikke består eller ikke kan  

 gøres gældende i det konkrete tilfælde, har den  

 påståede krænker efter forslaget krav på erstatning  

 for eventuelle tab samt en godtgørelse for tort.
Det samme  

 gælder, hvis det ikke under retssagen kan godtgøres, at der er  

 foretaget de krænkelser, som har dannet grundlag for anmodningen om  

 bevissikringsundersøgelse.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
