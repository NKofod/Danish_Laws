Fremsat den 25. februar 2010 af finansministeren (Claus Hjort Frederiksen) Forslag til Lov om ændring af lov om bemyndigelse til optagelse af statslån (Forøgelse af gældsmaksimum) § 1 I lov nr. 1079 af 22. december 1993 om bemyndigelse til optagelse af statslån, som ændret ved § 1 i lov nr. 1042 af 17. december 2002, § 21 i lov nr. 418 af 10. juni 2003, § 14 i lov nr. 1203 af 27. december 2003 og § 2 i lov nr. 483 af 17. juni 2008, foretages følgende ændring:
1. I § 1, ændres »950 mia. kr.« til: »2.000 mia. kr.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Det følger af lov nr. 1079 af 22. december 1993, at finansministeren bemyndiges til, at optage lån inden for et samlet gældsmaksimum på 950 mia. kr.
Der foreslås, at gældsmaksimummet i lov om bemyndigelse til optagelse af statslån forøges fra 950 mia. kr. til 2.000 mia. kr.
Forøgelsen af gældsmaksimummet skal bl.a. ses i lyset af, at det eksisterende gældsmaksimum senest blev justeret i 1993 og således ikke er fulgt med den generelle økonomiske udvikling.
Dertil kommer hensynet til den aktuelle situation i dansk og international økonomi og hensynet til velfungerende indenlandske kapitalmarkeder.
2. Lovforslagets baggrund På baggrund af Finansministeriets budgetoversigt fra december 2009 skønnes den samlede mængde af indenlandske og udenlandske statsobligationer at udgøre knap 790 mia. kr. ved udgangen af 2011, svarende til en udnyttelsesprocent af det samlede gældsmaksimum på 83 pct., jf. tabel 1.
 Forøgelsen af gældsmaksimummet beror på, at der med den aktuelle usikkerhed om dansk og international økonomi kan opstå en situation, hvor der opstår behov for at øge gælden udover det nuværende maksimum.
Udover den aktuelle situation omkring de offentlige finanser ventes udlånsvolumen til bygge- og anlægsarbejde at stige i de kommende år i forbindelse med bl.a.
Femern-Bælt forbindelsen.
 Hertil kommer, at det kan blive nødvendigt at optage genudlån til Finansiel Stabilitet A/S i forbindelse med eventuelle debitorskifter (dvs. hvor kreditinstitutters lån opsiges i forbindelse med overdragelse af kreditinstituttet til Finansiel Stabilitet A/S). Det skal understreges, at der ikke for nærværende er udsigt hertil, men hvis situationen opstår, kan der principielt blive tale om betydelige beløb, som ikke er forenelige med det nuværende gældsmaksimum.
 Endelig gælder, at det eksisterende gældsmaksimum senest blev justeret i 1993 og således ikke er fulgt med den generelle økonomiske udvikling.
3. Lovforslagets indhold Det foreslås, at gældsmaksimummet i lov om bemyndigelse til optagelse af statslån forøges fra 950 mia. kr. til 2.000 mia. kr.
 Lovændringen åbner mulighed for, at staten kan udstede indenlandske og udenlandske statsobligationer for samlet 2.000 mia. kr.
4. Økonomiske og administrative konsekvenser for det offentlige Lovforslaget vurderes ikke at have økonomiske og administrative konsekvenser for staten.
Lovforslaget har ingen økonomiske og administrative konsekvenser for regioner og kommuner.
5. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
9. Høring Forslaget har været sendt i høring hos Danmarks Nationalbank, Finansiel Stabilitet A/S og Finanstilsynet.
Bemærkninger til lovforslagets enkelte bestemmelser Til § 1 Til nr. 1 Det foreslås, at gældsmaksimummet i lov om bemyndigelse til optagelse af statslån forøges fra 950 mia. kr. til 2.000 mia. kr.
Det foreslåede gældsmaksimum på 2.000 mia. kr. skal forstås således, at det omfatter den til enhver tid værende restgæld.
Gælden opgøres til nominel værdi.
Såfremt markedsværdien af gælden overstiger det anførte gældsmaksimum, kan der ikke optages yderligere lån, men det forudsættes ikke, at der i den situation skal ske førtidsindfrielse.
Til § 2 Det foreslås, at loven træder i kraft dagen efter bekendtgørelsen i Lovtidende.
