Tre medlemmer af nævnet udtalte, at udformningen af sektionsforsiden  

 var egnet til at give læseren det indtryk, at det var klagerens  

 forhold, der var omtalt i forsideartiklen.
Da dette ikke var tilfældet,  

 var god presseskik tilsidesat.
Et medlem udtalte, at billedet havde den fornødne sammenhæng  

 med den problematik, der blev behandlet i forsideartiklen.
Dette medlem  

 anså ikke god presseskik for tilsidesat.
 I overensstemmelse med stemmeflertallet udtalte nævnet kritik af  

 bladet, der endvidere blev pålagt at offentliggøre nævnets  

 kritik.
Kendelse fra Pressenævnet i sag nr.  

 50/1999 Nordvestjysk Folkecenter for Vedvarende Energi og  

 folkecentrets forstander [K] har ved advokat Poul Gudberg klaget til  

 Pressenævnet over en reportage bragt i Politiken den 4. april 1999,  

 idet de mener, at god presseskik er tilsidesat.
Reportagen blev bragt på side 1 og 2 af  

 tillægget PS.
Artiklen på side 1 havde overskriften "Farvel  

 til uskylden" og bl.a. følgende indhold:
"EU-SVINDEL.
Danmark mister sin uskyld i den  

 næste rapport fra EU-kommissionen om bekæmpelse af bedrageri.  

 Tiden, hvor der stod "nul svindel" ud for Danmark, er forbi.
Og selv om de  

 danske indberetninger til EU er blevet bedre, er de stadig ikke gode nok,  

 lyder det fra kommissionen.
 Den danske EU-uskyld er intakt, når man bladrer i  

 EU-kommissionens årlige beretninger om bedrageribekæmpelse.
 I den seneste rapport står der nul sager ud for  

 Danmark, når det gælder svindel med penge fra Den  

 Europæiske Socialfond, mens der for eksempel står hele 48 ud for  

 Grækenland eller 26 ud for Italien.
Problemet med det danske tal er, at det er usandt.
Eller  

 som lederen af EU's enhed til bekæmpelse af EU's enhed til  

 bekæmpelse af svindel UCLAF,  Per  Brix  Knudsen, udtrykte det sidste  

 år:
"Vi ved positivt, at det ikke er rigtigt"." Artiklen blev over den øverste halvdel af siden  

 illustreret af et billede af klageren [K].
Billedet havde følgende  

 billedtekst:
"En ny sag har sat fokus på de danske myndigheders  

 kontrol med penge fra EU.
Nordvestjysk Center for Vedvarende Energi har lavet  

 falske omkostningserklæringer for at få EU-støtte.
Det  

 mener EU-kommissionens enhed til bekæmpelse af svindel, UCLAF.
Centrets  

 forstander [K] afviser alle beskyldninger." Nederst på side 2 blev bragt følgende  

 artikel:
"Forstanderen: Skjult kampagne mod alternativ  

 energi EU-kommissionen mener, at Nordvestjysk Folkecenter for  

 Vedvarende Energi i Hurup ved Thy har lavet grov EU-svindel ved at forfalske  

 adskillige erklæringer på omkostninger i et  

 vindmølleprojekt.
 Det fremgår af en omfattende brevveksling, som  

 Politiken er i besiddelse af.
 Sagen er usædvanlig, fordi det  

 svindelmistænkte Folkecenter er på finansloven, og i bestyrelsen  

 sidder blandt andre to repræsentanter fra Sydthy Kommune samt en  

 kontorchef fra Energistyrelsen.
 Bagmandspolitiet efterforsker sagen og har afhørt  

 kontorchefen.
Ifølge et brev skrevet af rigsrevisor  Henrik  Otbo  

 i december 1998 er sagen "et eksempel på det uheldige i kommissionens  

 praksis med at udbetale midler direkte til virksomheder uden om de nationale  

 administrative myndigheder.
Denne fremgangsmåde betyder, at midlerne  

 ikke er omfattet af nationale kontrol- og revisionsrutiner".
Forstander [K] er rasende over anklagerne.
Han beskylder  

 EU-kommissionen for magtmisbrug og modstand mod sol- og vindenergi.
"Vi har oplevet en stærk fjendtlighed fra  

 kommissionen.
Deres revisorer har svinet vores medarbejdere til verbalt.
Dels  

 så signalerer vores navn noget vestjysk og dels så er det noget  

 med vedvarende energi, vi går og laver.
For kommissionen er de store  

 elværker og atomkraftværker det vigtigste her i livet".
I gemmer jer ikke bag et fint grønt  

 formål? "Det er deres påstand, at vi har lavet  

 forfalskninger.
Vi har været i denne her branche i 17 år, og vi  

 kører ti projekter ad gangen.
Derfor ved vi, at der altid kan ske  

 fejlposteringer.
Det gør der i ethvert regnskab, men de kommer  

 på revisionsbesøg midt i en periode inden vores eksterne revisor  

 har gennemgået regnskabet, så vi har ikke selv fået  

 mulighed for at rette fejlene".
 [K] og Folkecenteret har klaget til EU's Ombudsmand over  

 kommissionens behandling af sagen.
"Lige nu er stemningen sådan, at vi er svindlere og  

 bedragere alle sammen.
Men man skal huske på, at vi overhovedet ikke  

 har mulighed for at berige os på andres bekostning", siger [K]." Klagerne har anført, at billedet af [K] var optrykt  

 i en uforholdsmæssig stor størrelse og var af en sådan  

 karakter, at det ikke med rimelighed harmonerede med den tilhørende  

 artikel i bladet.
Størrelsen af fotografiet var således egnet  

 til at fremkalde vildfarelser om klagerens gerninger.
Klagerne har videre anført, at det anvendte billede  

 med rimelighed bør afspejle den afbilledes relation til den eller de  

 tilhørende artikler.
Ved bladets anvendelse af fotografiet i den  

 anvendte størrelse er kravet om rimelighed ikke opfyldt.
Det kan i  

 denne forbindelse ikke gøre nogen forskel, at klageren   naturligvis  

 har ønsket at udtale sig i anledning af artikelserien.
Klagerne har nærmere anført, at Folkecenteret  

 først er nævnt i en mindre del af artiklen på side 2, og  

 at det fremgår af denne artikel   om end ikke særlig tydeligt  

 at i modsætning til de øvrige sager, som er afgjort, foreligger  

 der ikke nogen tiltale mod Folkecenteret.
Det er derfor tendentiøst at  

 bringe et stort opsat billede af Folkecenterets forstander med den  

 nævnte tekst i den pågældende sammenhæng.
Klagerne har herudover anført, at der må  

 sondres mellem undersøgelse af en sag og sigtelse.
Sagens fakta er  

 derfor ikke ubestridte, således som det er anført af bladet.
 Klagerne har endelig anført, at der   hvis man  

 på denne måde kan bruge fotografier i flæng   er skabt  

 præcedens for, at man kan bringe stort opsatte fotografier af en person  

 til illustration af en sigtelse, selv om den afbildede person på ingen  

 måde er sigtet i den pågældende sag.
Bladet har i en udtalelse om sagen anført, at  

 fotografiet af klageren er brugt for at illustrere et af de eksempler  

 på påståede svindelsager, der er nøje  

 gennemgået i forbindelse med et tosiders tema herom i  

 søndagsavisen.
Sagens fakta er ikke bestridt.
Klagerens skarpe,  

 fuldstændige og offensive afvisning af EU-kommissionens anklager er  

 fyldigt refereret og overskriften afspejler således også  

 klagerens synspunkt.
Der er ingen tvivl om, at klageren har ønsket at  

 stå frem med disse synspunkter.
 Bladet har videre anført, at klagerens  

 hovedsynspunkt er medtaget i den billedtekst på forsiden, der  

 identificerer klageren.
 Bladet har yderligere anført, at klagen  

 således alene vedrører fotografiets størrelse og ikke kan  

 give anledning til en diskussion om god presseskik.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Tage Clausen  

 og Ole Askvig.
 Tre medlemmer   Axel Kierkegaard, Tage Clausen og Ole Askvig  

 udtaler:
Billedet af klageren [K] dækker halvdelen af  

 tillægget PS' forside og vedrører ikke den artikel, som er  

 gengivet på den nederste halvdel af siden.
Udformningen af  

 sektionsforsiden er egnet til at give læseren det indtryk, at det er  

 klagernes forhold, der er omtalt i forsideartiklen.
Den omstændighed,  

 at der er tale om et to-siders tema, og at der nederst på side 2 er  

 bragt en artikel om klagerne, kan ikke føre til en anden  

 vurdering.
 Bladet her derfor tilsidesat god presseskik.
 Et medlem - Aage Lundgaard - udtaler:
Der er tale om et to-siders tema, der behandler et  

 væsentligt samfundsrelevant emne om danske forhold til EU-midler.
Da  

 billedet har den fornødne sammenhæng med den problematik, der  

 behandles på sektionsforsiden, og da klageren såvel i  

 billedteksten som i artiklen på side 2 får lejlighed til at  

 afvise de beskyldninger, der rejses, er god presseskik ikke tilsidesat.
 Der afsiges kendelse efter stemmeflertallet, og  

 Pressenævnet udtaler sin kritik af Politiken.
 I medfør af medieansvarslovens § 49  

 pålægges det herefter den ansvarshavende redaktør af  

 Politiken at offentliggøre følgende:
 "Kendelse fra Pressenævnet.
Politiken bragte på den 4. april 1999 på  

 forsiden af tillægget PS og på side 2 i tillægget en  

 reportage om svindel med EU-tilskud.
På forsiden blev bragt en artikel  

 med overskriften "Farvel til uskylden". Over denne artikel blev på den  

 øverste halvdel af side bragt et billede af forstanderen for  

 Nordvestjysk Folkecenter for Vedvarende Energi, [K].
 Forstanderen og Folkecenteret har klaget til  

 Pressenævnet over denne anvendelse af billedet, som de finder er i  

 strid med god presseskik.
Tre medlemmer   Axel Kierkegaard, Tage Clausen og Ole  

 Askvig   har udtalt: Billedet af klageren [K] dækker halvdelen af  

 tillægget PS' forside og vedrører ikke den artikel, som er  

 gengivet på den nederste halvdel af siden.
Udformningen af  

 sektionsforsiden er egnet til at give læseren det indtryk, at det er  

 klagernes forhold, der er omtalt i forsideartiklen.
Den omstændighed,  

 at der er tale om et to-siders tema, og at der nederst på side 2 er  

 bragt en artikel om klagerne, kan ikke føre til en anden  

 vurdering.
 Bladet her derfor tilsidesat god presseskik.
Et medlem - Aage Lundgaard - har udtalt: Der er tale om et  

 to-siders tema, der behandler et væsentligt samfundsrelevant emne om  

 danske forhold til EU-midler.
Da billedet har den fornødne  

 sammenhæng med den problematik, der behandles på  

 sektionsforsiden, og da klageren såvel i billedteksten som i artiklen  

 på side 2 får lejlighed til at afvise de beskyldninger, der  

 rejses, er god presseskik ikke tilsidesat.
 Der afsiges kendelse efter stemmeflertallet, og  

 Pressenævnet udtaler sin kritik af Politiken.
 København, den 10. august 1999.
Axel Kierkegaard, Aage Lundgaard, Tage Clausen og Ole  

 Askvig." Afsagt den 10. august 1999.
