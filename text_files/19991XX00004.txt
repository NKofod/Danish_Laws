Skriftlig fremsættelse (6. oktober 1999) Indenrigsministeren (Thorkild Simonsen):
 Herved tillader jeg mig for Folketinget at  

 fremsætte:
 Forslag til lov om Det Centrale Personregister.
(Lovforslag nr.
L 3).
Formålet med lovforslaget, der er en stort set  

 uændret genfremsættelse af lovforslag nr.
L 9 af 7. oktober 1998,  

 er at erstatte folkeregistreringsloven fra 1968 med en tidssvarende lov, hvor  

 borgernes grundlæggende rettigheder og pligter med hensyn til  

 folkeregistreringen samt adgangen til udnyttelse af de registrerede  

 oplysninger fremgår af selve lovteksten.
Det er endvidere ønsket  

 at gøre reglerne enklere for borgerne, først og fremmest ved en  

 klarere systematik.
Lovforslaget skal skabe et godt grundlag for kommunernes  

 varetagelse af folkeregistreringsopgaven, således at deres mulighed for  

 at yde en god service over for borgerne forbedres.
Samtidig skal lovforslaget  

 forbedre den private sektors muligheder for at udnytte CPR s oplysninger.
Den gældende folkeregistreringslov fra 1968  

 tillægger ministeren bemyndigelser til bl.a. at fastsætte  

 reglerne om folkeregistrenes/CPR s førelse samt adgangen til  

 oplysningerne heri.
Begrundelsen for de vide bemyndigelsebestemmelser var, at  

 den i 1968 igangsatte rationalisering af folkeregistervæsenet  

 måtte foregå gradvist og til dels afhængig af den tekniske  

 udvikling og indførelsen af mere moderne teknik på andre  

 administrationsområder.
En fastlæggelse af de nærmere  

 regler i selve loven i 1968 ville derfor have bevirket konstante  

 lovændringer.
Denne begrundelse er efter mere end 30 års erfaring  

 ikke længere aktuel.
Samtidig har de i medfør af loven fastsatte  

 administrative forskrifter med tiden fået et betydeligt omfang.  

 Specielt reglerne om bopælsregistrering har afgørende betydning  

 for den enkelte borger, idet folkeregisteradressen efterhånden  

 tillægges retsvirkninger mange steder i lovgivningen.
Lovforslaget indeholder reglerne for opbygningen af Det  

 centrale Personregister (CPR) på grundlag af personnumre samt reglerne  

 for tildelingen af disse.
Forslaget fastlægger endvidere, hvilke  

 oplysningstyper, der kan registreres i CPR om den enkelte.
De indholdsmæssige regler for de forskellige  

 oplysningstyper er reguleret af anden lovgivning, bortset fra reglerne for  

 registreringen af borgernes bopæl.
Disse regler - kerneområdet  

 for folkeregistreringen - fastsættes derfor også i lovforslaget.  

 Der gives hér kommunerne nogle udvidede beføjelser til fra  

 offentlige myndigheder og private at få de oplysninger, som er  

 nødvendige for kommunernes stillingtagen til de bopælssager, der  

 giver anledning til tvivl.
Lovforslaget indebærer en forbedret beskyttelse for  

 den, som ønsker dette, mod videregivelse af oplysninger fra CPR.
Der  

 foreslås herudover ingen afgørende ændringer i borgernes  

 grundlæggende rettigheder og pligter på disse områder.
Endelig giver lovforslaget en udtømmende regulering  

 af den udnyttelse offentlige myndigheder og private kan gøre af de  

 registrerede oplysninger i CPR.
Der foreslås herunder en udvidelse af  

 kredsen af private, der kan få adgang til CPR s oplysninger og en  

 mindre justering af de oplysningstyper, private kan få udleveret.
Der  

 vil imidlertid fortsat være snævre rammer for de oplysningstyper,  

 der kan videregives til private.
 Samlet skal lovforslaget skabe den rette balance mellem  

 på den ene side hensynet til at sikre borgernes privatliv og personlige  

 integritet og på den anden side hensynet til at effektivisere den  

 offentlig administration og det private erhvervsliv.
 Der vil med lovforslaget fremover kun være behov for  

 administrativt at fastsætte uddybende bestemmelser om folkeregistrering  

 på nogle ganske få områder.
 Da det foreliggende lovforslag omfatter en række  

 områder, som ikke tidligere har været forelagt Folketinget, er  

 der udarbejdet udførlige bemærkninger til lovforslagets enkelte  

 bestemmelser, hvor der også er redegjort for eventuelle ændringer  

 af retstilstanden.
 Idet jeg i øvrigt henviser til lovforslagets  

 bemærkninger, skal jeg anbefale lovforslaget til Folketingets  

 velvillige behandling.
