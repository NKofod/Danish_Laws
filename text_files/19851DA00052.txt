Nr BTB 52 Betænkning over Forslag til folketingsbeslutning om detentionsanbringelser  

  

 Nr B 52 1985-86, 1. samling Afgivet af retsudvalget Afgivet: 19860516 Udvalget har behandlet beslutningsforslaget i en række møder og har herunder stillet spørgsmål til justitsministeren, som denne har besvaret skriftligt.
Udvalget har endvidere modtaget skriftlig henvendelse fra professor, dr. jur.
Henrik Zahle.
Forslaget er behandlet sammen med forslag til folketingsbeslutning om nedlæggelse af detentionerne under politiets regie (af Lenger (VS) m.fl.) (B 4).
Der er stillet ændringsforslag, hvorom henvises til de ledsagende bemærkninger.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) forslaget til forkastelse ved 2. (sidste) behandling.
Flertallet understreger, at vurderingen af den tilbageholdtes helbredstilstand er nødvendig, og at lægeundersøgelse må foretages, hvor det skønnes påkrævet.
Et mindretal (socialdemokratiets og socialistisk folkepartis medlemmer af udvalget) indstiller forslaget til vedtagelse med det stillede ændringsforslag.
Mindretallet erklærer, at den ændrede formulering af beslutningsforslaget alene tilsigter at åbne adgang for, at man lokalt kan finde den bedste løsning for etablering af de nye detentionsfaciliteter.
Ud over lokale sygehuse kan det f.eks.
tænkes, at detentionsfaciliteter kunne indrettes i tilknytning til behandlingshjem eller andre sociale eller sundhedsmæssige foranstaltninger.
I de største byer, herunder i særdeleshed København, forekommer det fortsat mest hensigtsmæssigt at indrette centrale detentionsafdelinger.
Mindretallet lægge vægt på, at detentionsanbragte orienteres om muligheden for alkoholafvænning og -behandling.
Mindretallet er bekendt med, at venstresocialisterne, der ikke har medlemmer i udvalget, kan tilslutte sig forslaget med det stillede ændringsforslag samt ovenstående bemærkninger.
Ændringsforslag Af et mindretal (S og SF):
Til teksten Teksten affattes således:
»Folketinget opfordrer regeringen til med virkning fra 1. januar 1987 at erstatte de nuværende detentioner med sundhedsmæssige foranstaltninger, hvortil er knyttet den fornødne lægelige, plejemæssige og rådgivningsmæssige bistand.
Politiet foretager fortsat indbringelsen.
Ansvaret for anbringelsen og for tilsynet under opholdet påhviler sundhedsmyndighederne.« Hagen Hagensen (KF) fmd.
Annelise Gotfredsen (KF) Karen Thurøe Hansen (KF) Grethe Fenger Møller (KF) Bjørn Elmquist (V) Birthe Rønn Hornbech (V) Birgith Mogensen (CD) Inger Stilling Pedersen (KrF) Ole Espersen (S) Korneliusen (S) Torben Lund (S) Lissa Mathiasen (S) Erik B.
Smith (S) Jimmy Stahr (S) Leif Hermann (SF) Ebba Strange (SF) nfmd.
Bernhard Baunsgaard (RV) Partierne VS, FP og FD havde ikke medlemmer i udvalget.
