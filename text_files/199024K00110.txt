Nr BTL 110 Betænkning over Forslag til lov om ændring af skattekontrolloven  

 (Indberetningspligt for faglige foreninger og arbejdsløshedskasser)   

 Nr L 110 1990-91, 2. samling Afgivet af Skatteudvalget Afgivet: 19910418 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Et af udvalgets spørgsmål og skatteministerens svar herpå optrykkes som  

 bilag til betænkningen.
 Endvidere har udvalget modtaget skriftlige henvendelser fra:
Det Danske Advokatsamfund, Erhvervenes Skattesekretariat, Foreningen af Arbejdsledere i Danmark, Foreningen af Registrerede Revisorer og Foreningen af Statsautoriserede Revisorer.
 Der er af skatteministeren stillet ændringsforslag.
 Ændringsforslag nr. 5 indebærer en fremrykning af virkningstidspunktet fra  

 1992 til 1991 for den foreslåede indberetningspligt for faglige foreninger og  

 arbejdsløshedskasser, og at skatteministeren bemyndiges til efter anmodning  

 at udskyde indberetningspligtens opfyldelse 1 år fra 1991 til 1992 for den  

 enkelte forening eller kasse, hvis denne ikke kan opfylde  

 indberetningspligten allerede for 1991.
Skatteministeren ønsker til uddybning af bemærkningerne til dette  

 ændringsforslag at præcisere, »at de nye oplysninger, der indberettes,  

 vil blive søgt anvendt optimalt ved tilrettelæggelsen af  

 skatteadministrationens arbejde.
Det skylder vi de borgere, der skal afholde  

 omkostningerne ved at opfylde indberetningspligterne.
 De oplysninger, der indberettes vedrørende kalenderåret 1991, vil blive  

 stillet til rådighed for ligningsmyndighederne, men oplysningerne må ikke  

 forventes medtaget i selvangivelsesforslagene for 1991, fordi erfaringerne  

 med indførelse af nye indberetningspligter viser, at første års  

 indberetninger normalt er af ringe kvalitet.
Der skal ikke herske tvivl om, at det er planen, at de oplysninger, der  

 indberettes for kalenderåret 1992 og senere år, medtages i  

 selvangivelsesforslagene for disse år.
Eneste forbehold herfor er, hvis mange  

 foreninger og kasser søger om og får udskudt tidspunktet for  

 indberetningspligtens opfyldelse.
De første oplysninger fra disse foreninger  

 og kasser vil da skulle anvendes direkte i selvangivelsesforslagene, hvilket  

 kan være betænkeligt.
Jeg agter imidlertid at administrere dispensationsadgangen restriktivt og  

 forventer ikke, at det bliver nødvendigt med omfattende dispensationer.« Om formålet med ændringsforslag nr. 1, 3 og 4 oplyser skatteministeren, at  

 dette alene er at fjerne misvisende eller overflødige bestemmelser fra  

 skattekontrolloven, mens formålet med ændringsforslag nr. 2 er at klargøre og  

 smidiggøre lovens administration for de indberetningspligtige.
 Herefter indstiller et flertal (Socialdemokratiets, Det  

 Konservative Folkepartis, Venstres, Socialistisk Folkepartis, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse med de stillede ændringsforslag.
 Et mindretal inden for flertallet (Socialistisk Folkepartis medlemmer af  

 udvalget) bemærker:
Som det i øvrigt fremgår af de optrykte bilag, er skatteministerens  

 påstand om, at »mange skatteydere snyder sig selv« ikke i  

 overensstemmelse med kommunernes opfattelse og i øvrigt baseret på en endog  

 særdeles tvivlsom beregning.
Men ministeren fik da sit figenblad, og det er  

 ham vel undt.
SF mener, at lovforslaget burde have været gennemført, som  

 planlagt, året efter skattereformen.
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Mindretallet kan dog  

 stemme for de under nr. 1-4 stillede ændringsforslag.
 Et andet mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
Ændringsforslag Af skatteministeren, tiltrådt af et flertal (S, KF, V, SF,  

 FP, RV og KRF):
Til § 1 1) Før nr. 1 indsættes som nye numre:
 »01. I § 4 A, stk. 1, udgår », og § 3 A, stk.  

 2«.
 02. I § 7 A, stk. 1, 3. pkt., ændres  

 »arbejdsgivernummer efter kildeskatteordningen (CIR-nr.) eller  

 momsregistreringsnummer (VIRK-nr.)» til: »stamnummer for  

 erhvervsvirksomhed (SE-nr.)».
 03. I § 8 E ophæves stk. 2 og 3.
04. I § 8 H, stk. 2, 1. pkt., ændres  

 »arbejdsgivernummer efter kildeskatteordningen (CIR-nr.)» til:  

 »stamnummer for erhvervsvirksomhed (SE-nr.)».« 2) I de under nr. 1 foreslåede § 8 T, stk. 1, og  

§ 8 U, stk. 1, ændres »om de i det foregående kalenderår«  

 til: »om de for det foregående kalenderår«.
 3) Efter nr. 5 indsættes som nye numre:
 »05. I § 9 ophæves stk. 3.
 06. I § 10 A, stk. 2, 1. pkt., ændres  

 »arbejdsgivernummer efter kildeskatteordningen (CIR-nr.)» til:  

 »stamnummer for erhvervsvirksomhed (SE-nr.)».
07. § 10 F ophæves.« 4) Efter nr. 6 indsættes som nye numre:
 »08. I § 19, 2. pkt., udgår »72 og«.
09. I afsnit III A ændres »§ 23 A« til:  

»§ 23 B«. » Af skatteministeren, tiltrådt af et flertal (S, KF, V, SF,  

 RV og KRF):
Til § 2 5) Paragraffen affattes således:
»§ 2 Stk. 1. Lovens § 1, nr. 1, har virkning for oplysninger  

 vedrørende kalenderåret 1991 og senere år.
Stk. 2. Skatteministeren kan efter anmodning udskyde  

 indberetningspligten fra 1991 til 1992 for den enkelte faglige forening eller  

 arbejdsløshedskasse.« Bemærkninger Til nr. 1 Ved lov nr. 671 af 3. november 1988 om ændring af lov om afgift af renter  

 af forbrugslån og af skattekontrolloven blev den hidtidige § 3 A i  

 skattekontrolloven om standardisering af regnskabsaflæggelse indarbejdet i  

 skattekontrollovens § 3, stk. 3 og 4, og § 3 A blev ophævet.
Herefter er  

 henvisningen i § 4 A, stk. 1, til § 3 A, stk. 2, overflødig og misvisende.
Fra og med den 2. april 1991 er der indført eet fælles registreringsnummer  

 for virksomheder på skatte- og afgiftsområdet.
Nummeret betegnes  

 »stamnummer for erhvervsvirksomhed« (SE-nr.). Derfor foreslås § 7 A  

 og § 8 H ændret redaktionelt i overensstemmelse hermed.
 Skattekontrollovens § 8 E, stk. 2 og 3, der vedrører indberetning af  

 pensionsoplysninger til brug for beregning af socialindkomst, er blevet  

 overflødige med ophævelsen af lov om social indkomst ved lov nr. 353 af 1.  

 juli 1988.
Til nr. 2 Med ændringsforslaget præciseres, at indberetning kun skal foretages for  

 de kontingenter og bidrag, der forfalder til betaling i kalenderåret.
Til nr. 3 Ved lov nr. 59 af 7. februar 1990 blev skatteministeren generelt  

 bemyndiget til at uddelegere sin kompetence til at træffe afgørelser efter  

 skattekontrolloven, jf. skattekontrollovens § 23 A i afsnit III A.
Herefter  

 er skattekontrollovens § 9, stk. 3, overflødig.
 Ændringen af § 10 A er en redaktionel følge af den ændrede  

 virksomhedsregistrering på skatte- og afgiftsområdet, jf. ovenfor.
I skattekontrollovens § 10 F, jf. lov nr. 286 af 9. juni 1977, er der  

 fastsat bestemmelser for indberetningspligtiges adgang til at videregive  

 personnummeroplysninger og om kontrol dermed.
I lov om private registre, jf.  

 lov nr. 293 af 8. juni 1978 med senere ændringer, er der i § 4 a, stk. 2,  

 givet en bestemmelse om videregivelse af personnummeroplysninger, og i lovens  

 kapitel 7 er der givet bestemmelser om tilsyn og straf.
Skattekontrollovens §  

 10 F foreslås ophævet, da der savnes begrundelse for at opretholde denne  

 særregel på skatteområdet.
Til nr. 4 Skattekontrollovens § 19, der er fra 1971, bestemmer, at straffesager  

 efter skattekontrollovens §§ 13-17 behandles som politisager.
Retsplejeloven  

 er blevet ændret siden da, således at de hidtidige regler i kapitel 72 om  

 beslaglæggelse nu også gælder i politisager.
Derfor, og da retsplejelovens  

 kapitel 72 nu indeholder bestemmelser om legensindgreb, er henvisningen i  

 skattekontrollovens § 19, 2. pkt., til kapitel 72 overflødig og misvisende.
 Skattekontrolloven indeholder i dag to paragraffer, der kaldes 23 A.  

 Derfor foreslås § 23 A i afsnit III A ændret til § 23 B.
Til nr. 5 Loven træder i kraft ugedagen efter den dag, da det nummer af Lovtidende,  

 hvori den bekendtgøres, er udgivet, jf. § 3 i lov om udgivelse af Lovtidende  

 og Ministerialtidende.
 Bortset fra de foreslåede nye indberetningspligter har loven virkning fra  

 samme tidspunkt.
 De nye indberetningspligter er tillagt virkning for oplysninger vedrørende  

 kalenderåret 1991 og senere år.
 Dette tidlige virkningstidspunkt må forventes at skabe væsentlige  

 administrative vanskeligheder for en række faglige foreninger, der ikke har  

 tilrettelagt deres medlemsadministration på en sådan måde, at de oplysninger,  

 der skal indberettes til skattemyndighederne, umiddelbart kan udskilles.  

 Tilsvarende gælder de to arbejdsløshedskasser for erhvervsdrivende.
 Det foreslås derfor, at skatteministeren eller den, som ministeren  

 bemyndiger dertil, efter anmodning fra en faglig forening eller en  

 arbejdsløshedskasse kan udskyde indberetningspligtens indtræden for denne et  

 år fra 1991 til 1992.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Hans Erenbjerg (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Et af udvalgets spørgsmål til skatteministeren og dennes besvarelse heraf Spørgsmål:
Ud fra skattemyndighedernes kontrolaktioner vedrørende fratrukne beløb  

 vedrørende faglige kontingenter og a-kassebidrag bedes ministeren redegøre  

 for de indvundne erfaringer, herunder - omfanget af skatteydere, der fratrækker kontingent helt uden grundlag - omfanget af skatteydere, der fratrækker for store beløb - omfanget af fratrukne beløb vedrørende foreninger og lignende, der ikke  

 berettiger til fradrag efter ligningslovens § 13.
 Der bedes desuden redegjort for afgrænsningsproblemerne vedrørende  

 spørgsmålet, om bidraget er fradragsberettiget efter ligningslovens § 13.
 Svar:
Told- og Skattestyrelsen har i 25 kommuner indhentet oplysning om det  

 generelle resultat af kontrolaktioner, der har rettet sig mod fradrag for  

 faglige kontingenter og a-kassebidrag.
Styrelsen har endvidere indhentet  

 oplysning om det foreløbige resultat af en lignende kontrolaktion, udført i  

 31 kommuner.
Endelig har styrelsen hos 2 udvalgte kommuner indhentet et mere  

 detaljeret resultat af afsluttede kontrolaktioner vedrørende de rejste  

 spørgsmål.
De afsluttede aktioner har omfattet kontrol af ca. 5.300 selvangivelser,  

 hvilket har medført ændring af ca. 800 selvangivelser med en samlet  

 nettoforhøjelse på ca. 2,4 mio. kr. til følge.
De igangværende aktioner  

 omfatter ca. 27.000 skatteydere.
Det foreløbige resultat peger på, at der i  

 overensstemmelse med de afsluttede aktioner vil blive foretaget regulering i  

 ca. 15 pct. af selvangivelserne med en gennemsnitlig forhøjelse på  

 3.000-3.500 kr. pr. selvangivelse.
 Den følgende besvarelse samt styrelsens vurdering bygger alene på dette  

 materiale.
Omfanget af skatteydere, der fratrækker kontingent helt uden grundlag,  

 og omfanget af skatteydere, der fratrækker for store beløb De omtalte undersøgelser giver ikke det fornødne grundlag for at skelne  

 skarpt mellem de to kategorier, fordi registreringen af kontrolaktionernes  

 resultater ikke er foretaget med denne opdeling for øje, men kun har været  

 beregnet til eget brug, samt evt. til offentliggørelse i aviser m.v. i  

 hovedtal.
 Told- og Skattestyrelsens vurdering er imidlertid generelt, at antallet af  

 skatteydere, der fratrækker for store beløb, er væsentlig større end antallet  

 af skatteydere, der fratrækker kontingent helt uden grundlag.
 Denne vurdering baseres særligt på resultaterne fra de 2 udvalgte  

 kommuner.
I en kommune er 112 selvangivelser kontrolleret.
Der er ikke fratrukket  

 kontingent helt uden grundlag, men i 54 selvangivelser er fratrukket et for  

 stort beløb, gennemsnitligt ca. 2.000 kr.
Denne kommune har samtidig bl.a.  

 konstateret, at der i mange tilfælde fratrækkes gruppelivs- og  

 gruppeulykkesforsikringer, som opkræves sammen med fagforenings- og  

 A-kassekontingentet.
 En anden kommune har oplyst, at af 124 gennemførte indkomstændringer blev  

 24 pct. (30 stk.) forhøjet med gennemsnitligt ca. 5.500 kr. på grund af, at  

 de pågældende skatteydere havde fratrukket kontingent m.v. helt uden  

 grundlag. 76 pct. (94 stk.) blev gennemsnitligt forhøjet med ca. 2.000 kr. på  

 grund af, at der var fratrukket for store beløb.
 Analysematerialet kan efter min opfattelse ikke danne grundlag for en  

 samlet provenumæssig vurdering af en generel indberetningspligt på området.
 Det skal i den forbindelse tilføjes, at der ikke i nogen af kommunerne er  

 foretaget systematiske undersøgelser af, i hvilket omfang skatteydere har  

 glemt at foretage fradrag for fradragsberettigede udgifter.
Omfanget af fratrukne beløb vedrørende foreninger og lignende, der  

 ikke berettiger til fradrag efter ligningslovens § 13 Det er ikke på baggrund af materialet muligt at konstatere, hvor stort  

 omfang problemet har haft i forbindelse med kontrolaktionerne.
 En enkelt kommune har dog oplyst, at der i forbindelse med undersøgelsen  

 ikke blev konstateret tilfælde, hvor skatteydere havde fratrukket kontingent  

 vedrørende foreninger, der ikke berettiger til fradrag.
Det er styrelsens vurdering, at kontingenter, der ikke er  

 fradragsberettigede, kun fratrækkes i begrænset omfang.
Vurderingen  

 undersøttes af, at styrelsen kun sjældent modtager forespørgsler på området  

 fra kommuner og regioner, ligesom området kun sjældent giver anledning til  

 klager til Landsskatteretten.
Afgrænsningsproblemerne vedrørende ligningslovens § 13 Problemerne anses generelt af styrelsen som værende mindre væsentlige,  

 jf. ovenstående.
