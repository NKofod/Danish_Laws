Bekendtgørelse om styrelse af Det Kongelige Danske Kunstakademis Skoler for Arkitektur, Design og Konservering og Arkitektskolen Aarhus I medfør af § 11, stk. 1, i lov om videregående kunstneriske uddannelsesinstitutioner under Kulturministeriet, jf. lovbekendtgørelse nr. 889 af 21. september 2000, fastsættes:
Bestyrelsen § 1. Institutioner omfattet af denne bekendtgørelse ledes af en bestyrelse, der har det overordnede ansvar for institutionens samlede virksomhed.
 Stk. 2. Bestyrelsen skal fremme institutionens strategiske virke og varetage institutionens interesser som kunstnerisk uddannelses- og forskningsinstitution.
 Stk. 3. Bestyrelsen fastlægger efter indstilling fra rektor retningslinjer for institutionens organisation, langsigtede virksomhed og udvikling.
 Stk. 4. Bestyrelsen ansætter og afskediger rektor.
 Stk. 5. Bestyrelsen indgår rammeaftale med kulturministeren.
Stk. 6. Bestyrelsen fastsætter sin egen forretningsorden.
Forretningsordenen skal indeholde regler om:
 1) Kvorum og afstemningsregler.
 2) Procedurer for ansættelse og afskedigelse af rektor.
 3) Delegation, herunder instruksen for rektors virke.
 Stk. 7. Bestyrelsen tegnes af formanden og i dennes fravær næstformanden.
 § 2. Bestyrelsen er over for kulturministeren ansvarlig for institutionens anvendelse af den samlede bevilling, herunder institutionens overholdelse af de gældende regler for statsinstitutioners regnskabsaflæggelse mv.
 Stk. 2. Bestyrelsen godkender efter indstilling fra rektor det årlige budget, herunder fordelingen af ressourcerne og principperne for ressourcernes anvendelse.
 Stk. 3. Bestyrelsen aflægger årsrapport til Kulturministeriet.
 Stk. 4. Bestyrelsen underskriver årsregnskabet.
 Stk. 5. Bestyrelsen godkender en regnskabsinstruks.
 Stk. 6. Bestyrelsen sikrer løbende budgetopfølgning.
 § 3. Bestyrelsen er over for kulturministeren ansvarlig for, at institutionen overholder de bestemmelser, der er fastsat for institutionens virke.
§ 4. Kulturministeren beskikker bestyrelsen.
Bestyrelsens sammensætning skal afspejle institutionens samlede opgaver, og bestyrelsen skal samlet have indsigt i uddannelse, forskning, kunstnerisk udviklingsvirksomhed, videnformidling, ledelse, organisation, økonomi samt de ansættelsesområder og erhverv, som institutionen uddanner til.
 Stk. 2. Genbeskikkelse kan finde sted.
 Stk. 3. Udtræder et medlem af bestyrelsen i beskikkelsesperioden, beskikkes et nyt medlem for den resterende del af perioden.
Stk. 4. Kulturministeren kan beslutte, at bestyrelsen skal træde tilbage, hvis ministeren vurderer, at bestyrelsen ikke lever op til sit ansvar.
I så fald beskikkes en ny bestyrelse.
§ 5. Bestyrelsen for Arkitektskolen Aarhus består af 9 medlemmer, hvoraf 5 er eksterne.
De eksterne medlemmer skal tilsammen have erfaring med ledelse, organisation, økonomi samt de ansættelsesområder og erhverv, som institutionen uddanner til.
 Stk. 2. 4 af de eksterne bestyrelsesmedlemmer udpeges af kulturministeren.
 Stk. 3. 1 eksternt bestyrelsesmedlem med særlige kvalifikationer inden for hovedfagområdet udpeges af Statens Kunstråd.
 Stk. 4. 1 bestyrelsesmedlem vælges af og blandt det kunstfaglige og videnskabelige personale.
 Stk. 5. 1 bestyrelsesmedlem vælges af og blandt det teknisk-administrative personale.
 Stk. 6. 2 bestyrelsesmedlemmer vælges af og blandt de studerende.
 Stk. 7. Kulturministeren udpeger formand og næstformand blandt de eksterne bestyrelsesmedlemmer, jf. stk. 2.
 Stk. 8. Eksterne bestyrelsesmedlemmer må ikke være indskrevet ved den pågældende institution eller være ansat ved institutionen.
 Stk. 9. Eksterne bestyrelsesmedlemmer samt repræsentanter for det kunstfaglige og videnskabelige personale og det teknisk-administrative personale beskikkes for en 4-årig periode.
 Stk. 10. Repræsentanter for de studerende beskikkes for en 2-årig periode.
§ 6. Bestyrelsen for Det Kongelige Danske Kunstakademis Skoler for Arkitektur, Design og Konservering består af 13 medlemmer, hvoraf 7 er eksterne.
De eksterne medlemmer skal tilsammen have erfaring med ledelse, organisation, økonomi samt de ansættelsesområder og erhverv, som institutionen uddanner til.
 Stk. 2. 6 af de eksterne bestyrelsesmedlemmer udpeges af kulturministeren.
 Stk. 3. 1 eksternt bestyrelsesmedlem med særlige kvalifikationer inden for et eller flere af hovedfagområderne udpeges af Statens Kunstråd.
Stk. 4. 3 bestyrelsesmedlemmer vælges af og blandt det kunstfaglige og videnskabelige personale.
Hvert af de 3 hovedfagområder  arkitektur, design og konservering  skal repræsenteres af en medarbejder i bestyrelsen, som vælges af og blandt de ansatte inden for hovedfagområdet.
 Stk. 5. 1 bestyrelsesmedlem vælges af og blandt det teknisk-administrative personale.
 Stk. 6. 2 bestyrelsesmedlemmer vælges af og blandt de studerende.
 Stk. 7. Kulturministeren udpeger formand og næstformand blandt de eksterne medlemmer, jf. stk. 2.
 Stk. 8. Eksterne bestyrelsesmedlemmer må ikke være indskrevet ved den pågældende institution eller være ansat ved institutionen.
 Stk. 9. Eksterne bestyrelsesmedlemmer samt repræsentanter for det kunstfaglige og videnskabelige og det teknisk-administrative personale beskikkes for en 4-årig periode.
 Stk. 10. Repræsentanter for de studerende beskikkes for en 2-årig periode.
 Rektor m.v.
 § 7. Rektor er ansvarlig for den daglige ledelse af institutionens uddannelser, forskning, kunstneriske udviklingsvirksomhed, administration og økonomi inden for de rammer, bestyrelsen har fastsat i instruksen for rektors virke, jf. § 1, stk. 6, nr. 3.
 Stk. 2. Rektor ansætter og afskediger institutionens øvrige personale.
 Stk. 3. Rektor ansætter en prorektor for en tidsbegrænset periode.
 Stk. 4. Prorektor bistår rektor og er rektors stedfortræder.
 Stk. 5. Rektor udpeger medlemmer til de faglige bedømmelsesudvalg.
 Stk. 6. Rektor godkender studieordninger efter indstilling fra studienævnet.
 § 8. Rektor udarbejder retningslinjer for institutionens organisation, langsigtede virksomhed og udvikling, der forelægges bestyrelsen til godkendelse.
 § 9. Rektor indstiller budget til bestyrelsen, herunder fordelingen af ressourcerne og principperne for ressourcernes anvendelse.
Stk. 2. Rektor aflægger løbende rapport om institutionens faglige virke, budget og økonomi til bestyrelsen.
Nærmere regler herom fastsættes i bestyrelsens forretningsorden.
Fagligt råd § 10. Rektor nedsætter et fagligt råd.
 Stk. 2. Rektor er formand for det faglige råd.
 Stk. 3. Medlemmer af det faglige råd repræsenterer de studerende, det kunstfaglige og videnskabelige personale, herunder Ph.d.-studerende, og medlemmerne vælges af og blandt de respektive grupper.
 Stk. 4. En repræsentant for det teknisk-administrative personale tildeles observatørstatus.
 Stk. 5. Det faglige råd på Det Kongelige Danske Kunstakademis Skoler for Arkitektur, Design og Konservering består af 9-13 medlemmer, på Arkitektskolen Aarhus består det faglige råd af 5-7 medlemmer.
 Stk. 6. Det faglige råd høres af rektor i sager, der vedrører institutionens overordnede interesser som kunstnerisk uddannelses- og forskningsinstitution.
 Stk. 7. Det faglige råd har pligt til at drøfte de faglige forhold, som rektor forelægger rådet.
 Stk. 8. Det faglige råd rådgiver rektor i faglige anliggender.
 Stk. 9. Det faglige råd kan udtale sig om alle faglige forhold af væsentlig betydning for institutionens virksomhed.
 Stk. 10. Det faglige råd fastsætter selv sin forretningsorden.
 Stk. 11. Det faglige råd tildeler ph.d.-grader og doktorgrader.
Studienævn § 11. På Det Kongelige Danske Kunstakademis Skoler for Arkitektur, Design og Konservering nedsættes som minimum 1 studienævn for hvert af institutionernes hovedfagområder.
 Stk. 2. På Arkitektskolen Aarhus nedsættes som minimum 1 studienævn.
Stk. 3. Et studienævn består af et lige stort antal repræsentanter for det kunstfaglige og videnskabelige personale og studerende, dog mindst 3 repræsentanter fra hver, heraf mindst 1 fastansat repræsentant for det kunstfaglige og videnskabelige personale.
Repræsentanterne for det kunstfaglige og videnskabelige personale vælges af og blandt disse for en periode på 2 år.
Repræsentanterne for de studerende vælges af og blandt disse for en periode på 1 år.
Genvalg kan finde sted.
 Stk. 4. Rektor og prorektor kan ikke være medlemmer af et studienævn.
 Stk. 5. Studienævnet vælger en formand blandt repræsentanterne for det kunstfaglige og videnskabelige personale og en næstformand blandt de studerende.
Stk. 6. Studienævnet er beslutningsdygtigt, når mere end halvdelen af nævnets medlemmer er til stede.
Ved stemmelighed er formandens stemme afgørende.
Stk. 7. Studienævnsformanden indkalder til og leder studienævnsmøderne.
Der skal indkaldes til møde, når formanden eller mindst 2 af medlemmerne anmoder herom.
 Stk. 8. Studienævnet fastsætter selv sin forretningsorden inden for de retningslinjer, der er givet af rektor.
 § 12. Studienævnet fører tilsyn med undervisningens faglige niveau og bidrager til at kvalitetssikre og kvalitetsudvikle uddannelser og undervisning.
 Stk. 2. Studienævnet afgiver indstilling til rektor om studieordninger indenfor de retningslinjer, der er givet af rektor.
 Stk. 3. Studienævnet træffer afgørelse i sager om dispensation fra studieordninger.
 Stk. 4. Studienævnet godkender undervisningsplaner.
 Stk. 5. Studienævnet afgiver udtalelse til rektor om beskikkelse af eksterne censorer.
 Stk. 6. Studienævnet afgiver udtalelse til rektor i sager om generelle regler for undervisning, eksamen og bedømmelse.
Særlige bestemmelser § 13. Kulturministeriet kan tillade, at institutioner omfattet af denne bekendtgørelse kan fravige bekendtgørelsen som led i forsøg.
Samtidig fastsættes forsøgets varighed og afrapporteringsform.
 Stk. 2. Kulturministeriet kan dispensere fra bekendtgørelsen, når det findes begrundet i særlige forhold.
Overgangs- og ikrafttrædelsesbestemmelser § 14. Bekendtgørelsen træder i kraft den 20. juni 2011.
 Stk. 2. Følgende bekendtgørelser ophæves:
1) Bekendtgørelse nr. 1397 af 11. december 2009 om styrelse af Danmarks Designskole, 2) Bekendtgørelse nr. 496 af 21. juni 1995 om styrelse af Det Kongelige Danske Kunstakademis Arkitektskole og Arkitektskolen i Aarhus, 3) Bekendtgørelse nr. 495 af 21. juni 1995 om styrelse af Det Kongelige Danske Kunstakademis Konservatorskole og 4) Bekendtgørelse nr. 347 af 4. juli 1978 om valg til de styrende organer ved Arkitektskolen i Århus.
 Stk. 3. Første gang der afholdes valg til bestyrelsen for Arkitektskolen Aarhus, fastlægger rektor proceduren for valg af medarbejder- og studenterrepræsentanter.
 Stk. 4. Første gang der afholdes valg til Det Kongelige Danske Kunstakademis Skoler for Arkitektur, Design og Konserverings bestyrelse, fastlægger rektorerne på Det Kongelige Danske Kunstakademis Arkitektskole, Danmarks Designskole og Det Kongelige Danske Kunstakademis Konservatorskole i fællesskab proceduren for valg af medarbejder- og studenterrepræsentanter.
 Stk. 5. Procedurerne for institutionernes første valg til bestyrelser skal godkendes af Kulturministeriet.
 Stk. 6. De beføjelser, der gives det faglige råd i medfør af denne bekendtgørelse, varetages frem til nedsættelse af det første faglige råd af rektor.
 Stk. 7. På Det Kongelige Danske Kunstakademis Skoler for Arkitektur, Design og Konservering skal det første faglige råd nedsættes senest 2 måneder efter ny rektors tiltræden, dog senest den 1. juli 2012.
 Stk. 8. På Arkitektskolen Aarhus skal det første faglige råd nedsættes senest den 1. januar 2012.
