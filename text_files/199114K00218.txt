Nr BTL 218 Betænkning over Forslag til lov om ændring af lov om banker og sparekasser  

 og realkreditloven (Afskaffelse af ministerudpegede bestyrelsesmedlemmer i  

 pengeinstitutter og realkreditinstitutioner)   

 Nr L 218 1991-92, 1. samling Afgivet af Erhvervsudvalget Afgivet: 19920506 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
Nogle af udvalgets spørgsmål til industriministeren og dennes svar herpå  

 er optrykt som bilag til betænkningen.
Endvidere er et af Kim Behnke (FP) i  

 henhold til § 20 i forretningsordenen for Folketinget stillet spørgsmål til  

 industriministeren (S 396) og dennes svar herpå optrykt som bilag til  

 betænkningen.
 Herefter indstiller et flertal , (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres og  

 Kristeligt Folkepartis medlemmer af udvalget) lovforslaget til  

forkastelse ved 3. behandling.
Et flertal inden for flertallet (Socialdemokratiets, Socialistisk  

 Folkepartis og Det Radikale Venstres medlemmer af udvalget) oplyser samtidig,  

 at flertallet til efteråret vil fremsætte lovforslag, hvorefter der tillige  

 skal indsættes ministerudpegede medlemmer i forsikringsselskabers og  

 pensionskassers bestyrelser.
Disse finansielle virksomheder arbejder ligesom  

 banker, sparekasser og realkreditinstitutter med betroede midler, hvorfor der  

 også her er brug for bestyrelsesmedlemmer, som kan anlægge uafhængige  

 vurderinger og varetage indskyder- og forbrugerinteresser, ikke mindst i en  

 tid, hvor et stigende antal udenlandske finansielle virksomheder får mulighed  

 for at etablere sig her i landet.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret .
 Fremskridtspartiet vil udtrykke tilfredshed med, at alle andre partier har  

 vist interesse for de problemer, der behandles i lovforslaget.
Fremskridtspartiets opfattelse af princippet vedrørende offentligt  

 udpegede bestyrelsesmedlemmer i private virksomheder og foreninger er, at det  

 ikke hører hjemme i et frit samfund.
I dette princip er der for meget af  

 tendenserne fra det overvågningssamfund, som den britiske forfatter George  

 Orwell beskrev i sin roman »1984«.
Moralsk og etisk set er problemer i forbindelse med private sparekasser,  

 banker og realkreditinstitutter ikke offentlighedens anliggende, men de  

 private investorers, der frivilligt har engageret sig i de pågældende  

 foretagender.
Har investorerne ikke tillid til de dispositioner, der træffes  

 i de pågældende institutioner, har de mulighed for at afvikle deres  

 engagement heri.
Det er den måde, hvorpå et privat og frit marked fungerer.  

 De ministerudpegede repræsentanter udgør en trussel mod den private  

 ejendomsret.
 Interessen for et bestemt selskab eller en bestemt institution, der  

 handles på et frit marked, kan således aflæses i, hvorvidt efterspørgslen og  

 dermed værdien af de aktier eller obligationer, der giver ejerskab til den  

 pågældende institution, er stigende eller aftagende.
En del af problematikken med de ministerudpegede bestyrelsesmedlemmer  

 belyses fint gennem det forhold, at der ikke eksisterer nogle retningslinier  

 for, hvilke pligter de har, og hvad man fra lovgivningens side forventer af  

 dem.
Hvis man er valgt og udpeget af ministeren til at sidde i en bestyrelse,  

 forekommer det logisk, at man må varetage nogle hensyn.
Det er ikke tilfældet  

 i dag.
Efter Fremskridtspartiets opfattelse understreger denne mangel på  

 formelle pligter, at de ministerudpegede repræsentanter snarere udfylder et  

 ideologisk behov, der eksisterede, da loven blev vedtaget, end reelle  

 forbrugerinteresser.
Loven blev vedtaget på et tidspunkt, hvor det var blevet  

 moderne at tale om statskontrol med stort set alle institutioner i samfundet.  

 Systemet har eksisteret i 20 år, uden at disse repræsentanter er blevet  

 tildelt nogen pligter.
Ideelt set ønsker Fremskridtspartiet, at der skal være et fuldstændig frit  

 realkreditmarked, men når det nu ikke er tilfældet, er Fremskridtspartiet  

 nødt til at tilpasse sig den interventionistiske virkelighed, de andre  

 partier har skabt.
Boligmarkedet og realkreditmarkedet er nogle af de  

 markeder, der, til stor skade for alle forbrugere, er mest reguleret.
Således  

 er der på dette område ikke en fri konkurrence, der kan sikre, at de enkelte  

 realkreditinstitutioner konstant yder den bedste service til gavn for alle  

 forbrugere.
Derimod er realkreditinstitutionerne beskyttet af lovgivning og  

 af lovgivernes og af partiernes manglende vilje til at rydde op i de  

 problemer, de selv har skabt ved gennem lovgivning at udelukke reel  

 konkurrence på området.
På denne baggrund ønsker Fremskridtspartiet, at der skal strammes op i  

 realkreditinstitutionernes lovovertrædelser.
Dette ønske berører ikke  

 Fremskridtspartiets hensigter om at afskaffe de ministerudpegede  

 bestyrelsesmedlemmer i realkreditinstitutionerne.
 Et andet mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
Lotte Henriksen (S) Ole Vagn Christensen (S) Peter Christensen (S) Erling  

 Olsen (S) Trøjborg (S) fmd.
Løvig Simonsen (S) Tommy Dinesen (SF) Rahbæk  

 Møller (SF) Sonja Albrink (CD) Flemming Hansen (KF) nfmd.
Kai Dige  

 Bach (KF) Svend Heiselberg (V) Pia Larsen (V) Helge Sander (V) Annette Just  

 (FP) Lone Dybkjær (RV) Lysholm Christensen (KRF) Bilag 1 Nogle af udvalgets spørgsmål til industriministeren og dennes besvarelse  

 heraf Spørgsmål 1:
»Ministeren bedes redegøre for, hvilket særligt ansvar offentligt  

 udpegede repræsentanter har.« Svar:
 Formålet med udpegelsen af de offentlige repræsentanter er at medvirke  

 til, dels at almindelige samfundsmæssige interesser og hensyn holdes for øje  

 i pengeinstitutternes virksomhed, dels at de af lovgivningsmagten formulerede  

 erhvervspolitiske målsætninger og efterlevelsen af den af samfundet gennem  

 Danmarks Nationalbank fastlagte pengepolitik indgår i bestyrelsens drøftelser  

 og i dens beslutningsforslag.
Herudover indtager det offentliges repræsentant i pengeinstitutter og  

 realkreditinstitutter en stilling, der ganske svarer til den, der gælder for  

 de øvrige bestyrelsesmedlemmer.
Den pågældende virker således under det samme  

 ansvar og med de samme pligter og rettigheder som andre bestyrelsesmedlemmer  

 og deltager på helt lige fod i den overordnede ledelse af penge- og  

 realkreditinstituttets anliggender.
Dette vigtige princip danner også  

 grundlaget for f.eks. de medarbejdervalgte bestyrelsesmedlemmers arbejde.
Kun  

 for så vidt angår vederlaget, er der fastsat specielle regler, idet honoraret  

 for de offentlige repræsentanter for tiden maksimalt kan udgøre 75.000 kr.  

 årligt.
 Spørgsmål 2:
»Vil ministeren tage initiativ til afholdelse af et eller flere  

 seminarer for offentligt udpegede repræsentanter?» Svar:
Ud fra et principielt synspunkt finder jeg det diskutabelt, at det  

 offentlige udpeger repræsentanter i private bestyrelser, herunder  

 pengeinstitutter.
Med henblik på en afklaring heraf kan det spørgsmål rejses,  

 om det offentlige fortsat bør have repræsentanter i pengeinstitutter og  

 realkreditinstitutter.
Jeg har imidlertid med interesse noteret mig den ide, der fremkom under  

 Folketingets behandling af lovforslaget.
Viser det sig derfor, at vi  

 beslutter at bevare de offentlige repræsentanter, vil jeg være villig til at  

 afholde et seminar for samtlige repræsentanter (i pengeinstitutter, pt. 275)  

 med henblik på at redegøre for det regelsæt, hvorunder de er udnævnt og  

 virker, Finanstilsynets opgaver, bestyrelsers ansvar etc.
Samtidig kan et  

 sådant seminar efter min mening give anledning til en frugtbar og nyttig  

 erfaringsudveksling repræsentanterne imellem, herunder også hvorvidt formålet  

 med udpegelsen af de offentlige repræsentanter kan varetages i det praktiske  

 arbejde i bestyrelsen.
 Spørgsmål 3:
»Er det muligt at udarbejde en arbejdsbeskrivelse for offentligt  

 udpegede repræsentanter?» Svar:
 Ifølge Folketingets Erhvervsudvalgs betænkning af 14. marts 1974 om  

 forslaget til lov om banker og sparekasser er formålet med udpegelsen af de  

 offentlige repræsentanter at medvirke til, at almindelige  

 samfundsmæssige interesser og hensyn holdes for øje i pengeinstitutternes  

 virksomhed, at de af lovgivningsmagten formulerede erhvervspolitiske  

 målsætninger og efterlevelsen af den af samfundet gennem Danmarks  

 Nationalbank fastlagte pengepolitik indgår i bestyrelsens drøftelser og i  

 dens beslutningsgrundlag, jf. min besvarelse af spørgsmål 1.
Ved udnævnelsen lægges der vægt på, at den pågældende er i besiddelse af  

 almene kvalifikationer grundet i en erfaring og placering i samfundet, som må  

 antages at give naturlige forudsætninger for at bestride hvervet.
Disse  

 forhold sammenholdt med uafhængigheden i forhold til en generalforsamling  

 eller et repræsentantskab bevirker, at den offentlige repræsentant vil kunne  

 lade andre hensyn end de rent forretningsmæssige indgå i bestyrelsesarbejdet.
Det vil derfor efter min opfattelse være vanskeligt at udarbejde en  

 egentlig arbejdsbeskrivelse for de offentlige repræsentanter - der jo heller  

 ikke vil adskille sig fra de øvrige bestyrelsesmedlemmers situation, således  

 som reglerne er i dag.
Jeg erindrer om, at de offentlige repræsentanter  

 virker under samme ansvar som de øvrige bestyrelsesmedlemmer.
 Spørgsmål 4:
»Vil ministeren være indstillet på at udvide området for offentligt  

 udpegede repræsentanter med forsikringsselskaber og pensionskasser, og hvis  

 ikke hvad er så argumentationen herimod?» Svar:
 Idet jeg henviser til min besvarelse af spørgsmål 2, må en udvidelse af  

 ordningen med offentlige repræsentanter afhænge af vore drøftelser herom.
 Jeg mener imidlertid, at der i givet fald kun kan blive tale om offentlig  

 repræsentation i de selskaber, der opbevarer betroede midler, dvs.  

 livsforsikringsselskaber og tværgående pensionskasser.
 Spørgsmål 5:
»Vil ministeren tilstille udvalget en tilkendegivelse om - at regeringen vil udarbejde en ny instruks for de ministerudpegede  

 medlemmers virke i banker, sparekasser og realkreditinstitutter, - at der efter denne instruks vil blive lagt afgørende vægt på disse  

 bestyrelsesmedlemmers pligt til uafhængig vurdering samt varetagelse af  

 indskyder- og forbrugerinteresser, - at de ministerudpegede bestyrelsesmedlemmer i henhold til denne instruks  

 vil blive pålagt yderligere indberetningspligt til Finanstilsynet, såfremt  

 disse bestyrelsesmedlemmer bliver opmærksomme på ulovlige forhold, der  

 eksisterer eller måtte have eksisteret i de virksomheder eller institutioner,  

 hvis bestyrelse de er medlem af, - at de ministerudpegede bestyrelsesmedlemmer en gang årligt vil blive  

 indkaldt til et fællesmøde.« Svar:
 Formålet med offentlige repræsentanter i pengeinstitutter og  

 realkreditinstitutter er, at disse skal medvirke til, at samfundsmæssige  

 interesser og synspunkter, herunder erhvervspolitiske målsætninger og  

 Nationalbankens fastlagte pengepolitik, kan indgå i bestyrelsens drøftelser  

 og i dens beslutningsgrundlag.
Da dette for nogle bestyrelsesmedlemmer måske kan virke som en temmelig  

 upræcis definition, er jeg indstillet på, at der med jævne mellemrum på et  

 seminar bør gives de offentlige repræsentanter mulighed for at få en frugtbar  

 og nyttig erfaringsudveksling omkring arbejdet i bestyrelserne.
Et sådant  

 seminar vil naturligvis også kunne behandle den lovgivning, hvorunder de  

 offentlige repræsentanter er udnævnt og virker.
 Da de offentlige repræsentanter efter tilsynslovgivningen principielt er  

 ligestillet med de andre bestyrelsesmedlemmer, findes der ikke i dag en  

 instruks for de offentlige repræsentanter.
 Jeg finder, at der er en række tungtvejende begrundelser for, at de  

 offentlige repræsentanter heller ikke i fremtiden bør være underlagt en  

 særlig istruks.
 De offentlige repræsentanter er som nævnt allerede i dag pålagt samme  

 ansvar som andre bestyrelsesmedlemmer, og der er for tiden en række  

 retssager, hvis afgørelser nærmere vil belyse grænserne for  

 bestyrelsesansvaret.
Der kan endvidere ikke være tvivl om, at de offentligt udpegede  

 repræsentanter har pligt til at være uafhængige, og at de skal varetage  

 pengeinstituttets interesser, herunder naturligvis forbrugernes og  

 aktionærernes interesser, hvilke som oftest vil være sammenfaldende.
Hvis der  

 skulle være tvivl om dette spørgsmål, vil det være et naturligt emne at  

 behandle på ovennævnte seminar.
 Bank- og sparekasseloven har herudover allerede i dag lovbestemmelser, som  

 forpligter selskaberne til at underrette Finanstilsynet om meget store udlån  

 samt om forhold, der er af afgørende betydning for pengeinstituttets  

 fortsatte virksomhed.
Det må understreges, at ethvert bestyrelsesmedlem, herunder også den  

 offentlige repræsentant, naturligvis altid har den mulighed at tage en  

 samtale med Finanstilsynet om pengeinstituttets forhold.
Bestyrelsesmedlemmer  

 har også den mulighed at forlade en bestyrelse, såfremt vedkommende er uenig  

 med denne.
Endelig påhviler det ethvert bestyrelsesmedlem at anmelde  

 ulovligheder til Finanstilsynet eller politiet.
En instruks ville alene  

 medføre, at de offentlige repræsentanter ville blive pålagt et ansvar, der er  

 videregående end det betydelige ansvar, der er gældende for de øvrige  

 bestyrelsesmedlemmer i pengeinstitutter og realkreditinstitutter.
 Jeg mener på denne baggrund ikke, at der bør udarbejdes en speciel  

 instruks til de offentlige repræsentanter.
Bilag 2 Spørgsmål stillet i henhold til forretningsordenens § 20 til skriftlig  

 besvarelse Til industriministeren (16/1 92) af:
 Kim Behnke (FP):
»Hvilket bestyrelsesansvar påhviler ministerielt udpegede  

 repræsentanter i bestyrelserne for private subdidiært offentlige  

 aktieselskaber?» (Spm. nr.
S 396).
Begrundelse I forbindelse med f.eks. en række offentligt ejede  

 aktieselskaber indgår der bestyrelsesmedlemmer, som er udpeget af en  

 minister.
De pågældende bestyrelsesmedlemmer beklæder ofte en bestyrelsespost  

 med særlig klausul om, at det er et konkret ministerium, der har ret til at  

 besætte nævnte post.
 Spørgsmålet er så, hvem bestyrelsesansvaret påhviler - om det er den  

 enkelte person eller det er ministeriet (der jo ikke er en person/juridisk  

 person).
 Ministeren anmodes om grundigt at beskrive den selskabsretlige konsekvens  

 af, hvor ansvaret ligger, og belyse fordele/ulemper ved disse ministerielt  

 udpegede bestyrelsesmedlemmer.
Foreløbig besvarelse Svar:
Jeg har anmodet Justitsministeriet om at bidrage til besvarelsen af  

 spørgsmålet, der til dels vedrører forhold, som henhører under  

 Justitsministeriet.
Når jeg har modtaget Justitsministeriets bidrag, skal jeg  

 vende tilbage med en samlet besvarelse.
Endelig besvarelse Svar:
Aktieselskabslovens § 140 regulerer spørgsmålet om bestyrelsesansvar.  

 Bestemmelsen gengiver dansk rets almindelige regler om erstatningsansvar uden  

 for kontraktsforhold.
Det betyder, at bestyrelsesmedlemmer over for selskabet  

 er erstatningsansvarlige, hvis de under udførelsen af deres hverv forsætligt  

 eller uagtsomt har tilføjet selskabet skade.
Det samme gælder, når skaden er  

 tilføjet aktionærer, kreditorer eller tredjemand ved overtrædelse af  

 aktieselskabsloven eller selskabets vedtægter.
Bestyrelsesansvaret er personligt.
Der sondres ikke mellem, om personer er  

 udpeget af en minister eller af andre.
Efter § 143 kan en eventuel erstatning  

 nedsættes, når dette findes rimeligt under hensyn til skyldgraden, skadens  

 størrelse og omstændighederne i øvrigt.
Udgangspunktet i aktieselskabslovens § 1, stk. 1, er, at alle  

 erhvervsdrivende aktieselskaber er underkastet aktieselskabslovens  

 bestemmelser, medmindre der er særlig lovhjemmel til fravigelse heraf.
Loven  

 sondrer således ikke mellem private og offentlige selskaber.
 For en række aktieselskaber, som er stiftet af staten, er der i et vist  

 omfang sket fravigelse af aktieselskabslovens regler bl.a. med hensyn til,  

 hvem der vælger bestyrelse, at vedtægterne skal godkendes af en minister m.v.
Der er ikke hidtil i særlove for oprettelse af bestemte selskaber sket en  

 fravigelse af aktieselskabslovens ansvarsregler.
Dette betyder, at  

 aktieselskabslovens almindelige regler om erstatningsansvar finder anvendelse  

 også for sådanne selskaber.
 For så vidt angår statens eventuelle arbejdsgiveransvar i medfør af Danske  

 Lovs 3-19-2 for bestyrelsesmedlemmer, der som led i deres ansættelsesforhold  

 er udpeget af en minister, samt forholdet til erstatningsansvarsloven,  

 herunder denne lovs indvirkning på omfanget af de pågældende  

 bestyrelsesmedlemmers erstatningsansvar, har jeg fra Justitsministeriet  

 indhentet vedlagte notat af 9. marts 1992 om statens hæftelsesansvar for fejl  

 begået af statsligt udpegede bestyrelsesmedlemmer i aktieselskaber.
 Ud over det rent erstatningsretlige er det i øvrigt således, at den, der  

 har valgt eller udpeget et bestyrelsesmedlem, altid kan afsætte den  

 pågældende, jf. aktieselskabslovens § 50, stk. 1.
N O T A T om statens hæftelsesansvar for fejl begået af statsligt udpegede  

 bestyrelsesmedlemmer i aktieselskaber 1. Baggrund I en skrivelse af 24. januar 1992 har Industriministeriet anmodet  

 Justitsministeriet om en udtalelse til brug for besvarelsen af et spørgsmål  

 (S 396) fra medlem af Folketinget Kim Behnke (FP). Spørgsmålet har følgende  

 ordlyd:
»Hvilket bestyrelsesansvar påhviler ministerielt udpegede  

 repræsentanter i bestyrelserne for private subsidiært offentlige  

 aktieselskaber?» Som begrundelse for spørgsmålet er der anført følgende:
»I forbindelse med f.eks. en række offentligt ejede aktieselskaber  

 indgår der bestyrelsesmedlemmer, som er udpeget af en minister.
De pågældende  

 bestyrelsesmedlemmer beklæder ofte en bestyrelsespost med særlig klausul om,  

 at det er et konkret ministerium, der har ret til at besætte nævnte post.
 Spørgsmålet er så, hvem bestyrelsesansvaret påhviler - om det er den  

 enkelte person eller det er ministeriet (der jo ikke er en person/juridisk  

 person).
Ministeren anmodes om grundigt at beskrive den selskabsretlige konsekvens  

 af, hvor ansvaret ligger, og belyse fordele/ulemper ved disse ministerielt  

 udpegede bestyrelsesmedlemmer.« I det følgende redegør Justitsministeriet for spørgsmålet om statens  

 hæftelsesansvar for de ansvarspådragende handlinger, som de statsligt  

 udpegede bestyrelsesmedlemmer i aktieselskaber foretager under udførelsen af  

 deres bestyrelsesarbejde.
Redegørelsen disponeres således, at der i pkt. 2  

 gives en beskrivelse af bestyrelsesmedlemmernes personlige erstatningsansvar,  

 mens der i pkt. 3 redegøres for arbejdsgiveransvaret i almindelighed,  

 hvorefter der i pkt. 4 gives en nærmere analyse af statens hæftelsesansvar.
2. Bestyrelsesmedlemmers erstatningsansvar Udgangspunktet I aktieselskabslovens § 140, jf. lovbekendtgørelse nr. 659 af 25.  

 september 1991, findes følgende bestemmelse om bestyrelsesmedlemmers  

 erstatningsansvar:
»§ 140. Stiftere, bestyrelsesmedlemmer og direktører, som under  

 udførelsen af deres hverv forsætligt eller uagtsomt har tilføjet selskabet  

 skade, er pligtige at erstatte denne.
Det samme gælder, når skaden er  

 tilføjet aktionærer, selskabets kreditorer eller tredjemand ved overtrædelse  

 af denne lov eller vedtægterne.« Efter bestemmelsen kan erstatningsansvaret således kun pålægges et  

 bestyrelsesmedlem, der har handlet uforsvarligt.
Bestemmelsen svarer til,  

 hvad der også ville gælde efter dansk rets almindelige erstatningsregel,  

 culpareglen.
 Culpareglen finder også anvendelse på de tilfælde, som ikke er omfattet af  

 bestemmelsen, f.eks. hvor et bestyrelsesmedlems erstatningsansvar over for  

 tredjemand baseres på krænkelse af andre normer end de selskabsretlige, se  

 hertil beretning fra arbejdsgruppen vedrørende selvejende institutioner  

 (Finansministeriet, 1989), s. 18 ff., Bernhard Gomard, Aktieselskaber &  

 Anpartsselskaber, 1986, side 320, og Niels Thomsen, A/S-loven med  

 kommentarer, 4. udgave, 1990, side 433.
Lempelse af erstatningsansvaret I aktieselskabslovens § 143, stk. 1, er der fastsat følgende bestemmelse  

 om nedsættelse af erstatningsansvaret:
 »§ 143. Erstatning efter reglerne i §§ 140-142 kan nedsættes, når  

 dette findes rimeligt under hensyn til skyldgraden, skadens størrelse og  

 omstændighederne i øvrigt.
Stk. 2. . . .« I erstatningsansvarsloven, jf. lovbekendtgørelse nr. 599 af 8. september  

 1986 med senere ændringer, er der endvidere fastsat nærmere regler om  

 lempelse af erstatningsansvar, som også kan have betydning for  

 bestyrelsesmedlemmer i aktieselskaber.
Der er i den forbindelse grund til at pege på bestemmelsen i  

 erstatningsansvarslovens § 19, stk. 3, hvorefter en arbejdstager, der har  

 begået en skade, der er dækket af en tingsforsikring, en driftstabsforsikring  

 eller arbejdsgiverens ansvarsforsikring, ikke ifalder erstatningsansvar,  

 medmindre skaden er forvoldt forsætligt eller ved grov uagtsomhed.
Særligt  

 for så vidt angår arbejdsgiverens ansvarsforsikring bemærkes, at staten er  

 stillet, som om forsikring var tegnet, jf. erstatningsansvarslovens § 20.  

 Hvis man som arbejdstager i staten tilføjer nogen en skade, vil man således i  

 almindelighed alene ifalde et personligt ansvar, hvis man har handlet  

 forsætligt eller groft uagtsomt.
Lempelsesreglen finder dog ikke anvendelse  

 med hensyn til det erstatningsansvar, der er omhandlet i færdselsloven,  

 luftfartsloven og søloven, jf. nærmere erstatningsansvarslovens § 21.
Der kan endvidere peges på bestemmelsen i erstatningsansvarslovens § 23,  

 stk. 2, hvorefter arbejdstagerens erstatningsansvar over for skadelidte kan  

 nedsættes eller bortfalde, hvis det findes rimeligt under hensyn til den  

 udviste skyld, arbejdstagerens stilling, skadelidtes interesse og  

 omstændighederne i øvrigt.
Erstatning, som arbejdstageren har måttet udrede,  

 kan arbejdstageren kræve betalt af arbejdsgiveren i det omfang, ansvaret  

 endeligt skal påhvile arbejdsgiveren, jf. § 23, stk. 2, 2. pkt., hvor der  

 henvises til bestemmelsen i § 23, stk. 1. Efter denne bestemmelse kan en  

 arbejdsgiver alene gøre regres mod en arbejdstager for erstatning, som  

 arbejdsgiveren har betalt til skadelidte på grund af arbejdstagerens  

 uforsvarlige adfærd, i det omfang det findes rimeligt under hensyn til den  

 udviste skyld, arbejdstagerens stilling og omstændighederne i øvrigt.
I samme  

 omfang kan arbejdsgiveren kræve erstatning fra arbejdstageren for skade, som  

 arbejdstageren i øvrigt forvolder arbejdsgiveren i tjenesten, jf. § 23, stk.  

 3.
Det er alene den kreds af personer, for hvis handlinger en  

 hvervgiver/arbejdsgiver er ansvarlig efter Danske Lovs 3-19-2, som er  

 omfattet af udtrykket »arbejdstager« i erstatningsansvarslovens §  

 19, stk. 3, og § 23. Bestyrelsesmedlemmer i aktieselskaber er derfor ikke i  

 almindelighed omfattet af udtrykket »arbejdstager« i forhold til  

 aktieselskabet, se hertil Anders Vinding Kruse, Erstatningsretten, 5.  

 udgave, 1989, side 188, og Anders Vinding Kruse og Jens Møller,  

 Erstatningsansvarsloven, 2. udgave, 1989, side 316 f.
De bestyrelsesmedlemmer  

 i aktieselskaber, som er udpeget af en minister, kan derimod efter  

 omstændighederne være omfattet af udtrykket »arbejdstager« i  

 forhold til staten, jf. nærmere herom afsnit 4 nedenfor.
I erstatningsansvarslovens § 24 er der endelig fastsat en generel  

 bestemmelse om lempelse af erstatningsansvaret, herunder af  

 bestyrelsesmedlemmers erstatningsansvar.
Efter bestemmelsen kan  

 erstatningsansvaret nedsættes eller bortfalde, når ansvaret vil virke  

 urimeligt tyngende for den erstatningsansvarlige, eller når ganske særlige  

 omstændigheder i øvrigt gør det rimeligt.
Ved afgørelsen skal der tages  

 hensyn til skadens størrelse, ansvarets beskaffenhed, skadevolderens forhold,  

 skadelidtes interesse, foreliggende forsikringer samt omstændighederne i  

 øvrigt.
3. Arbejdsgiverens erstatningsansvar Med udgangspunkt i reglen i Danske Lov 3-19-2 er det fast antaget i dansk  

 ret, at en arbejdsgiver hæfter for det erstatningsansvar, som hans ansatte  

 måtte pådrage sig ved uforsvarlige skadegørende handlinger, der er foretaget  

 under arbejdets udførelse.
Arbejdsgiverens hæftelsesansvar gælder både  

 erstatningskrav inden for og uden for kontrakt.
Arbejdsgiveren hæfter dog  

 ikke, hvis skaden skyldes en abnorm adfærd fra den ansattes side.
Hæftelsesansvaret forudsætter, at der består et vist over- og  

 underordnelsesforhold mellem hvervgiver (arbejdsgiver) og hvervtager  

 (arbejdstager). Hvervgiveren må således som udgangspunkt stå som principal i  

 forhold til hvervtageren, dvs. hvervgiveren har ret til at lede arbejdets  

 udførelse, herunder antage og afskedige hvervtageren, give hvervtageren  

 instruktioner og føre tilsyn med selve arbejdets udførelse.
Hæftelsesansvaret  

 omfatter derimod som udgangspunkt ikke personer, der overlades hverv til  

 selvstændig udførelse.
Den, der f.eks. bestiller en flytning hos et  

 flyttefirma, og som overlader alt til flyttefirmaet, vil således ikke være  

 ansvarlig for de skadegørende handlinger, flyttemændene måtte foretage sig,  

 se hertil bl.a.
Jørgen Nørgaard og Hans Henrik Vagner, Erstatningsretten,  

 1990, side 128.
 Det er ligeledes fast antaget i dansk ret, at staten, kommunerne og andre  

 offentlige institutioner hæfter på samme måde som private for det  

 erstatningsansvar, som de ansatte måtte pådrage sig for uforsvarlige  

 skadegørende handlinger.
4. Statens hæftelse for statsligt udpegede bestyrelsesmedlemmers  

 ansvarspådragende handlinger Særligt retsgrundlag Der kan i lovgivningen være fastsat særlige regler om statens  

 hæftelsesansvar for det erstatningsansvar, som de statsligt udpegede  

 bestyrelsesmedlemmer i aktieselskaber pådrager sig under arbejdets udførelse.  

 Statens hæftelsesansvar kan endvidere være reguleret i en aftale mellem  

 staten og skadelidte, f.eks. i en aftale mellem staten og det aktieselskab,  

 som det statsligt udpegede bestyrelsesmedlem har pådraget tab ved sin  

 erstatningspådragende adfærd.
 I disse tilfælde må spørgsmålet om statens hæftelsesansvar derfor vurderes  

 med udgangspunkt i det retsgrundlag, der eksisterer på det pågældende område.
Den almindelige erstatningsret I de tilfælde, hvor der ikke er fastsat særlige regler eller indgået en  

 særlig aftale med skadelidte om statens hæftelsesansvar for det  

 erstatningsansvar, som de statsligt udpegede bestyrelsesmedlemmer i  

 aktieselskaber pådrager sig under arbejdets udførelse, må spørgsmålet herom  

 afgøres med udgangspunkt i den almindelige erstatningsret.
I den forbindelse opstår navnlig det spørgsmål, om og i givet fald hvornår  

 de statsligt udpegede bestyrelsesmedlemmer i aktieselskaber står i et sådant  

 over- og underordnelsesforhold til staten, at staten kan pådrage sig et  

 hæftelsesansvar som hvervgiver efter de regler, der er beskrevet i punkt 3  

 ovenfor.
Dette spørgsmål ses ikke at være særskilt behandlet i den trykte  

 retspraksis eller i den erstatningsretlige litteratur.
 Justitsministeriet har dog tidligere dels taget stilling til, i hvilket  

 omfang ministre kan give instruktioner til de personer, der udpeges til  

 medlemmer af et aktieselskabs bestyrelse, dels til instruktionsbeføjelsens  

 betydning for statens hæftelsesansvar.
 Med hensyn til ministres adgang til at give instruktioner til de personer,  

 der udpeges til medlemmer af et aktieselskabs bestyrelse, har  

 Justitsministeriet således i en skrivelse af 19. august 1991 til  

 Statsrevisoratet bl.a. udtalt følgende:
 ». . . Spørgsmålet om, hvorvidt ministeren kan pålægge et  

 bestyrelsesmedlem at videregive oplysninger, som vedkommende efter  

 tavshedspligtsreglerne ville være berettiget til at videregive (pligtsiden),  

 må afgøres efter de almindelige regler for ministerens  

 instruktionsbeføjelser.
Det følger af disse regler, at ministeren normalt ikke har adgang til at  

 instruere bestyrelsesmedlemmer, som ikke i forvejen er i et tjenesteforhold  

 til staten.
Det gælder f.eks. i tilfælde, hvor der er udpeget medlemmer af  

 Folketinget til at varetage statens interesser i selskabet, eller den  

 pågældende er offentlig repræsentant, uden at der ved valget eller  

 udpegningen er lagt vægt på den pågældendes ansættelsesforhold i staten.
En  

 pligt til at holde ministeren løbende orienteret kan dog, for disse gruppers  

 vedkommende, være fastsat eller forudsat i anden lovgivning eller i  

 selskabets vedtægt.
En almindelig (ulovbestemt) instruktionsbeføjelse for vedkommende minister  

 gælder således normalt kun i tilfælde, hvor det pågældende bestyrelsesmedlem  

 varetager bestyrelsesarbejdet som led i sit almindelige tjenesteforhold til  

 staten.
Det er i den forbindelse uden betydning, om den pågældende er  

 tjenestemand eller overenskomstansat.
Det er for tjenestemænd med hele  

 centraladministrationen som ansættelsesområde endvidere uden betydning, om  

 den pågældende gør tjeneste i vedkommende ministerium eller under en anden  

 minister.« I et notat af 18. august 1983 om statens ansvar for fejl begået af  

 statsligt udpegede medlemmer af bestyrelser i aktieselskaber har  

 Justitsministeriet bl.a. anført følgende om instruktionsbeføjelsens betydning  

 for statens hæftelsesansvar:
». . . De litteraturudtalelser og de eksempler fra praksis vedrørende  

 statsligt udpegede medlemmer af aktieselskabsbestyrelser, som er fremdraget .  

 . . ., har primært omhandlet situationen, hvor staten tillige har væsentlige  

 kapitalinteresser i det pågældende selskab.
Dette vil ikke være tilfældet i  

 forbindelse med etableringen af det . . . . nævnte samarbejde mellem  

 Vejdirektoratet og Danish Road Consult A/S, hvori staten ikke skal have  

 aktiebesiddelse.
Uanset dette må det imidlertid antages . . ., at  

 Vejdirektoratet har ret til at give instrukser og føre tilsyn med  

 bestyrelseshvervets udførelse, såfremt Vejdirektoratet som statens  

 repræsentant i bestyrelsen udpeger enten en statsansat eller en anden person,  

 over for hvem direktoratet forbeholder sig instruktionsbeføjelser.
Selv om  

 instruktionsbeføjelsen må udøves under hensyntagen til de selskabsretlige  

 regler, kan dette ikke anses for nogen afgørende begrænsning i  

 instruktionsretten, og det kan næppe udelukkes, at staten i sin egenskab af  

 arbejds- eller hvervgiver kan komme til at hæfte for det erstatningsansvar,  

 som bestyrelsesmedlemmet måtte pådrage sig ved at handle uforsvarligt eller  

 ved at tilsidesætte sin tilsynspligt som bestyrelsesmedlem.« Efter Justitsministeriets opfattelse må det således formentlig antages, at  

 en ret for ministeren til at instruere den person, som ministeren har udpeget  

 til medlem af et aktieselskabs bestyrelse, vil betyde, at staten som arbejds-  

 eller hvervgiver vil hæfte for de uforsvarlige skadegørende handlinger, som  

 bestyrelsesmedlemmet foretager under udførelsen af sit arbejde i bestyrelsen.  

 Statens hæftelsesansvar vil endvidere som nævnt betyde, at det pågældende  

 bestyrelsesmedlems personlige ansvar kan lempes efter  

 erstatningsansvarslovens § 19, stk. 3, jf. § 20, og § 23, se nærmere punkt 2  

 ovenfor.
 Hvis ministeren ikke har en instruktionsbeføjelse over for den person, som  

 ministeren har udpeget til medlem af bestyrelsen i et aktieselskab, vil der  

 derimod efter Justitsministeriets opfattelse næppe i almindelighed kunne  

 etableres et sådant over- og underordnelsesforhold mellem ministeren og det  

 pågældende bestyrelsesmedlem, at staten vil kunne pådrage sig et  

 hæftelsesansvar for den uforsvarlige skadegørende adfærd,  

 bestyrelsesmedlemmet måtte udvise.
 Den endelige afgørelse henhører under domstolene.
