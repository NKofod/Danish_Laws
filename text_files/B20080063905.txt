Bilag 1 Bekendtgørelse om arbejdskørsel m.v. (BJ 5-08) I medfør af § 21 h i lov om jernbane, jf. lovbekendtgørelse nr. 567 af 9. juni 2008, fastsætter Trafikstyrelsen efter bemyndigelse fra transportministeren i henhold til § 24 a følgende:
Definitioner § 1. I denne bekendtgørelse forstås ved følgende:
 1) Arbejdskørsel: Kørsel der har til formål at understøtte eller udføre arbejde på og ved infrastrukturforvalterens egen infrastruktur.
 2) Placeringskørsel: kørsel der har til formål at transportere materiel eller materialer, der skal benyttes i forbindelse med arbejde på og ved infrastrukturforvalterens egen infrastruktur, fra et punkt på infrastrukturforvalterens egen infrastruktur til et andet punkt på infrastrukturforvalterens egen infrastruktur.
 3) Tillyst med køreplan: Kørsel, der er planlagt forud efter infrastrukturforvalterens regler for arbejdskøretøjers kørsel efter en køreplan.
 4) Kørsel med arbejde undervejs: Kørsel med henblik på vedligeholdelse af infrastrukturen, aflæsning af materialer m.m.
 5) Kørsel mellem logistikplads og arbejdssted: Kørsel der har til formål at transportere materiel eller materialer direkte mellem logistikplads og arbejdssted.
 6) Kørsel på et spærret spor: Kørsel, der foregår på et spærret spor med det formål at understøtte et infrastrukturarbejde, som foregår i og ved det spærrede spor.
 7) Tog: rullende materiel med en køreplan, der er klargjort og fremføres efter gældende bestemmelser for tog.
 8) Trækkraftenheder: Lokomotiver, togsæt, motorvogne, traktorer og arbejdskøretøjer samt styrevogne, hvorfra trækkraften betjenes.
 9) Rangertraktor: Mindre trækkraftenhed, der anvendes til rangering og arbejdskørsel.
 10) Arbejdskøretøjer: Troljer og skinnekørende maskiner til vedligeholdelse af jernbaneinfrastrukturen.
 11) Arbejdskøretøjer uden attest: Troljer og skinnekørende maskiner til vedligeholdelse af jernbaneinfrastrukturen, der ikke kan kortslutte sporisolationer, fx tovejskøretøjer.
 12) Arbejdskøretøjer med attest: Troljer og skinnekørende maskiner til vedligeholdelse af jernbaneinfrastrukturen, der kan kortslutte sporisolationer.
 13) Andet rullende materiel: Køretøjer, der ikke er dækket af § 1, stk. 1, punkt 8 og 9 og som ikke defineres som værktøj.
 14) Værktøj: Udstyr, der kan løftes af sporet af højst to personer.
 15) Logistikplads: en plads hvor rullende materiel og materialer til konkret infrastrukturarbejde opbevares for senere at blive kørt direkte til arbejdsstedet.
Anvendelsesområde § 2. Denne bekendtgørelse fastsætter bestemmelser for arbejds- og placeringskørsel samt kørsel på spærret spor med arbejdskøretøjer og andet rullende materiel, der benyttes til vedligeholdelse af jernbaneinfrastrukturen.
 Stk. 2. Bekendtgørelsen finder ikke anvendelse på:
1) Den københavnske metro 2) Øresundsforbindelsens svenske systemdel på dansk territorium Krav til arbejdskørsel § 3. Ved udførelse af arbejdskørsel skal kravene som beskrevet i bekendtgørelsens bilag 1 overholdes.
 Stk. 2. Arbejdskørsel kan udføres med alle typer rullende materiel, herunder lokomotiver, arbejdskøretøjer med attest og arbejdskøretøjer uden attest, med de begrænsninger, der er fastsat af infrastrukturforvalteren og Trafikstyrelsen, i de pågældende køretøjers overensstemmelseserklæring og ibrugtagningstilladelse.
 Stk. 3. Arbejdskørsel kan ske som kørsel fra logistikplads og direkte til og fra arbejdssted eller som kørsel med arbejde undervejs.
 Stk. 4. Hvis trækkraften er et lokomotiv, og der køres fra logistikplads og direkte til og fra arbejdssted over en strækning på mere end 50 km, skal transporten tillyses som tog.
Stk. 5. Hvis trækkraften er et arbejdskøretøj med attest, og der køres fra logistikplads og direkte til og fra arbejdssted over en strækning på mere end 50 km, skal transporten tillyses med køreplan Krav til placeringskørsel § 4. Ved udførelse af placeringskørsel skal kravene som beskrevet i bekendtgørelsens bilag 1 overholdes.
 Stk. 2. Placeringskørsel kan foretages med trækkraft af alle typer lokomotiver og arbejdskøretøjer med attest.
 Stk. 3. Ved placeringskørsel med lokomotiv som trækkraftenhed på en strækning udover 50 km, skal transporten tillyses som tog.
 Stk. 4. Ved placeringskørsel med arbejdskøretøjer med attest på en strækning udover 50 km, skal transporten tillyses med køreplan.
Krav til kørsel på spærret spor § 5. Ved udførelse af kørsel på spærret spor skal kravene som beskrevet i bekendtgørelsens bilag 1 samt de af infrastrukturforvalteren fastsatte sikkerhedsregler for den infrastruktur, hvorpå arbejdskørslen foregår, overholdes.
Krav til førere, der betjener rullende materiel ved arbejdskørsel § 6. Personer, der har ansvaret for fremførsel, betjening eller klargøring af rullende materiel, der udfører arbejdskørsel, skal opfylde de af infrastrukturforvalteren fastsatte kompetencekrav til betjening og klargøring af maskiner, jernbanevogne og trækkraftenheder.
Krav til virksomheder, der udfører arbejdskørsel § 7. Arbejdskørsel må kun udføres af:
 1) Infrastrukturforvaltere der er indehavere af et af Trafikstyrelsen udstedt sikkerhedscertifikat eller sikkerhedsgodkendelse.
 2) Jernbanevirksomheder der er indehavere af et af Trafikstyrelsen udstedt sikkerhedscertifikat.
 3) Entreprenører, såfremt disse har indgået en kontrakt herom med en af Trafikstyrelsen godkendt infrastrukturforvalter eller jernbanevirksomhed, til udførelse af en sikkerhedsmæssig ydelse.
Ikrafttræden § 8. Bekendtgørelsen træder i kraft den 1. juli 2008.
