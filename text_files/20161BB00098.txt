Fremsat den 23. marts 2017 af Karsten Hønge (SF), Kirsten Normann Andersen (SF) og Jacob Mark (SF) Forslag til folketingsbeslutning om fremme af brugen af elfærger Folketinget pålægger regeringen at fremme brugen af elfærger ved at gennemføre følgende tiltag:
1) Sikre, at der foretages en vurdering af, om omlægning til elfærger er økonomisk ansvarligt ved indgåelse af nye aftaler om drift af »småfærger« og ved køb af nye færger.
Hvis det er tilfældet, pålægges regeringen at sikre, at staten i tiden efter indkøb af nye færger kun yder tilskud til billetpriser etc. for de enkelte ruter, såfremt der i forbindelse med færgeindkøbet vælges en elfærge.
 2) Undersøge, om der er økonomi i at genforhandle eksisterende kontrakter og udskifte eksisterende dieselfærger gennem f.eks. et bestemt statsligt tilskud.
 3) Udarbejde en tidsplan for den forventede udskiftning af dieselfærger til elfærger, så danske værfter får mulighed for at tilpasse sig og få optimale betingelser for at vinde udbud.
Bemærkninger til forslaget Et flertal af de danske færger kan med stor fordel sejle på strøm.
Et studie fra Siemens har konkluderet, at syv ud af ti danske færger i de danske farvande vil blive mere miljøvenlige og rentable ved omstilling til eldrift, samtidig med at det vil medføre mindre støj og lavere vedligeholdelsesomkostninger, hvis de traditionelle dieselfærger erstattes af elfærger (»Elektrificering af Danmarks færgefart«, side 3, http://w3. siemens.dk/home/dk/dk/core_topics/intelligent-infrastructure/Documents/MOB_eferrystudy_1016DK_FINAL. pdf). Derudover vil det skabe arbejdspladser, hvis elfærger fremadrettet kan produceres i Danmark.
SF ønsker på den baggrund at fremme brugen af elfærger, ved at regeringen pålægges at gøre følgende:
 Regeringen skal foretage en vurdering af, om omlægning fra dieselfærger til elfærger er økonomisk forsvarligt.
Hvis dette er tilfældet, skal regeringen sikre, at staten i tiden efter indkøb af nye færger kun yder tilskud til billetpriser etc. for de enkelte ruter, såfremt der i forbindelse med færgeindkøbet vælges en elfærge.
Regeringen skal undersøge, om der er økonomi i at genforhandle eksisterende kontrakter og udskifte eksisterende færger f.eks. gennem et bestemt statsligt engangstilskud, der eventuelt kan finansieres, ved at statens efterfølgende løbende tilskud mindskes i forhold til det nuværende niveau som konsekvens af driftsgevinsten ved omlægning til elfærger.
  Regeringen bør udarbejde en tidsplan for forventet udskiftning af dieseldrevne småfærger til elfærger, så danske værfter får mulighed for at tilpasse sig og få optimale betingelser for at vinde et udbud.
Tekniske og miljømæssige fordele En batteriløsning til elektrisk drift vil særlig være til fordel for færger, der opererer på relativt korte strækninger, da besparelserne i driftsomkostningerne bliver så store, at de kan dække investeringsomkostningerne.
I Danmark er der i dag 42 indenrigsruter langs de danske kyster, som bliver opereret af 52 færger med et energiforbrug på mindre end 2.000 kWh pr. tur og en overfartstid på mindre end 60 minutter, hvilket samlet set giver en operationsprofil, der er egnet til elektrisk drift (»Elektrificering af Danmarks færgefart«, side 5).
Studiet fra Siemens viser desuden, at 39 færger på 30 færgeruter vil være mere profitable ved omlægning til elektrisk drift.
Når batteridrevne færger har et lavere energiforbrug end traditionelle diselfærger, og når vedligeholdelsesomkostningerne ligeledes reduceres kraftigt, vil en omlægning til elektrisk drift af de 39 færger føre til en besparelse på drift- og vedligeholdelsesomkostninger på 81 mio. kr. pr. år, og brændstofforbruget vil reduceres fra 19.000 t til 0 t om året (»Elektrificering af Danmarks færgefart«, side 10).
Herudover vil en omlægning af alle 52 danske færger til elektrisk drift indebære markant mindre forurening i de kystnære by- og naturområder og i havne til stor fordel for både miljø og sundhed.
Man vil således forurene mindre i form af 45-50.000 t mindre udledning af CO2, 35-39 t mindre udledning af svovloxid (SOx) og 930-1.000 t mindre udledning af nitrogenoxid (NOx) (»Elektrificering af Danmarks færgedrift«, side 8).
Flere arbejdspladser En stor del af de nuværende færger står i de kommende år for at blive udskiftet, og med en udskiftning af disse til elfærger vil man kunne skabe flere hundrede arbejdspladser i Danmark.
Danske Maritimes administrerende direktør, Jenny N.
Braat, vurderer, at der alene i Nordeuropa er et potentiale til at skabe op mod 200.000 arbejdspladser, efterhånden som behovet for elfærger vil stige (»Nye el-færger kan skabe tusindvis af job«, www.jobindex.dk). På Søby Værft er man i gang med at bygge det, der bliver verdens største elfærge, og det vil alene beskæftige omkring 40 medarbejdere (»Nye el-færger kan skabe tusindvis af job«). Nye arbejdspladser kan især komme yderområderne i Danmark til gavn, da det f.eks. særlig er i Nordjylland og på Fyn, der er placeret værfter.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fremme af brugen af elfærger.
(Beslutningsforslag nr.
B 98) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
