Bekendtgørelse om visse aktiebesiddelser i statslige aktieselskaber samt offentliggørelse af meddelelser fra statslige aktieselskaber I medfør af §§ 57 og 355 og § 367, stk. 4, i lov nr. 470 af 12. juni 2009 om aktie- og anpartsselskaber (selskabsloven) fastsættes:
Opgørelse af visse aktiebesiddelser i statslige aktieselskaber § 1. I statslige aktieselskaber skal der ved opgørelsen af besiddelse efter § 55, stk. 1, i lov om aktie- og anpartsselskaber (selskabsloven) medregnes:
1) aktier, den pågældende selv ejer, 2) aktier, hvis stemmeret andre råder over i eget navn for den pågældendes regning, 3) aktier, hvis stemmeret tilkommer en virksomhed, som den pågældende kontrollerer ved at have den forbindelse, der er nævnt i selskabslovens § 7, 4) aktier, hvis stemmeret tilkommer andre, med hvem den pågældende har indgået en skriftlig aftale, som forpligter parterne til ved samordnet brug af deres stemmeret at føre en langsigtet, fælles politik om forvaltningen af selskabet, 5) aktier, hvis stemmeret den pågældende eller en af denne kontrolleret virksomhed, jf. nr. 3, midlertidigt og mod betaling ved skriftlig aftale har overdraget til andre, 6) aktier, som den pågældende har stillet til sikkerhed, medmindre panthaver råder over stemmeretten og erklærer at have til hensigt at udøve den, 7) aktier, den pågældende har i pant, og hvor denne råder over stemmeretten og erklærer at have til hensigt at udøve den, 8) aktier, hvis stemmeret den pågældende har brugsret til, 9) aktier, hvis stemmeret den pågældende eller andre nævnt i de ovenstående numre har ret til at erhverve på eget initiativ efter en skriftlig aftale, samt 10) aktier, som er deponeret hos den pågældende, når denne frit kan udøve stemmeretten.
Meddelelse om visse aktiebesiddelser i statslige aktieselskaber § 2. Enhver, der besidder eller ikke længere besidder de i selskabslovens § 55, stk. 1, nævnte aktier i statslige aktieselskaber, skal hurtigst muligt give meddelelse til selskabet.
 Stk. 2. Meddelelsen skal indeholde oplysning om besidderens fulde navn, bopæl eller for virksomheders vedkommende CVR-nr. og hjemsted, antallet af aktier i selskabet med deres pålydende eller antallet af stykaktier, hvilken aktieklasse aktierne tilhører, samt oplysning om på hvilket grundlag besiddelsen er opgjort, jf. denne bekendtgørelses § 1. For den danske stats vedkommende skal adressen på ressortministeriet angives.
Stk. 3. Omfatter meddelelsen besiddelse efter denne bekendtgørelses§ 1, nr. 4, gives denne af en af aftalens parter på alles vegne.
Meddelelsen skal indeholde særskilte oplysninger for de af aftalens parter, der hver for sig overskrider grænserne for meddelelsespligt i selskabslovens § 55, stk. 1.
 Stk. 4. Meddelelse om besiddelse efter denne bekendtgørelses§ 1, nr. 9, fritager ikke den øjeblikkelige aktiebesidder fra en eventuel meddelelsespligt i medfør af stk. 1.
Stk. 5. Det statslige aktieselskab skal på baggrund af meddelelser, som er modtaget i medfør af stk. 1, offentliggøre meddelelser herom via www.offentlige-selskaber.dk, medmindre Erhvervs- og Selskabsstyrelsen i særlige tilfælde dispenserer herfra.
Det statslige aktieselskabs meddelelse skal have et indhold svarende til stk. 2. Meddelelsen skal underskrives med digital signatur, medmindre Erhvervs- og Selskabsstyrelsen i særlige tilfælde dispenserer herfra.
Indsendelse skal ske den dag, hvor et besiddelsesforhold, jf. denne bekendtgørelses§ 1, etableres eller ændres.
Offentliggørelse af meddelelser fra statslige aktieselskaber § 3. Meddelelser fra statslige aktieselskaber, jf. selskabslovens § 97, stk. 3, 2. pkt., § 101, stk. 8, § 130, stk. 3, og § 354, skal indeholde oplysning om selskabets navn og CVR-nr.
Stk. 2. Meddelelserne fra statslige aktieselskaber skal offentliggøres via hjemmesiden www.offentlige-selskaber.dk, medmindre Erhvervs- og Selskabsstyrelsen i særlige tilfælde dispenserer herfra.
Meddelelsen skal underskrives med digital signatur, medmindre Erhvervs- og Selskabsstyrelsen i særlige tilfælde dispenserer herfra.
 Stk. 3. Meddelelser efter selskabslovens § 354 skal hurtigst muligt offentliggøres via www.offentlige-selskaber.dk.
 Stk. 4. Ved »hurtigst muligt« i stk. 3 forstås den dag, hvor det væsentlige forhold i selskabet, der nødvendiggør meddelelsen, indtræder, jf. selskabslovens § 354.
§ 4. Erhvervs- og Selskabsstyrelsen kan tilbagekalde offentliggjorte meddelelser, hvis væsentlige omstændigheder taler herfor.
Anmodningen om tilbagekaldelse skal være modtaget i Erhvervs- og Selskabsstyrelsen senest 7 dage efter offentliggørelsen.
En tilbagekaldelse af en meddelelse forudsætter, at selskabet foretager en ny indberetning, hvoraf det fremgår, at selskabet har tilbagekaldt en offentliggjort meddelelse samt begrundelserne herfor.
Bødestraf § 5. Undladelse af at give meddelelse om visse aktiebesiddelser efter denne bekendtgørelses§ 2 straffes med bøde.
 Stk. 2. Der kan pålægges selskaber m.v. (juridiske personer) strafansvar efter straffelovens 5. kapitel.
Ikrafttræden § 6. Bekendtgørelsen træder i kraft den 31. marts 2010.
 Stk. 2. Bekendtgørelse nr. 552 af 15. juni 2004 om visse aktiebesiddelser i statslige aktieselskaber samt indsendelse og offentliggørelse af meddelelser fra statslige aktieselskaber ophæves.
