Ligebehandlingsnævnets afgørelse om race - etnisk oprindelse - lejeaftale - ej medhold J. nr. 2017-6811-32879 Det var ikke i strid med lov om etnisk ligebehandling, at en lejer med et udenlandsk klingende navn fik installeret vandmålere i sin lejlighed.
Nævnet lagde vægt på, at lejeren ikke havde påvist faktiske omstændigheder, som gav anledning til at formode, at der var udøvet forskelsbehandling.
 Klagen drejer sig om påstået forskelsbehandling på grund af race og etnisk oprindelse.
Ligebehandlingsnævnets afgørelse Det var ikke i strid med lov om etnisk ligebehandling, at der blev installeret vandmålere i klagers lejelejlighed.
Sagsfremstilling Klager bor i en lejelejlighed i en ejendom, hvor der er 21 lejligheder.
Han har boet i ejendommen siden 1987.
 Den 28. juli 2016 blev der installeret vandmålere i klagers lejlighed.
 Den 2. august 2016 skrev han til ejendomsadministratoren om de tal, som var registreret på vandmålerne.
 Af mail af 8. august 2016 fra ejendomsadministrator til klager fremgår, at de opsatte målere ingen betydning har for klager.
 Klager har den 16. juni 2017 indbragt en klage for Ligebehandlingsnævnet over, at han fik installeret vandmålerne.
 Klager har et udenlandsk klingende navn.
Parternes bemærkninger Klager gør gældende, at det er forskelsbehandling på grund af race og etnisk oprindelse, at hans lejlighed var den første lejlighed i ejendommen, som fik installeret vandmålere.
Den 25. juli 2016 kontaktede klager ejendommens ejer, som også er vicevært i ejendommen.
Han oplyste ejeren om, at brusehovedet i badeværelset var utæt.
Ejeren ville komme og se på det den 28. juli 2016.
Da klager kom hjem den 28. juli 2016, var der installeret vandmålere på alle vandrørene i køkkenet og på badeværelset.
Han blev chokeret, da han aflæste de registrerede tal på vandmålerne.
 Han blev i efteråret 2016 orienteret om, at alle lejlighederne i ejendommen havde fået installeret vandmålere med undtagelse af nabolejligheden.
 Den 19. januar 2017 fik han af ejeren oplyst, at alle lejligheder skulle have installeret vandmålere.
Klager har efterfølgende talt med nogle af de øvrige beboere i ejendommen.
De har oplyst ham om, at der ikke er blevet installeret vandmålere i deres lejligheder.
Han var den første, som fik installeret vandmålere i sin lejlighed.
Der er herefter mellem tre og fire lejligheder, som i perioden fra januar 2017 til april 2017 har fået installeret vandmålere.
Der er ikke vandmålere i de resterende lejligheder.
 Der gik således mere end seks måneder, fra der blev installeret vandmålere i hans lejlighed, til der blev installeret vandmålere i andre lejligheder.
 Klager har derfor været udsat for forskelsbehandling.
 Indklagede gør gældende, at de ikke har forskelsbehandlet klager på grund af race eller etnisk oprindelse.
 Klagen bør afvises og i stedet behandles i det kommunale huslejenævn.
Indklagede udskifter successivt ejendommens vandmålere således, at ejendommens vandforbrug i forbindelse med lejerskifte kan blive afregnet særskilt.
Som følge heraf er nogle vandmålere udskiftet, mens andre vandmålere endnu ikke er blevet udskiftet.
 Klagers vandforbrug er uændret indeholdt i lejen.
Ligebehandlingsnævnets bemærkninger og konklusion Huslejenævnet træffer afgørelser om lejemæssige vilkår er i overensstemmelse med lejelovens og boligreguleringslovens bestemmelser.
Ligebehandlingsnævnet træffer derimod afgørelser om forskelsbehandling uden for arbejdsmarkedet på grund af race og etnisk oprindelse efter lov om etnisk ligebehandling, og nævnet kan derfor behandle klagen.
 Indklagedes afvisningspåstand tages derfor ikke til følge.
 Det er den person, der anser sig for krænket, som skal påvise faktiske omstændigheder, som giver anledning til at formode, at der er udøvet forskelsbehandling.
Nævnet vurderer ikke, at klager har påvist sådanne faktiske omstændigheder.
Nævnet har lagt vægt på, at der ikke i sagen er fremlagt oplysninger, som tyder på, at race eller etnisk oprindelse har haft hel eller delvis betydning for, at klager fik installeret vandmålere i sin lejlighed.
 Klager får derfor ikke medhold.
Retsregler Afgørelsen er truffet efter følgende bestemmelser:
