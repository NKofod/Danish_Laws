 Et selskabs hensættelser til garantiforpligtelser i dets første  

 regnskabsår blev godkendt fradragsberettiget, idet erfaringer inden for den  

 pågældende branche viste, at skader først viste sig 3-7 år efter arbejdets  

 udførelse, og idet selskabet senere havde udbedret skader for mere end  

 hensættelsesbeløbet.
 A ApS klagede over, at de stedlige skattemyndigheder ikke havde anset  

 selskabet for berettiget til den ved indkomstopgørelsen for skatteåret  

 1983/84 foretagne skattemæssige hensættelse til tab på garantiforpligtelser  

 på 300.000 kr.
Det fremgik, at det klagende selskab beskæftigede sig med isolering af  

 fjernvarmerør, og at kundekredsen hovedsagelig bestod af kommuner og store  

 boligselskaber.
I forbindelse med udførelsen af fjernvarmeisoleringen påtog  

 selskabet sig en garanti på 10 år fra fakturadatoen for mangler, som  

 forefandtes på leveringstidspunktet, men som først viste sig senere.
Det var  

 oplyst, at garantien både omfattede korrosionsbeskyttelsen og  

 isoleringsevnen, men medens selskabet havde kunnet dække sig ind  

 forsikringsmæssigt imod garantien for korrosionsbeskyttelsen, havde dette  

 ikke været muligt for så vidt angik garantien for isoleringsevnen.
 Selskabet var stiftet i 1979, og det havde sit første arbejde i 1980. Til  

 imødegåelse af tab på de afgivne garantiforpligtelser havde selskabet i  

 regnskabsåret 1981/82 regnskabsmæssigt hensat et beløb svarende til 2,5% af  

 omsætningen, eller 300.000 kr., ligesom dette beløb var fratrukket ved  

 opgørelsen af selskabets skattepligtige indkomst for skatteåret 1983/84.
De stedlige skattemyndigheder havde ikke anset selskabet for berettiget  

 til den foretagne hensættelse.
Skattemyndighederne havde henvist til, at der  

 var tre betingelser for, at fradragsretten kunne anerkendes - nemlig dels, at  

 garantien gælder mangler, der er ved genstanden på leveringstidspunktet, men  

 som først kommer frem senere, dels, at der i praksis har vist sig at være en  

 risiko, og endelig, at de beløb, der skal udredes som følge af garantien,  

 ikke er uvæsentlige.
Disse betingelser havde skattemyndighederne ikke anset  

 for opfyldt i nærværende tilfælde, hvor der i perioden fra den 22. november  

 1979 til den 31. december 1983 kun havde været udgifter i anledning af  

 garantiforpligtelserne på 6.930 kr.
Selskabets repræsentant nedlagde påstand om godkendelse af den foretagne  

 hensættelse.
Han henviste til støtte herfor bl.a. til en rapport udgivet af  

 Teknologisk Institut vedrørende underjordiske varmeledningsnet.
Det fremgik  

 heraf, at skaderne erfaringsmæssigt først viste sig 3-7 år efter arbejdets  

 udførelse, ligesom de økonomiske udgifter i forbindelse med udbedring af  

 skaderne var store.
Selskabets kundekreds lagde således stor vægt på, at der  

 blev foretaget hensættelser og det var repræsentantens opfattelse, at  

 skattemæssige hensættelser var almindelige inden for den branche, som  

 selskabet tilhørte.
Herudover anførte repræsentanten, at det ikke burde komme  

 selskabet til skade, at det var nystartet, og således ikke fuldt ud i stand  

 til at dokumentere risikoen.
Et sådant selskab ville i givet fald være  

 dårligere stillet end etablerede virksomheder, uanset at det reelt var  

 undergivet samme risiko som disse.
Repræsentanten fremlagde for det klagende selskab en opgørelse over de  

 skader, der havde været indtil den 20. januar 1988 på arbejder i perioden fra  

 1981 til og med 1986. Det fremgik heraf, at der for arbejder foretaget i 1981  

 og 1982 nu havde været tab på garantiforpligtelser på i alt 307.152 kr., dvs.  

 et tab udover den foretagne hensættelse.
For så vidt angik arbejder,  

 foretaget i 1983, havde der nu været et tab på 525.000 kr., medens der endnu  

 ikke var konstateret tab i forbindelse med senere arbejder.
Det var endnu  

 uafklaret, i hvilket omfang tabet for 1983 ville blive dækket af  

 forsikringen.
Efter de meddelte oplysninger om forventede skader inden for  

 garantiperioden, som blev underbygget af rapporten fra Teknologisk Institut  

 og af den omstændighed, at selskabets faktiske udgifter ved de påtagne  

 garantiforpligtelser allerede havde oversteget årets hensættelse, fandt  

 Landsskatteretten, at selskabet ved regnskabsafslutningen for det pågældende  

 år med rette havde kunnet forudse, at de fremtidige udgifter i forbindelse  

 med garantiforpligtelserne ville blive betydelige.
Betingelserne for  

 hensættelse med skattemæssig virkning til imødegåelse af  

 garantiforpligtelserne måtte derfor anses for opfyldt.
 Den påklagede ansættelse blev herefter nedsat med 300.000 kr.
 LV 1986, L 3.6.7.
