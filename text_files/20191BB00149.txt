Fremsat den 10. marts 2020 af Ole Birk Olesen (LA), Henrik Dahl (LA) og Alex Vanopslagh (LA) Forslag til folketingsbeslutning om genindførelse af kontoen til frivillige skatteindbetalinger Folketinget pålægger regeringen at genåbne en konto for frivillige skatteindbetalinger.
Bemærkninger til forslaget Forslagsstillerne finder det gavnligt, at danske borgere har mulighed for at demonstrere deres glæde ved at betale skat ved at foretage frivillige indbetalinger.
Det er et godt barometer for, om glæden ved det danske skattetryk har et niveau, som matcher de politiske påstande.
Det er sundt, at der er en ventil for de danskere, som mener, at de største og mest presserende samfundsproblemer kan løses ved hjælp af større skatter.
Og det er vigtigt for politikerne at vide, hvor mange danskere der har et meget stort ønske om yderligere skattefinansierede aktiviteter.
Det bør være nemt at betale mere i skat, hvis man har det ønske.
Derfor bør der efter forslagsstillernes opfattelse knyttes flere betalingsmuligheder til kontoen som f.eks.
MobilePay.
Der bør ikke være unødige hindringer for, at danskere kan betale den ekstraskat, som de ønsker.
Da man nedlagde den gamle ordning, gjorde man det med påstanden om, at det var for dyrt administrativt.
Men i den gamle ordning blev der indbetalt i omegnen af 100.000 kr. over en ca. 2-årig periode.
Hvis ikke man kan administrere at have en konto åben for et beløb i den størrelsesorden, udstiller det i sig selv et problem.
Det blev i forbindelse med lukningen af den tidligere konto fremført, at mange betalte deres restskat på den frivillige konto.
Forslagsstillerne finder, at det bør ses som en mulighed snarere end et problem. Årsopgørelsen og restskatten er for mange ikke pædagogisk nok forklaret.
Når folk indbetaler på den frivillige konto, må det ses som en afmagtsreaktion på, at man ikke forstår systemets opbygning.
Efter forslagsstillernes opfattelse er det godt for Skatteforvaltningen at have en klar indikation på, om folk forstår årsopgørelsen og indbetalingen af restskat, så Skatteforvaltningen systematisk kan arbejde med at nedbringe misforståelserne.
Skriftlig fremsættelse Ole Birk Olesen (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om genindførelse af kontoen til frivillige skatteindbetalinger.
(Beslutningsforslag nr.
B 149) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
