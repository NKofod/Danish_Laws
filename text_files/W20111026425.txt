Ankestyrelsens principafgørelse 231-11 om sygedagpenge - beskæftigelseskrav - arbejdsskade - anmeldelse - afgørelse Resume:
En arbejdsskade skal være anerkendt af Arbejdsskademyndighederne for at sygemeldte har ret til sygedagpenge, selvom beskæftigelseskravet ikke er opfyldt.
Det er ikke tilstrækkeligt, at arbejdsskaden er anmeldt til Arbejdsskadestyrelsen.
 Love:
Lov om sygedagpenge - lovbekendtgørelse nr. 920 af 22. august 2011 - § 34 Afgørelse:
Afgørelse i sagen om udbetaling af sygedagpenge til NN Ankestyrelsens Beskæftigelsesudvalg har i møde truffet afgørelse i NNs sag om afklaring af, hvorledes begrebet pådrager sig en arbejdsskade i § 34 i lov om sygedagpenge skal fortolkes ved vurdering af retten til sygedagpenge.
Resultatet er  En arbejdsskade skal være anerkendt af Arbejdsskadestyrelsen for at sygemeldte har ret til sygedagpenge, selvom beskæftigelseskravet ikke er opfyldt Det betyder, at NN ikke havde ret til sygedagpenge fra den 12. februar 2010.
 Vi ændrer således afgørelsen fra Beskæftigelsesankenævnet i Statsforvaltningen Y.
 Vores afgørelse medfører ikke, at NN skal tilbagebetale det udbetalte beløb.
 Der var enighed på mødet.
 På de næste sider kan I læse om begrundelse med videre.
Begrundelsen for afgørelsen Beskæftigelsesudvalget finder, at lov om sygedagpenge § 34 stiller krav om en anerkendt arbejdsskade, og det er ikke tilstrækkeligt, at arbejdsskaden er anmeldt til Arbejdsskadestyrelsen.
 Det er Arbejdsskadestyrelsen, der træffer afgørelse om, hvorvidt der er tale om en arbejdsskade, og det må derfor betragtes som et krav, at arbejdsskaden er anerkendt af Arbejdsskadestyrelsen, før sygemeldte er omfattet af lov om sygedagpenge § 34.
 Beskæftigelsesudvalget har lagt vægt på, at der er ret til sygedagpenge fra kommunen, når beskæftigelseskravet efter lov om sygedagpenge § 32 er opfyldt.
 En person, der pådrager sig en arbejdsskade, og som ikke har ret til sygedagpenge fra arbejdsgiveren, har ret til sygedagpenge fra kommunen fra 1. fraværsdag, uanset at personen ikke opfylder beskæftigelseskravet.
 Retten til sygedagpenge ved arbejdsskade gælder også, selvom sygemeldingen ikke sker i direkte tilknytning til arbejdsskaden, eller hvis den skadelidte i perioder er i stand til at genoptage arbejdet, når bare fraværet klart har en sammenhæng med arbejdsskaden.
 På baggrund af ovenstående havde NN ikke ret til sygedagpenge fra den 12. februar 2010.
 Denne afgørelse vedrørende lov om sygedagpenge § 34, som stiller krav om, at man har pådraget sig en arbejdsskade, adskiller sig fra bestemmelsen om forlængelse af sygedagpengeperioden i lov om sygedagpenge § 27, stk. 1, nr. 6, der stiller krav om, at der er indgivet en anmeldelse til Arbejdsskadestyrelsen.
Bemærkninger til klagen I har oplyst, at I ønsker en principiel afgørelse på, om beskæftigelseskravet i henhold til sygedagpengelovens § 34 er opfyldt, hvis der er anmeldt en arbejdsskadesag til Arbejdsskadestyrelsen, men hvor Arbejdsskadestyrelsen endnu ikke har truffet afgørelse, om personen er omfattet af lov om arbejdsskadesikring eller lov om sikring mod følger af arbejdsskade.
 Vi henviser til vores begrundelse ovenfor.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævnets afgørelse af 24. februar 2011  Klagen til Ankestyrelsens Beskæftigelsesudvalg af 16. marts 2011  Beskæftigelsesankenævnets genvurdering NN har som soldat via det danske militær været udsendt til konkliktområder i flere forskellige steder i udlandet i perioden 1993-2004. Han har været vidne til flere traumatiske hændelser.
NN har siden 2004 arbejdet som lastbilchauffør frem til juni 2009, hvor han blev fyret grundet nedskæringer.
Han blev sygemeldt og har været det lige siden.
Han er moderat til svært deprimeret, er angst for at færdes i menneskemængder og får anfald med panikangst.
Hans sygdom, posttraumatisk belastningsreaktion af svær grad, blev anmeldt som en arbejdsskade den 12. februar 2010.
 Nævnet stadfæster i oktober 2010 kommunens afgørelse om afslag på sygedagpenge fra den 19. juni 2009, men hjemviser sagen til fornyet vurdering af, om NN har ret til sygedagpenge fra den 12. februar 2010, hvor der er anmeldt en arbejdsskade til Arbejdsskadestyrelsen.
A Kommune giver afslag på udbetaling af sygedagpenge fra den 12. februar 2010, da NN ikke skønnes at opfylde sygedagpenge-lovens beskæftigelseskrav.
Der foreligger ikke dokumentation for, at hans anmeldte arbejdsskade er anerkendt af Arbejdsskadestyrelsen, og at han derfor er omfattet af lov om arbejdsskadesikring.
Hans fagforening klager.
Arbejdsskadestyrelsen har anerkendt modtagelsen af anmeldelsen, men de har ikke afgjort sagen.
Nævnet ændrer kommunens afgørelse, således at kommunen skal udbetale sygedagpenge til NN fra den 12. februar 2010. Det er herved forudsat, at NN opfylder de almindelige betingelser for at få sygedagpenge.
Nævnet er enig med kommunen i, at beskæftigelseskravet i sygedag-pengelovens § 32 ikke er opfyldt.
Nævnet mener dog, at NN har ret til sygedagpenge fra kommunen efter de særlige regler, der gælder ved arbejdsskader omfattet af arbejdsskadesikringslovgivningen.
 A Kommune ønsker en principiel afgørelse på, om beskæftigelseskravet i henhold til sygedagpengelovens § 34 er opfyldt, hvis der er anmeldt en arbejdsskadesag til Arbejdsskadestyrelsen, men hvor Arbejdsskadestyrelsen endnu ikke har truffet afgørelse, om personen er omfattet af lov om arbejdsskadesikring eller lov om sikring mod følger af arbejdsskade.
