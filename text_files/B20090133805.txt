Bekendtgørelse om ændring af bekendtgørelse om mærkning og registrering af hunde1) § 1 I bekendtgørelse nr. 1500 af 20. december 2004 om mærkning og registrering af hunde, som ændret ved bekendtgørelse nr. 645 af 25. juni 2009, foretages følgende ændringer:
 1. Som fodnote til bekendtgørelsens titel indsættes:
»1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (EU-Tidende 2006, nr.
L 376, side 36).« 2. Efter § 6 indsættes:
»§ 6 a.
Dansk Hunderegister skal gennemføre registreringen af dyrlæger og ID-mærkere senest 3 måneder efter, at ansøgningen om registrering og alle nødvendige oplysninger er modtaget.
Stk. 2. Fristen efter stk. 1 kan forlænges én gang, hvis det på grund af sagens karakter ikke er muligt at gennemføre registreringen inden fristens udløb.
Hvis fristen forlænges, gives ansøgeren inden udløbet af fristen efter stk. 1 meddelelse herom og om, hvornår registreringen senest gennemføres.
Det skal fremgå af meddelelsen, hvad begrundelsen er for forlængelsen og for den herved fastsatte frist.
Hvis fristen herefter overskrides, anses ansøgningen om registrering for imødekommet.
Stk. 3. Der skal hurtigst muligt efter modtagelsen af en ansøgning sendes en bekræftelse til ansøgeren på modtagelsen af ansøgningen.
Bekræftelsen skal indeholde oplysninger om fristen efter stk. 1 og om adgangen til at forlænge fristen efter stk. 2.
§ 6 b.
Den ID-mærker eller dyrlæge, der foretager mærkningen, skal give besidderen af hunden kontaktoplysninger vedrørende Dansk Hunderegister.
Oplysningerne skal gives eller gøres tilgængelige, inden der indgås aftale om mærkning af hunden.
Stk. 2. Oplysningerne efter stk. 1 gives eller gøres tilgængelige på den måde, som ID-mærkeren eller dyrlægen finder mest egnet.
Oplysningerne kan herunder gøres tilgængelige ad elektronisk vej via en adresse oplyst af den pågældende eller ved, at oplysningerne er tilgængelige der, hvor mærkningen foretages.« 3. I § 18, stk. 1, indsættes efter »§ 6, stk. 1,«: »§ 6 b,«.
§ 2 Bekendtgørelsen træder i kraft den 28. december 2009.
Justitsministeriet, den 17. december 2009 Brian Mikkelsen / Cristina Angela Gulisano 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked (EU-Tidende 2006, nr.
L 376, side 36).
