Bekendtgørelse om stabiliserings- og associeringsaftale af 16. juni 2008 mellem De Europæiske Fællesskaber og deres medlemsstater på den ene side og Bosnien-Hercegovina på den anden side Efter indhentelse af Folketingets samtykke den 7. maj 2009 har Danmark den 26. maj 2009 godkendt stabiliserings- og associeringsaftalen af 16. juni 2008 mellem De Europæiske Fællesskaber og deres medlemsstater på den ene side og Bosnien-Hercegovina på den anden side.
Indgåelse af stabiliserings- og associeringsaftaler er et centralt led i EUs politik over for landene på det vestlige Balkan.
Stabiliserings- og associeringsaftalen mellem EU og dets medlemsstater på den ene side og Bosnien-Hercegovina på den anden side sigter mod at styrke og udvikle de politiske og økonomiske forbindelser mellem de to parter gennem etablering af en associering.
Formålet med associeringen er at styrke demokratiet og retsstaten i Bosnien-Hercegovina og bidrage til politisk, økonomisk og institutionel stabilitet i landet og til stabilisering i regionen.
Aftalen skaber en ramme for politisk dialog og for støtte til omstillingen til en fungerende markedsøkonomi i Bosnien-Hercegovina, bl.a. gennem gradvis oprettelse af et frihandelsområde med EU og gennem en tilnærmelse af landets lovgivning til EUs.
Aftalen, som ikke gælder for Færøerne og Grønland, er offentliggjort i Den Europæiske Unions Tidende, nr.
L 164 af 30. juni 2015 og kan ses på: http://eur-lex.europa.eu/legal-content/EN/TXT/? qid=1441026877439&uri=CELEX:22015X0630(01) Aftalen trådte i medfør af dennes artikel 134 i kraft den 1. juni 2015.
