Bekendtgørelse om a-kassernes afholdelse af sygefraværssamtaler I medfør af § 7 c, stk. 5, i lov om sygedagpenge, jf. lov nr. 563 af 9. juni 2006, som ændret senest ved lov nr. 480 af 12. juni 2009, fastsættes efter bemyndigelse:
 § 1. Bekendtgørelsen omfatter medlemmer af en a-kasse, for hvilke a-kassen har udfyldt en anmodning om sygedagpenge.
 Stk. 2. Ved »medlem« forstås i denne bekendtgørelse en sygemeldt forsikret ledig, jf. § 7 c i lov om sygedagpenge.
§ 2. A-kassen skal senest 4 uger efter den første sygedag holde en individuel, personlig samtale med medlemmet.
Hvis det på grund af sygdommen ikke er muligt at holde en personlig samtale, skal samtalen så vidt muligt holdes telefonisk.
 Stk. 2. Formålet med samtalen efter stk. 1 er at konstatere, hvordan og hvornår medlemmet kan vende tilbage til arbejdsmarkedet.
 Stk. 3. Indkaldelse til samtale efter stk. 1 skal ske skriftligt og personligt og med et rimeligt varsel.
 § 3. A-kassen skal inden en uge efter samtalen underrette kommunen om følgende:
1) Om medlemmet har deltaget i samtalen.
Hvis medlemmet ikke har deltaget i samtalen, skal a-kassen angive årsagen hertil.
 2) Om sygdommen på baggrund af medlemmets tilkendegivelser forventes at vare mere end otte uger fra første sygedag.
 3) Om medlemmet forventes at kunne vende tilbage til sit hidtidige faglige område, hvis sygdommen forventes at vare mere end otte uger fra første sygedag.
 4) Eksempler på andre faglige områder, som medlemmet vil kunne vende tilbage til, hvis medlemmet ikke forventes at kunne vende tilbage til sit hidtidige faglige område.
 Stk. 2. Underretningen efter stk. 1 skal indeholde a-kassens vurdering på baggrund af samtalen med medlemmet.
 § 4. A-kassen skal på medlemmets sag notere årsagen til, at en sygefraværssamtale ikke er holdt eller er holdt telefonisk.
 § 5. Bekendtgørelsen træder i kraft den 5. oktober 20091).
 Stk. 2. Bekendtgørelsen har virkning for medlemmer, for hvilke a-kassen den 5. oktober 2009 eller senere har udfyldt en anmodning om sygedagpenge.
Arbejdsdirektoratet, den 21. september 2009 Jesper Hartvig Pedersen / Karen Ryder 1) Der udarbejdes en vejledning til bekendtgørelsen.
