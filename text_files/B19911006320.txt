(teknisk forskrift 5.5.01-1) I medfør af § 10, stk. 2, i lov nr. 394 af 13. juni 1990 om erhvervsfremme  

 samt § 1 i Industriministeriets bekendtgørelse nr. 3 af 4. januar 1991 om  

 henlæggelse af visse beføjelser til Industri- og Handelsstyrelsen fastsættes  

 følgende som supplement til bestemmelserne i Industri- og Handelsstyrelsens  

 bekendtgørelse nr. 168 af 19. marts 1991 om akkreditering af selskaber mv.  

 til certificering af personer, produkter og systemer.
I.
Generelt.
 1. Bestemmelserne vedrører akkrediterede selskaber,  

 der udfører certificering af produkter, service- og tjenesteydelser, i form  

 af udstedelse af overensstemmelsescertifikater og licens til certificering,  

 som disse er defineret i standarden DS/EN 45011 »Generelle kriterier for  

 certificeringsorganer, der udfører produktcertificering«.
II.
Organisation.
 2. Certificeringsarbejdet skal være organiseret  

 således, at beslutningskompetencen udøves af fagligt kompetent personale, der  

 ikke har været direkte udførende ved de operationer, som certificeringen og  

 den løbende overvågning af certificeringen omfatter.
 3. Placeres beslutningskompetencen i henhold til pkt.  

 2 hos et råd eller tilsvarende organ, der opfylder uvildighedskriterierne mv.  

 i henhold til standarden DS/EN 45011: »Generelle kriterier for  

 certificeringsorganer, der udfører produktcertificering«, skal det  

 besidde den fornødne tekniske kompetence.
 3.1. For rådet skal være fastlagt:
a.
Vedtægter.
b.
Procedure for udvælgelse og udnævnelse af medlemmer.
c.
Procedurer for behandling af sager mv.
3.2 Rådets beslutninger skal attesteres af rådets formand eller  

 vedtægtsmæssige stedfortræder.
Attestering af certifikater og licensaftaler  

 kan delegeres til det akkrediterede selskabs ledelse.
 3.3 Indstillinger til rådet skal forelægges den berørte virksomhed til  

 udtalelse, dersom indstillingen ikke imødekommer et ønske om certificering  

 eller indebærer indskrænkninger i en givet certificering.
 3.4 Rådets og det akkrediterede selskabs virksomhed skal være dækket af en  

 ansvarsforsikring i henhold til bekendtgørelsens § 29, stk. 1.
 3.5 De gældende bestemmelser for rådet incl. procedurer for  

 sagsbehandlingen samt en fortegnelse over rådets medlemmer skal udleveres til  

 alle virksomheder, der søger om certificering.
 4. Det akkrediterede selskab skal udpege fagligt  

 kvalificeret personale til at attestere selskabets egne rapporter samt  

 indstillinger, der benyttes som grundlag for beslutning om certificering og  

 fortsat opretholdelse heraf.
III.
Krav til ansøgning om certificering.
 5. Det akkrediterede selskab skal kræve, at en  

 ansøgende virksomhed oplyser om eventuelle nuværende eller tidligere  

 certificering af produkt-, service- eller tjenesteydelsesområdet hos andre  

 certificerende selskaber.
IV.
Certifikaters gyldighed.
 6. Certifikatet eller licensdokumentet skal udformes i  

 henhold til certificeringsbestemmelserne og således, at det automatisk er  

 udløbet, dersom det ikke er forsynet med det akkrediterede selskabs  

 attestation for, at certificeringsbetingelserne fortsat er opfyldt ved  

 seneste overvågningsbesøg.
V.
Initialprøvning af produkter.
 7. Indgår der initialprøvning af produktet som  

 betingelse for certificering og denne kun kan foretages på  

 prototypeeksemplarer eller lignende, skal der umiddelbart efter produktionens  

 start foretages undersøgelser af produkter fra produktionen for bekræftelse  

 af resultatet fra initialprøvningen.
VI.
Vilkår for certifikater.
 8. En certificeret virksomhed skal være forpligtet til  

 inden for en meddelt frist at foretage fornødne ændringer i grundlaget for  

 certificeringen affødt af ændringer af certificeringskriterier.
 8.1 Det akkrediterede selskab skal give de certificerede virksomheder  

 skriftlig meddelelse om ændringer af certificeringskriterierne.
 9. Den certificerede virksomhed skal forpligtes til at  

 overholde det akkrediterede selskabs regler for, hvorledes certifikatet må  

 anvendes og produkter mærkes.
 9.1 Konstaterer det akkrediterede selskab, at en certificeret virksomhed  

 har misbrugt sit certifikat eller overtræder bestemmelser for mærkning af  

 produkter, skal virksomheden omgående gøres opmærksom herpå med påbud om at  

 bringe forholdet i orden inden for en angiven frist, med mindre betingelserne  

 for certificeringen foreskriver andre omgående sanktioner.
 9.2 Følger virksomheden ikke påbud udstedt i henhold til punkt 9.1 eller  

 er misbruget så groft, at certifikatet eller licensen skal trækkes tilbage,  

 meddeles dette til virksomheden, og det akkrediterede selskab sørger for  

 hensigtsmæssig offentliggørelse af beslutningen.
VII.
Regler for brug af logo mm.
 10. Det akkrediterede selskab skal have regler for,  

 hvorledes de certificerede virksomheder må anvende det akkrediterede selskabs  

 logo og i øvrigt henvise til, at det er certificeret.
 10.1 Reglerne i pkt. 10 skal angive, at certificerede virksomheder kan  

 henvise til, at de er certificeret under Dansk Akkrediterings Ordning,  

 således: »Certificeret af ......... under Dansk Akkrediterings Ordnings  

 registreringsnummer .......«.
 10.2 Ønskes en anden form for henvisning end anført i 10.1, herunder  

 henvisning med anvendelse af Dansk Akkrediterings Ordnings logo, skal disse  

 regler på forhånd godkendes af Industri- og Handelsstyrelsen.
 10.3 Det skal være et vilkår for de certificerede virksomheder at  

 overholde det akkrediterede selskabs regler nævnt i punkterne 10, 10.1 og  

 10.2. Overtrædelse af reglerne skal behandles som misbrug af certifikatet jf.  

 punkt 9.1 og 9.2.
