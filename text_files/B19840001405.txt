 I medfør af § 2, stk. 1, nr. 2, litra c, § 8, stk. 4, 5 og 6, § 8 a, § 8  

 b, § 10, stk. 3, § 11, jfr. § 5, og § 12 i lov om statsgaranti for lån og  

 rentetilskud til visse landmænd, jfr. lovbekendtgørelse nr. 167 af 15. april  

 1983, som ændret ved lov nr. 531 af 16. november 1983 fastsættes:
 § 1.  Som væsentlige investeringer, jfr. lovens § 2,  

 stk. 1, nr. 2, anses investeringer til et samlet beløb af mindst 250.000 kr.  

 Når særlige omstændigheder taler derfor, vil dog investeringer til et samlet  

 beløb af 220.000 kr. kunne anses som væsentlige.
Stk. 2.  For mindre ejendomme anses investeringer til et  

 samlet beløb af ikke under 100.000 kr., dog mindst 10 pct. af ejendommens  

 handelsværdi, som væsentlige.
Dispensation vil kunne opnås, når der på  

 bedriften er en i forhold til dennes størrelse væsentlig animalsk produktion  

 eller specialproduktion, og når der på bedriften er et produktionsomfang af  

 den i § 2, stk. 4, anførte størrelse.
Stk. 3.  Ved opgørelsen af investeringsbeløbet medregnes  

 investeringer foretaget i tiden 1. januar 1972 til 31. december 1980 i  

 driftsbygninger, jord til supplering af ejendommen og driftsmæssige  

 investeringer i maskiner og inventar, fortrinsvis med henblik på animalsk  

 produktion eller specialproduktion.
Til grund ved beregningen lægges den  

 oprindelige anskaffelsesudgift.
Kun maskiner og inventar, der på  

 ansøgningstidspunktet forefindes på ejendommen, kan medregnes.
 § 2.  Høsttab i 1983 på bedriften, jfr. lovens § 2,  

 stk. 1, nr. 2, litra c, § 8, stk. 4, og § 8 a, stk. 2, opgøres som forskellen  

 mellem det gennemsnitlige høstudbytte i årene 1978-1982 og høstudbytte i  

 1983. Udbyttet af halm og roetoppe indregnes dog kun i det omfang, udbyttet i  

 1983 er mindre end det gennemsnitlige i årene 1978-1982 bjærgede og på  

 ejendommen udnyttede udbytte af disse afgrøder.
 Stk. 2.  Høsttabet opgøres for de enkelte afgrøder, jfr.  

 dog stk. 3 og 4, ved anvendelse af de i bilag 1 angivne salgspriser.
 Stk. 3.  For frilandsgrønsager kan høsttabet opgøres som  

 forskellen mellem omsætningen i kr. pr. ha i årene 1978-1982 og 1983 ved  

 anvendelse af de i bilag 2 angivne koefficienter.
Stk. 4.  For afgrøder, der avles i henhold til kontrakt,  

 som helt eller delvis sikrer ansøgeren et økonomisk udbytte pr. arealenhed,  

 anvendes ved opgørelsen af høsttabet den i henhold til kontrakten opnåede  

 betaling for de af kontrakten omfattede arealer.
For afgrøder, der avles i  

 henhold til kontrakt, og for hvilke salgsprisen pr. avlet mængdeenhed er  

 endeligt fastsat i kontrakten anvendes denne salgspris ved opgørelsen af  

 høsttabet.
Stk. 5.  Hvis ansøgeren ikke kan tilvejebringe de  

 nødvendige oplysninger om de faktiske høstudbytter for hvert af årene  

 1978-1982, opgøres det gennemsnitlige høstudbytte i disse år på grundlag af  

 udbyttet i de år, for hvilke oplysningerne foreligger.
For de år, for hvilke  

 oplysningerne ikke foreligger, anvendes et anslået udbytte.
Ansøgningen skal  

 vedlægges en fyldestgørende redegørelse for årsagerne til, at det faktiske  

 høstudbytte for et eller flere af årene 1978-1982 ikke kan opgives, og for  

 hvorledes beregningen af det gennemsnitlige høstudbytte er foretaget, samt en  

 begrundelse for de valgte udbytteforudsætninger.
 Stk. 6.  Opgørelserne, der skal indeholde oplysning om  

 det ved beregningen af høsttabet anvendte grundlag, skal attesteres af en  

 konsulent, der er ansat i en landboforening, en husmandsforening eller i  

 Dansk Erhvervsgartnerforening.
 § 3.  Ved »jordbrug som væsentligste  

 erhverv« forstås, at over halvdelen af ansøgerens årlige arbejdstid  

 anvendes i bedriften, og at over halvdelen af ansøgerens årsarbejdsindkomst  

 hidrører fra bedriften.
Kravet anses dog for opfyldt, 1. når den arbejdstid, ansøgeren eventuelt anvender  

 uden for jordbrugsbedriften, højst udgør halvdelen af den til enhver tid på  

 det private arbejdsmarked gældende normale arbejdstid, og 2. når arbejdsindkomster, ansøgeren eventuelt  

 indtjener uden for jordbrugsbedriften, tilsammen højst udgør halvdelen af den  

 beløbsramme, som er fastsat for vedkommende år i medfør af § 12 i  

 bekendtgørelse nr. 429 af 21. juli 1982 om støtte til modernisering af  

 jordbrugsbedrifter.
 Stk. 2.  For at kravet om jordbrug som væsentligste  

 erhverv kan anses for opfyldt, kræves det, at landbrugsejendommen drives som  

 en egentlig jordbrugsvirksomhed, dvs. en virksomhed, der tager sigte på at  

 skaffe sin udøver et rimeligt arbejdsvederlag ud over forrentning af den  

 investerede kapital.
 Stk. 3.  Opfyldes kravet om jordbrug som væsentligste  

 erhverv ikke på ansøgningstidspunktet, vil der kunne opnås dispensation,  

 såfremt ansøger erklærer at ville tage jordbrug som væsentligste erhverv, og  

 det på grundlag af de for bedriften lagte driftsbudgetter godtgøres, at  

 ansøger vil kunne opfylde betingelsen i løbet af en 4-årig budgetperiode  

 regnet fra ansøgningstidspunktet.
 Stk. 4.  Endvidere vil der kunne opnås dispensation, når  

 den årsarbejdsindkomst, som ansøgeren og hans husstand oppebærer uden for  

 bedriften, højst udgør den beløbsramme, som er fastsat i medfør af § 12 i  

 bekendtgørelse nr. 429 af 21. juli 1982, og der på bedriften finder en sådan  

 produktion sted, at der hertil kræves en arbejdsindsats af ansøgeren og hans  

 husstand på ca. 1.400 timer årligt.
§ 4.  Afgørelsen af, hvorvidt den i lovens § 2, stk.  

 1, nr. 4, anførte betingelse er opfyldt, træffes på grundlag af en samlet  

 vurdering af ansøgerens økonomiske forhold.
Betingelsen anses normalt for  

 opfyldt, hvis ansøgerens gæld udgør 65 pct. eller mere af samtlige aktiver.  

 Under særlige omstændigheder, herunder at mulighederne for at optage lån hos  

 kreditforeninger eller Dansk Landbrugs Realkreditfond er udnyttet, eller at  

 gælden er særlig byrdefuld, vil betingelsen dog kunne anses for opfyldt, hvis  

 ansøgerens gæld udgør mindst 60 pct. af samtlige aktiver.
 § 5.  Det forhøjede rentetilskud efter lovens § 8,  

 stk. 4, beregnes på grundlag af værdien af den del af bedriftens høsttab i  

 1983, der overstiger 40 pct. af det gennemsnitlige høstudbytte i årene  

 1978-1982.
Stk. 2.  Det forhøjede rentetilskud svarer til en  

 referencerente, der fastsættes årligt af landbrugsministeren inden udgangen  

 af november måned.
Referencerenten fastsættes på grundlag af hovedbankernes  

 og -sparekassernes laveste udlånsrente for typiske lån til  

 jordbrugserhvervene.
Stk. 3.  Den efter stk. 2 fastsatte referencerente  

 finder anvendelse ved beregningen af tilskud, der udbetales i det følgende  

 kalenderår.
Hvis de ved fastsættelsen af referencerenten anvendte  

 udlånsrenter mellem de årlige fastsættelser ændres således, at der er  

 grundlag for ændring af referencerenten med 1,5 pct. point eller mere,  

 foretager landbrugsministeren dog omberegning af referencerenten.
Den  

 omberegnede referencerente finder anvendelse ved beregningen af tilskud, der  

 udbetales efter en af landbrugsministeren fastsat dato.
 Stk. 4.  Det i lovens § 8, stk. 5, nævnte supplerende  

 rentetilskud udbetales således, at der i de sidste rater foretages fradrag  

 for allerede udbetalte rentetilskud efter lovens § 8, stk. 2 og 3, til så  

 stor en del af gældssaneringslånets hovedstol, som svarer til den del af  

 værdien af ansøgerens høsttab, der overstiger 40 pct. af det gennemsnitlige  

 høstudbytte i årene 1978-1982.
 § 6.  Det særlige tilskud efter lovens § 8 a beregnes  

 på grundlag af værdien af den del af bedriftens høsttab i 1983, der  

 overstiger 40 pct. af det gennemsnitlige høstudbytte i årene 1978-1982.  

 Tilskuddet svarer til den i overensstemmelse med § 5, stk. 2 og 3, fastsatte  

 referencerente.
 Stk. 2.  Det er en betingelse for at opnå det særlige  

 tilskud, at tilskuddet på bevillingstidspunktet udgør mindst 750 kr.
 Stk. 3.  Statsgaranti for lån efter lovens § 8 a, stk.  

 4, kan ikke ydes til lånebeløb på under 20.000 kr.
 § 7.  Ansøgning om statsgaranti for lån, der optages  

 med henblik på en sanering af ansøgerens gæld, og ansøgning om det i lovens §  

 8, stk. 1, 2 og 3, omhandlede rentetilskud skal udfærdiges på særlige  

 skemaer, der tillige med en vejledning udleveres af pengeinstitutterne.  

 Ansøgningen indleveres til det långivende pengeinstitut og videresendes af  

 dette til Kongeriget Danmarks Hypotekbank og Finansforvaltning.
 Stk. 2.  Ansøgning om det i lovens § 8, stk. 4 og 5,  

 nævnte forhøjede rentetilskud og supplerende rentetilskud ved høsttab i 1983  

 skal udfærdiges på særlige skemaer, der tillige med en vejledning kan  

 rekvireres hos Kongeriget Danmarks Hypotekbank og Finansforvaltning.
 Stk. 3.  Ansøgning om det i lovens § 8 a nævnte særlige  

 tilskud og statsgaranti for lån ved høsttab i 1983, skal udfærdiges på  

 særligt skema, der tillige med en vejledning kan rekvireres hos Kongeriget  

 Danmarks Hypotekbank og Finansforvaltning.
 Stk. 4.  Ansøgning om statsgaranti og rentetilskud skal  

 for at komme i betragtning være modtaget i Kongeriget Danmarks Hypotekbank og  

 Finansforvaltning senest 31. oktober 1984.
 § 8.  Kongeriget Danmarks Hypotekbank og  

 Finansforvaltning træffer afgørelse om ydelse af statsgaranti og rentetilskud  

 og udøver i øvrigt de beføjelser, der i loven er henlagt til  

 landbrugsministeren.
 Stk. 2.  Finder Hypotekbanken, at betingelserne for  

 ydelse af statsgaranti for et lån eller for en del af et lån er opfyldt,  

 afgiver Hypotekbanken på landbrugsministerens vegne erklæring om, at staten  

 påtager sig garanti for 80 pct. af det garanterede lånebeløb som nærmere  

 angivet i lovens § 4, stk. 3.
 § 9.  Statsgaranti og rentetilskud ydes kun, hvis det  

 efter Hypotekbankens skøn må antages, at ansøgeren efter gældssaneringen vil  

 kunne videreføre landbrugsbedriften og opfylde sine økonomiske forpligtelser,  

 jfr. lovens § 2, stk. 2.
 Stk. 2.  Såfremt det efter Hypotekbankens skøn til  

 opfyldelse af den i lovens § 2, stk. 2, nævnte betingelse findes nødvendigt,  

 kan Hypotekbanken betinge tilsagn om statsgaranti og rentetilskud efter  

 lovens § 8 af, at der med ansøgerens kreditorer indgås aftaler om akkord  

 eller rente- og afdragsfri henstand.
Stk. 3.  Det er en betingelse for, at merværdiafgiften  

 af en fordring kan fradrages som anført i lovens § 10, stk. 2, at fordringen  

 er omfattet af en aftale om rente- og afdragsfri henstand.
Aftalen skal være  

 skriftlig og skal indeholde bestemmelse om, at der ikke beregnes renter af  

 fordringen fra et i aftalen angivet tidspunkt og indtil fordringen er fuldt  

 indbetalt.
Aftalen skal endvidere indeholde oplysning om størrelsen af de af  

 henstanden omfattede beløb, fordelt på varegæld og renter, samt om i hvilket  

 tidsrum de leverancer, der ligger til grund for disse fordringer, har fundet  

 sted.
Hypotekbanken kan, hvor omstændighederne tilsiger det, stille krav om,  

 at betaling af fordringen først skal ske, når og i det omfang det godtgøres,  

 at ansøgeren er i stand til at påbegynde afviklingen af sin gæld.
Stk. 4.  Merværdiafgiften af en fordring, der er  

 omfattet af en aftale som omhandlet i stk. 3, kan fradrages, når  

 gældssaneringsordningen er endeligt godkendt af Hypotekbanken, og skal  

 berigtiges ved tilbagebetalingen af fordringen.
Såfremt fordringen betales  

 afdragsvis, berigtiges merværdiafgiften ved betalingen af de enkelte afdrag  

 og i forhold til disses størrelse.
 Stk. 5.  Aftale om rente- og afdragsfri henstand,  

 Hypotekbankens godkendelse af henstandsaftalen, genpart af kvitteringer for  

 hovedstol eller afdrag samt aftale om en afdragsordning skal vedlægges  

 merværdiafgiftsregnskabet.
 § 10.  Ejendommens handelsværdi, jfr. lovens § 3, nr.  

 3, er den værdi i normalprioriteret stand, hvortil ejendommen med tilhørende  

 besætning og inventar ansættes af Dansk Landbrugs Realkreditfond.
§ 11.  Ved ansøgning om det i lovens § 8 a nævnte  

 særlige tilskud anvendes ved opgørelsen af den krævede gældsprocent på 45  

 ejendommens kontantværdi efter seneste offentlige vurdering eller  

 årsregulering med tillæg af værdien af besætning og inventar i henhold til  

 seneste skattemæssige status.
Lån i kreditforening og DLR omregnes til  

 kontantværdi i overensstemmelse med Realkreditrådets opregningsregler og  

 -tabeller.
 Stk. 2.  Ved bevilling af statsgaranti for lån i henhold  

 til lovens § 8 a, stk. 5, gælder følgende:
 1. Lånet skal være sikret inden for ejendommens  

 handelsværdi fastsat som enten den kontantværdi, hvortil ejendommen med  

 besætning og inventar er ansat ved en af et realkreditinstitut eller DLR  

 foretaget vurdering, der ikke må være ældre end 1 år eller den i stk. 1  

 angivne kontantværdi.
2. Ved beregning af byrdefuldheden af foranstående  

 prioriteter omregnes disse til kontantværdi i overensstemmelse med  

 Realkreditrådets omregningsregler og -tabeller.
Private pantebreve, der  

 forfalder ved ejerskifte, omregnes dog ikke.
Statslån, der forrentes med  

 højst 7 pct. p.a., medregnes med 2/3 af restgælden, uanset om de forfalder  

 ved ejerskifte.
 3. Det lånebevilgende pengeinstitut påser, at lån ikke  

 bevilges, hvor det må skønnes, at ansøger ikke vil have rimelig mulighed for  

 at videreføre driften og opfylde sine økonomiske forpligtelser.  

 Pengeinstituttet påser tillige, at de i stk. 2, nr. 1 og nr. 2, nævnte  

 betingelser for ydelse af statsgaranti er overholdt, samt at lån ikke  

 bevilges, såfremt ansøger kan opnå lån til finansiering af høsttabet ved  

 optagelse af realkreditlån.
 § 12.  Rentetilskud efter lovens § 8 udbetales efter  

 regler fastsat af Hypotekbanken efter aftale med pengeinstitutterne.
 Stk. 2.  Rentetilskud efter lovens § 8 a stk. 1-3,  

 udbetales efter regler fastsat af Hypotekbanken.
§ 13.  Såvel de långivende pengeinstitutter som  

 Hypotekbanken og landbrugsministeriet kan forlange, at ansøgere om  

 statsgaranti og rentetilskud søger bistand af landøkonomiske konsulenter ved  

 udfærdigelse af ansøgningerne og ved tilvejebringelse af de til brug ved  

 behandling af ansøgningerne fornødne oplysninger.
Det vil endvidere kunne  

 kræves, at ansøgere underkaster sig et tværfagligt opfølgningsprogram med  

 løbende effektivitetskontrol.
 § 14.  Til bistand for Hypotekbanken ved behandling af  

 ansøgninger om statsgaranti og rentetilskud nedsætter landbrugsministeren et  

 udvalg på 5 medlemmer bestående af repræsentanter for landbrugsministeriet,  

 Kongeriget Danmarks Hypotekbank og Finansforvaltning, De danske  

 Landboforeninger, Danske Husmandsforeninger og Dansk Erhvervsgartnerforening,  

 jfr. lovens § 13.
 § 15.  Afgørelser, der træffes af Kongeriget Danmarks  

 Hypotekbank og Finansforvaltning efter den nævnte lov og denne  

 bekendtgørelse, kan påklages til landbrugsministeren.
 Stk. 2.  Klagefristen er 4 uger fra den dag, afgørelsen  

 er meddelt den pågældende.
 § 16.  Bekendtgørelsen træder i kraft den 27. januar  

 1984.
 Stk. 2.  Samtidig ophæves bekendtgørelse nr. 78 af 23.  

 januar 1983 om statsgaranti for lån og rentetilskud til visse landmænd.  

 Bekendtgørelsen finder dog fortsat anvendelse for tilskud ydet i henhold til  

 § 8 a i lov om statsgaranti for lån og rentetilskud til visse landmænd, jfr.  

 lovbekendtgørelse nr. 167 af 15. april 1983.
Landbrugsministeriet, den 19. januar  

 1984 Niels Anker Kofoed /P.
Baumann Bilag 1 Priser til brug ved opgørelsen af høsttab, jfr. § 2, stk. 2.
