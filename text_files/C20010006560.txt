 Vejledning om telefonisk indtastning af  

 dagpengekort mv.
Indledning I bekendtgørelse nr. 354 af 17. maj 2001 er der  

 fastsat regler om telefonisk indtastning af dagpengekort mv.
 I det følgende beskrives bekendtgørelsens  

 regler, og nogle af reglerne uddybes med nærmere retningslinjer.
Til § 1 Grundlaget for udbetaling af ydelser fra a-kasserne er  

 medlemmets oplysninger på tro og love om arbejds- og  

 indtægtsforhold mv. i udbetalingsperioden, som har betydning for retten  

 til og størrelsen af ydelsen.
Der kan f.eks. være tale om, at medlemmet for at  

 få dagpenge skal udfylde et dagpengekort.
Medlemmet skal på tro  

 og love på kortet give oplysninger om ledighed og arbejde mv. i  

 perioden.
Medlemmet skal også selv skrive kortet under og datere  

 det.
Hvis medlemmet giver urigtige oplysninger på  

 dagpengekortet, kan der blive tale om, at dagpenge skal betales tilbage, jf.  

 § 86, stk. 1, i lov om arbejdsløshedsforsikring m.v.
Der kan  

 også blive tale om at give sanktioner efter lovens § 87.
 Udbetaler en a-kasse dagpenge, uden at den har et korrekt  

 udfyldt dagpengekort, har a-kassen ansvar efter lovens § 86,  

 stk. 4. Der henvises også til lovens § 79, stk. 3. I  

 denne regel står der, at krav på refusion bortfalder, og  

 udbetalte beløb skal betales tilbage i det omfang, a-kassen ikke  

 fremlægger dokumentation i overensstemmelse med regler, der  

 fastsættes af direktoratet.
 Hvis den nødvendige dokumentation kan skaffes frem  

 efterfølgende, bevarer a-kassen dog retten til refusion, og udbetalte  

 beløb skal ikke betales tilbage.
Til § 2 § 2, stk. 1, i bekendtgørelsen  

 fastsætter, at direktoratet kan give en a-kasse tilladelse til, at den  

 kan udbetale arbejdsløshedsdagpenge mv. på grundlag af  

 telefonisk indtastede oplysninger.
Den enkelte a-kasse skal søge tilladelse til f.eks.  

 at udbetale arbejdsløshedsdagpenge på grundlag af telefonisk  

 indtastede oplysninger.
Tilladelsen til den enkelte a-kasse vil i  

 første omgang blive givet til en forsøgsperiode på et  

 år.
Hvis forsøget går godt, kan tilladelsen gøres  

 permanent.
Tilladelsen kan gives til en eller flere af de ydelser,  

 som den pågældende a-kasse udbetaler.
Det gælder dog ikke  

 kursusgodtgørelse.
I bekendtgørelsens § 2, stk. 2, er det  

 fastsat, at tilladelsen efter stk. 1 er betinget af, at a-kassen  

 opfylder nærmere fastsatte vilkår af administrativ og teknisk  

 karakter.
Der henvises også til bekendtgørelsens § 4.
Der vil for dagpenge kun blive givet tilladelse til  

 telefonisk indtastning af 0-dagpengekort.
Det vil sige, at medlemmet i hele  

 udbetalingsperioden har været fuldt ledig og hverken har haft arbejde  

 eller indtægter.
 Det er også en betingelse, at a-kassen etablerer et  

 godt informationssystem, der sikrer, at medlemmerne kender ordningen, hvis de  

 vælger at afgive oplysninger ved telefonisk indtastning.
For at undgå misbrug er det også en  

 betingelse, at medlemmet ud over sit cpr. nr. også indtaster en  

 firecifret pin-kode, der dannes på tilfældig vis af a-kassens  

 edb-system.
På denne måde forebygges det, at andre end medlemmet  

 kan bede om dagpenge.
Der er ikke noget krav om, at pin-koden skal fornys  

 efter en bestemt periode, eller hvis medlemmet skifter fra f.eks. dagpenge  

 til efterløn.
Telefonsystemet skal indrettes på en sådan  

 måde, at der som hovedregel kun kan ske telefonisk indtastning den  

 sidste dag i udbetalingsperioden og de to efterfølgende hverdage i den  

 næste periode.
Det skal også kun være muligt et  

 begrænset antal gange at taste pin-kode eller cpr. nr. forkert, inden  

 systemet lukker for indtastning.
Endelig skal systemet indrettes sådan,  

 at opkald fra udlandet eller mobiltelefoner bliver afvist.
Som nævnt kan der kun blive tale om at taste  

 0-dagpengekort.
Spørgsmålet er herefter, hvad der kan anses for  

 at være 0-kort:
 Følgende anses for at være 0-kort:
 1. 	Medlemmet har opsparede overskydende timer, som udløser  

 teknisk belægning i dagpengeperioden.
 Medlemmet har ikke pligt til at oplyse herom på dagpengekortene,  

 men a-kassen har pligt til at lave en teknisk belægning.
 Det betyder, at et sådant dagpengekort kan anses for at  

 være et 0-kort.
 2.	Medlemmet har en effektiv karantæne stående, som  

 medfører teknisk belægning i udbetalingsperioden.
 Medlemmet har ikke pligt til at oplyse herom, men a-kassen har pligt  

 til at lave en teknisk belægning.
 Det betyder, at der her er tale om et 0-kort.
 3. 	Medlemmet har ret til godtgørelse for 1. og 2. ledighedsdag  

 i dagpengeperioden.
Medlemmet har pligt til at oplyse om ret til godtgørelse for 1.  

 og 2. ledighedsdag på dagpengekortet.
På den anden side har  

 a-kassen pligt til teknisk belægning af dagpengekortene for disse dage  

 og timer.
 Det betyder, at der her er tale om et 0-kort.
 4. 	Medlemmet skal have/får udbetalt dagpenge under ferie i  

 dagpengeperioden.
 Medlemmet har pligt til at oplyse om feriedagene på  

 dagpengekortene.
 Hvis a-kassens edb-system er sådan indrettet, at det er umuligt  

 at udbetale dagpenge under ferie og arbejdsløshedsdagpenge for den  

 samme periode, er der tale om automatisk teknisk belægning af  

 dagpengekort.
 Hvis dette er tilfældet, er der tale om et 0-kort.
 5. 	Medlemmet går fra en ydelse til en anden, f.eks. fra dagpenge  

 til uddannelsesgodtgørelse.
 Medlemmet har pligt til at oplyse herom på dagpengekort og  

 erklæring til udbetaling af uddannelsesgodtgørelse.
 Hvis a-kassens edb-system er sådan indrettet, at det er umuligt  

 at udbetale to ydelser for den samme periode, er der tale om automatisk  

 teknisk belægning af dagpengekort mv.
 Hvis dette er tilfældet, er der tale om 0-kort.
 Følgende anses ikke for at være 0-kort:
 1. 	Medlemmet har en fast månedlig pensionsindtægt.
Medlemmet har pligt til at oplyse herom på dagpengekortene.
Da  

 sådanne pensioner jævnligt reguleres og i øvrigt varierer  

 en del, er det ikke muligt at tale om teknisk belægning.
 Det betyder, at der ikke er tale om et 0-kort.
 I visse tilfælde kan der dog være tale om 0-kort.
Der er tale om 0-kort, hvis a-kassen får en fuldmagt fra  

 medlemmet om, at den kan indhente pensionstilsagn og oplysning om regulering  

 af pensionen direkte fra pensionsselskabet.
I så fald kan a-kassen selv  

 sørge for, at den altid har det korrekte beløb.
A-kassen kan  

 derfor lave en rigtig, automatisk belægning af dagpengekortet.
 2.	Medlemmet har et fast månedligt honorar.
Medlemmet har pligt til at oplyse herom på dagpengekortene.
Da  

 der kan være tale om mange forskellige honorarer, hvor indtægten  

 kan variere meget, er det ikke muligt at tale om teknisk belægning.
 Det betyder, at der ikke er tale om et 0-kort.
 3.	Medlemmet skal holde egen optjent ferie med godtgørelse i  

 dagpengeperioden.
 Medlemmet har pligt til at oplyse herom på dagpengekortet.
 Medlemmet skal have feriekortet attesteret i a-kassen.
 Det er i disse tilfælde ikke muligt at tale om automatisk,  

 teknisk belægning, da det er medlemmet, der som udgangspunkt har pligt  

 til at oplyse om ferien på dagpengekortene.
 Det betyder, at der ikke er tale om et 0-kort.
Til § 3 Telefonisk indtastning af dagpengekort mv. er et tilbud  

 til medlemmerne.
Der kan altså ikke være tale om, at a-kassen  

 pålægger medlemmerne at bruge denne metode til at afgive  

 oplysninger.
Der kan dog opstå behov for, at en a-kasse kan  

 udelukke et medlem fra at bruge telefonisk indtastning.
Der tænkes her  

 især på tilfælde, hvor medlemmet ikke har brugt ordningen  

 korrekt.
Der tænkes også på tilfælde, hvor medlemmet  

 tidligere har misbrugt ordningen.
A-kassens afgørelse efter bekendtgørelsens  

 § 3, stk. 2, er omfattet af de almindelige klageregler.
Der  

 henvises til lovens § 98, stk. 1, og bekendtgørelsen om  

 klage over arbejdsløshedskassernes afgørelser.
Til § 4 Bestemmelsen indeholder de krav til den erklæring  

 fra a-kassens statsautoriserede revisorer, der skal foreligge som betingelse  

 for, at direktoratet kan give tilladelse til telefonisk indtastning.
Bestemmelsen skal ses sammen med § 6 i  

 bekendtgørelsen om tilsynet med de statsanerkendte  

 arbejdsløshedskassers administration m.v.
Denne regel beskriver, hvad  

 revisorerne skal undersøge for så vidt angår a-kassernes  

 administrative rutiner (forretningsgange).
Til § 5 Opbevaringsreglen på 5 år gælder  

 også for udbetalingsmateriale i henhold til denne  

 bekendtgørelse.
 Systemet til telefonisk indtastning skal være  

 indrettet sådan, at det ikke er muligt at ændre i telefonisk  

 indtastede dagpengekort mv., hverken af medlemmet eller a-kassen.
 Systemet skal også være sådan indrettet,  

 at det er muligt på kort tid - f.eks. til brug ved overflytninger og  

 til brug for direktoratets tilsynsvirksomhed - at danne en  

 letforståelig udskrift af det telefonisk indtastede.
 Denne vejledning erstatter direktoratets vejledning nr. 20  

 af 27. februar 1995 om anvendelse af bekendtgørelse om udbetaling af  

 arbejdsløshedsdagpenge mv. på grundlag af telefonisk indtastede  

 oplysninger.
