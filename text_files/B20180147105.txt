Bekendtgørelse om tilladelse til fiskeri efter muslinger og østers herunder om overdragelige fartøjstilladelsesandele I medfør af § 10, stk. 1 og 2, § 10 d, § 10 h, § 30, § 32, stk. 1, § 34, stk. 1, § 36, § 37, stk. 1, § 38 stk. 2, § 112 b, § 130, stk. 2 i lov om fiskeri og fiskeropdræt (fiskeriloven), jf. lovbekendtgørelse nr. 764 af 19. juni 2017, fastsættes:
Definitioner og generelle bestemmelser § 1. I denne bekendtgørelse forstås ved:
 1) Aktuel tilladelse: Tilladelse fra Fiskeristyrelsen til, at der med et bestemt fartøj for en nærmere angiven periode udøves et muslinge- og/eller østersfiskeri.
 2) FTA: Fartøjstilladelsesandel, der giver mulighed for udstedelse af aktuel tilladelse til fiskeri efter muslinger og/eller østers.
 3) FTA-fartøj: Et fartøj, der af Fiskeristyrelsen indplaceres som FTA-fartøj eller godkendes som FTA-fartøj på baggrund af overførelse af FTA fra et andet fartøj.
 4) Fartøjsejer: Et fartøjs samlede ejerkreds, som denne fremgår af Søfartsstyrelsens registre og Fiskeristyrelsen Fartøjsregister.
 5) Mindre Aktive Østersfartøjer: Fartøjer, der uanset at de ikke er indplaceret som FTA-fartøjer i østersfiskeriet i Limfjorden, har mulighed for at få en aktuel tilladelse til dette østersfiskeri.
 6) Oprindelig FTA: Det samlede antal oprindelige FTA-andele i et bestemt fiskeri svarende til det antal fartøjer, der indplaceres ved ordningens start i 2009.
§ 2. Det er kun tilladt at fiske, medbringe og lande muslinger og/eller østers, hvis Fiskeristyrelsen har meddelt aktuel tilladelse til det.
Aktuel tilladelse til muslinge- og/eller østersfiskeri udstedes til et bestemt fartøj for en nærmere angivet periode i medfør af de regler, der gælder for det pågældende fiskeri.
Stk. 2. Fiskeristyrelsen kan i regler om vilkårene og i tilladelserne for de enkelte fiskerier fastsætte særlige vilkår for udnyttelsen af tilladelsen.
Det kan bl.a. fastsættes hvilke mængder, der maksimalt må fiskes, medbringes og landes med fartøjet for nærmere angivne perioder og fangstrejser, og at der kun må fiskes i bestemte områder.
 Stk. 3. Uanset, at et muslinge- eller østersfiskeri er omfattet af reglerne for FTA eller en aktuel tilladelse, kan Fiskeristyrelsen, indskrænke eller helt forbyde udøvelsen af dette fiskeri.
Stk. 4. Regler og vilkår om muligheden for at udøve muslinge- og/eller østersfiskeri, jf. stk. 2-3, fastsættes på baggrund af fiskeriloven og Det Europæiske Fællesskabs direktiver og beslutninger, herunder om fællesskabets vandpolitiske foranstaltninger.
I denne forbindelse varetages bl.a. bestandssituationen, bevaring og beskyttelse af visse naturtyper og hensyn til beskyttelse og ophjælpning af levende ressourcer samt beskyttelse af det omgivne miljø og andet dyre- og planteliv.
Indplacering af fartøjer i forhold til mulighederne for at opnå tilladelse til fiskeri efter muslinger og østers § 3. Fartøjsejere, som ved denne bekendtgørelses ikrafttræden, ejer fartøjer, som har Fiskeristyrelsens tilladelse til de nedenfor nævnte fiskerier, kan fortsat udøve det enkelte fiskeri med fartøjet på de vilkår og i den periode, som fremgår af den aktuelle tilladelse i den resterende del af tilladelsesperioden:
 1) Blåmuslinger i Limfjorden.
 2) Blåmuslinger i Bælthavet og vestlige Østersø.
 3) Blåmuslinger i Isefjord.
 4) Østers i Limfjorden med østersskraber.
 5) Østers i Limfjorden med håndredskaber (brejling).
 6) Hjertemuslinger uden for Vadehavet.
 7) Trugmuslinger.
§ 4. Efter ansøgning fra fartøjets ejer kan fartøjer, som er omfattet af § 3, nr. 1-4, indplaceres som FTA-fartøj i det pågældende fiskeri.
I det omfang et af de nævnte fiskerier er lukket på grund af fredningsperiode m.v. ved denne bekendtgørelses ikrafttræden, kan ejere af fartøjer, som havde tilladelse med fartøjet i den periode, der ligger umiddelbart forud for bekendtgørelsens ikrafttræden, opnå tilladelse til indplacering af fartøjet, jf. stk. 2.
 Stk. 2. De i § 3, nr. 5, nævnte fartøjer kan efter ansøgning fra fartøjets ejer indplaceres med mulighed for at få udstedt tilladelse som Mindre Aktive Østersfartøjer.
§ 5. Efter ansøgning fra fartøjets ejer kan fartøjer, der fortsat er registreret i Fiskeristyrelsen Fartøjsregister, og som med den samme ejerkreds har haft tilladelse til blåmuslingefiskeri i Vadehavet i 2002 og/eller fiskeri efter hjertemuslinger i Vadehavet i 2007, indplaceres som FTA-fartøj i disse fiskerier.
Aktuelle tilladelser til disse fiskerier kan udelukkende udstedes, hvis dette er muligt i overensstemmelse med de regler, der gælder for disse fiskerier, jf. § 2.
 Stk. 2. Det er en betingelse for indplacering efter stk. 1, at fartøjet efter tilladelsesperioderne i 2002 og 2007 ikke er overgået til andet fiskeri.
 § 6. Ansøgning om indplacering af fartøjer efter §§ 4-5 som FTA-fartøjer eller som Mindre Aktive Østersfartøjer skal være Fiskeristyrelsen i hænde senest den 19. juni 2009.
 § 7. Fiskeristyrelsen kan ved udstedelse af tilladelser til muslinge- og/eller østersfiskerier, der ikke er omfattet af § 3, nr. 1-4 og § 5 i tilladelserne fastsætte vilkår om, at disse fiskerier er helt eller delvist omfattet af de vilkår, der i denne bekendtgørelse gælder for FTA-fartøjer, således at fartøjerne indplaceres som FTA-fartøjer i forhold til det pågældende fiskeri.
Rettighed som fartøj med fartøjstilladelsesandele (FTA-fartøj) § 8. FTA-fartøjer har, hvis sådanne tilladelser kan udstedes, jf. § 2, mulighed for at få udstedt aktuel tilladelse til fiskeri i kommende tilladelsesperioder i det enkelte fiskeri.
§ 9. Kun fartøjer, som er registreret i Fiskeristyrelsens Fartøjsregister, kan opnå og bevare status som FTA-fartøj.
Fartøjerne skal være ejet af personer eller selskaber, der er berettiget til at udøve erhvervsmæssigt fiskeri, jf. § 39, i fiskeriloven.
FTA-andele må kun overdrages til personer eller selskaber, der er berettiget til at udøve erhvervsmæssigt fiskeri, jf. § 16, i fiskeriloven.
 § 10. Et FTA-fartøj bevarer efter indplaceringen status som FTA-fartøj, selv om fartøjet helt eller delvist skifter ejer.
 Stk. 2. Ejerkredsen af et FTA-fartøj kan overføre retten til FTA til andre fartøjer, der er registreret i Fiskeristyrelsen Fartøjsregister i overensstemmelse med reglerne i §§ 11-13.
Stk. 3. Overdragelse af rettigheder meddeles Fiskeristyrelsen, som efter godkendelse registrerer overdragelsen.
Fiskeristyrelsens registre over fartøjer med FTA-rettigheder og fangster i henhold til disse er offentligt tilgængelige.
Stk. 4. Muligheden for at få udstedt tilladelse, jf. § 2, på baggrund af et fartøjs status som FTA-fartøj, kan opsiges med 8 års varsel af Udenrigsministeriet.
Opsigelsen vil blive fastsat ved bekendtgørelse samt meddelt ejerne af de fartøjer for hvilke, det er noteret i Fiskeristyrelsen, at fartøjet har status som FTA-fartøj.
Fartøjstilladelsesandele og overførelse af disse § 11. Det samlede antal oprindelige FTA-andele svarer til antallet af de fartøjer, der blev indplaceret i de enkelte fiskerier ved bekendtgørelsens ikrafttrædelse 15. maj 2009.
Stk. 2. Hvis et fartøj efter overdragelse af FTA-andele fra andre fartøjer får rådighed over flere FTA-andele, supplerer Fiskeristyrelsen tilladelsen med en angivelse af, hvor mange FTA-andele fartøjet disponerer over.
Hvis FTA-andelene senere reduceres som følge af, at fartøjsejeren har overført FTA-andele til andre fartøjer, registrerer Fiskeristyrelsen ligeledes dette.
 Stk. 3. Ved enhver hel eller delvis overdragelse af FTA-andele er det en betingelse, at det registrerede fiskerfartøj, som tilladelsen overdrages til, opfylder kravene med hensyn til størrelse, dimensioner m.v. for fartøjer, der kan opnå tilladelse til at udøve det pågældende fiskeri.
 Stk. 4. I vilkår for aktuelle tilladelser til at udøve det pågældende fiskeri tildeles rettighederne i forhold til det antal FTA-andele, det enkelte fartøj disponerer over forud for udstedelse af de aktuelle tilladelser, jf. § 14.
Stk. 5. Overdragelse af FTA-andele har ikke virkning for omfanget af det fiskeri, et fartøj kan udøve i løbet af den aktuelle tilladelsesperiode, hvor overdragelsen finder sted, men først fra efterfølgende tilladelsesperioder.
I aktuelle tilladelser til et bestemt fiskeri kan Fiskeristyrelsen dog fastsætte i tilladelsesvilkårene, at overdragelse af FTA-andele i løbet af tilladelsesperioden kan medføre ændringer f. eks. vedrørende maksimal fangstmængde for de fartøjer, der indgår i overførelse af FTA.
 § 12. Fartøjsejeren kan overføre de FTA-andele, der på overdragelsestidspunktet er tilknyttet fartøjet til et andet fartøj.
Stk. 2. Hvis der er tilknyttet mere end én oprindelig FTA-andel, kan FTA-andelene hver for sig videreoverdrages til flere fartøjer.
Fartøjsejeren kan overføre, hvad der svarer til halvdelen af en oprindelig FTA.
Halve FTA-andele kan kun overdrages, forudsat der efter overdragelsen fortsat er minimum én hel oprindelig FTA, og at det modtagende fartøj er i besiddelse af FTA-andele.
 Stk. 3. Det afgivende fartøj bevarer kun status som FTA-fartøj i det pågældende fiskeri, hvis fartøjet efter overdragelsen fortsat disponerer over FTA-andele, der svarer til mindst halvdelen af en oprindelig FTA-andel i det pågældende fiskeri.
 Stk. 4. Fartøjer må højest disponere over to oprindelige FTA-andele af muslinger og to oprindelige FTA-andele af østers, bortset fra de tilfælde, der er nævnt i § 15, stk. 1, nr. 3.
 Stk. 5. Fartøjsejere der har flere FTA af muslinger og/eller østers end tilladt efter stk. 4 og § 15, stk. 1, nr. 3 og 5, skal afhænde andele senest 31. december 2026, jf. dog § 15, stk. 2.
 Stk. 6. FTA der ikke er afhændet rettidig, jf. stk. 5, bliver inddraget af Fiskeristyrelsen.
 § 13. Der kan ikke ske overførelse af FTA-andele, hvis overførelsen medfører, at antallet af fartøjer, der kan opnå tilladelse til at deltage i det enkelte muslinge- og/eller østersfiskeri, forøges i forhold til det antal fartøjer, der indplaceres på grundlag af ansøgninger i medfør af §§ 4-5 ved denne bekendtgørelses ikrafttræden.
 § 14. Personer der ejer 0,4 % af den samlede danske FKA, jf. § 13, stk. 1, nr. 14, i bekendtgørelse nr. 1270 af 30. oktober 2018, eller 1 % af den samlede danske IOK, jf. § 14, stk. 1, nr. 26, i bekendtgørelse nr. 1270 af 30. oktober 2018, må ikke eje eller være medejer af FTA.
 Stk. 2. Personer, der på tidspunktet for bekendtgørelsens ikrafttrædelse overskrider lofterne, jf. stk. 1, skal senest den 31. december 2026 bringe sig i overensstemmelse med disse.
 Stk. 3. Såfremt personer ikke overholder lofterne, jf. stk. 1,  kan overskydende andele  inddrages.
Særligt om fiskerier på Limfjorden § 15. Følgende betingelser finder anvendelse for fiskerier på Limfjorden:
 1) For registrering af ejerskifte af et fartøj i Fiskeristyrelsens register, må der ikke blandt ejerne eller medejerne være personer, der ved registrering af ejerskiftet vil blive ejere eller medejere af mere end to fartøjer med FTA af blåmuslinger eller østers.
2) Personer, der ved tidspunktet for denne bekendtgørelses ikrafttrædelse er ejere eller medejere af mere end to fartøjer med FTA af blåmuslinger eller FTA af østers, kan opretholde ejerskab eller medejerskab af disse fartøjer.
Det er ikke tilladt for disse personer, at blive ejere eller medejere af yderligere fartøjer med FTA-andele af blåmuslinger eller østers, eller erhverve yderligere FTA af blåmuslinger og østers.
 3) Fartøjer må højest disponere over tre oprindelige FTA af muslinger og tre oprindelige FTA af østers, jf. dog § 12, stk. 5.
 4) Personer må højest eje eller være medejere af fartøjer, hvor der samlet set er tildelt tre oprindelige FTA af muslinger og tre oprindelige FTA af østers, jf. dog stk. 2.
 5) Personer, der ikke ejer eller medejer fartøjer med oprindelige FTA af muslinger, må eje eller være medejere af fartøjer, der samlet set disponerer over fire oprindelige FTA af østers.
 6) Ejere eller medejere af FTA af østers, som ikke er ejer eller medejer af FTA af muslinger kan ikke registrere ejerskifte af et fartøj i Fiskeristyrelsens register, hvis der blandt ejerne eller medejerne er personer, der ved registrering af ejerskiftet vil blive ejer eller medejer af mere end to fartøjer med FTA østers, og/eller vil disponere over mere end 4 FTA af østers.
 Stk. 2. Personer, der på tidspunktet for bekendtgørelsens ikrafttrædelse er ejer eller medejer af fartøjer, der samlet set er tildelt mere end tre oprindelige FTA af muslinger og tre oprindelige FTA af østers, jf. stk. 1, nr. 4, kan ikke forøge deres ejerskab af FTA og skal fra 1. januar 2027 overholde det i stk. 1, nr. 4, fastsatte loft.
 Stk. 3. Fartøjer, der ejes helt eller delvist af personer omfattet af stk. 2, kan ikke tilknyttes yderligere disponible FTA.
Fangstmuligheder i henhold til aktuelle tilladelser i forhold til et fartøjets FTA § 16. Et fartøj, der har status som FTA-fartøj i et bestemt fiskeri, kan, når der åbnes for tilladelse for en bestemt periode, få udstedt aktuel tilladelse på de vilkår, der i denne periode fastsættes for fiskeriet, jf. § 2.
Stk. 2. I fiskerier, hvor der er afgrænsede fiskerimuligheder i tilladelsesperioden, f.eks. en maksimal fangstmængde eller bestemte områder, hvor fiskeriet må udøves, fordeles fiskerimulighederne mellem fartøjerne i forhold til størrelsen af de FTA-andele, det enkelte fartøj disponerer over.
Fordelingen af fiskerimulighederne vil fremgå af de aktuelle tilladelser.
Mulige ændringer i vilkårene for ordningen herunder mulig ordning for yngre førstegangsetablerede § 17. I lyset af udviklingen af antallet af fartøjer og reguleringsformen i det enkelte fiskeri og fiskerimulighederne for muslinger og/eller østers vurderes det i forbindelse med den løbende regulering af fiskeriet efter rådgivning fra Udvalget for Erhvervsfiskeri og Udvalget for Muslingeproduktion, om der skal gennemføres ændringer af vilkårene for anvendelse og betingelserne for overførelse af FTA-andele.
Stk. 2. De ændrede vilkår, jf. stk. 1 kan bl.a. omfatte regler om antallet af FTA-andele, der kan overføres til det enkelte fartøj.
Det kan desuden besluttes, at der kan indsættes flere FTA-andele i et fiskeri end de oprindelige.
Der kan også åbnes for mulighed for at fiske i pulje.
 § 18. I lyset af udviklingen i fiskeriet kan der fastsættes regler om, at der i de enkelte fiskerier afsættes mængder og fiskerimuligheder, der tilgodeser yngre førstegangsetablerede, som har erhvervet FTA-andele i de enkelte fiskerier.
Håndbrejling af østers for Mindre Aktive Østersfartøjer § 19. Til de fartøjer, der er indplaceret som Mindre Aktive Østersfartøjer, kan Fiskeristyrelsen udstede tilladelse til håndbrejling af østers i Limfjorden.
Stk. 2. Tilladelserne udstedes inden for en samlet mængde, der i tilladelsesperioden afsættes til fiskeri med håndbrejling.
Mængden udgør op til 4 % af den samlede mængde østers, som Fiskeristyrelsen i lyset af bestandssituationen m.v. kan tillade, at der fiskes i den pågældende periode.
 Stk. 3. Et fartøjs status som Mindre Aktivt Østersfartøj bortfalder, hvis fartøjet skifter ejer.
Stk. 4. Et fartøjs status som Mindre Aktive Østersfartøj kan ikke overdrages til andre fartøjer.
Fiskeristyrelsen kan dog tillade fartøjsudskiftning, eller at tilladelsen overføres til et andet fartøj, som fartøjsejeren er ejer af med henblik på, at fartøjsejeren selv fortsætter fiskeriet med det andet fartøj.
Straffebestemmelser § 20. Med bøde straffes den, der 1) overtræder eller forsøger at overtræde § 2, 2) tilsidesætter eller forsøger at tilsidesætte vilkår knyttet til en tilladelse udstedt efter bekendtgørelsen, 3) forsøger at overtræde eller undlader at efterkomme et påbud eller forbud meddelt i henhold til bekendtgørelsen, eller 4) afgiver eller forsøger at afgive urigtige eller vildledende oplysninger eller fortier eller forsøger at fortie oplysninger, som afkræves efter bekendtgørelsen.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelse § 21. Bekendtgørelsen træder i kraft den 12. december 2018.
 Stk. 2. Bekendtgørelse nr. 463 af 9. maj 2014 om tilladelse til fiskeri efter muslinger og østers herunder om overdragelige fartøjstilladelsesandele ophæves.
