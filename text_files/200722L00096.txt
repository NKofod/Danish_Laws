Fremsat den 12. marts 2008 af justitsministeren (Lene Espersen) Forslag til Lov om ændring af færdselsloven (Konfiskation af knallerter mv.) § 1 I færdselsloven, jf. lovbekendtgørelse nr. 1276 af 24. oktober 2007, foretages følgende ændringer:
 1. I § 52, stk. 5, 1. pkt., indsættes efter »Børn med en legemshøjde på under 135 cm må ikke befordres på tohjulet motorcykel«: », medmindre barnet er fyldt 5 år og anvender et barnesæde eller andet sikkerhedsudstyr, der opfylder de krav, som fastsættes i medfør af § 68«.
 2. I § 52, stk. 6, 1. pkt., udgår »på en passagersiddeplads uden sikkerhedssele«.
 3. I § 55, stk. 2, 1. pkt., indsættes efter »udåndingsprøve«: », spytprøve, svedprøve eller øjenbesigtigelse«.
 4. I § 82 indsættes som stk. 6 og 7:
»Stk. 6. Justitsministeren kan henlægge sine beføjelser efter stk. 5 til anden statslig myndighed.
Justitsministeren kan endvidere henlægge administrationen af de efter stk. 5 fastsatte bestemmelser til anden offentlig myndighed eller privat organisation el.lign. og i forbindelse hermed fastsætte regler om godkendelse af sådanne myndigheder og organisationer mv. og i øvrigt fastsætte regler for myndighedens eller organisationens virksomhed i forbindelse med administrationen af opgaverne.
Stk. 7. Justitsministeren kan fastsætte regler om adgangen til at klage over afgørelser, der er truffet i henhold til bemyndigelse efter stk. 6, 2. pkt., herunder om, at afgørelser, der er truffet af offentlige myndigheder, ikke kan påklages til anden administrativ myndighed.« 5. § 105, stk. 3, 2. pkt., ophæves, og i stedet indsættes:
 6. I § 119, stk. 2, nr. 2, ændres »og« til: »eller«.
 7. I § 124 udgår »eller bilinspektionens«.
 8. I § 133 a indsættes efter stk. 4 som nyt stykke:
»Stk. 5. En knallert, som er konstruktivt ændret med henblik på hastighedsforøgelse, eller som er i en sådan ulovlig stand, at den for så vidt angår lille knallert kan køre 43 km i timen eller derover og for så vidt angår stor knallert kan køre 64 km i timen eller derover, skal konfiskeres, hvis ejeren (brugeren) af knallerten en gang tidligere inden for de seneste tre år, før det nye forhold er begået, har gjort sig skyldig i en tilsvarende overtrædelse af § 67, stk. 2. Konfiskation kan dog undlades, hvis særlige grunde taler derfor.« 9. Efter § 134 c indsættes:
»§ 134 d.
Skatteministeren kan bemyndige told- og skatteforvaltningen til at udøve de beføjelser, der i denne lov er tillagt skatteministeren.
Stk. 2. Skatteministeren kan fastsætte regler om adgangen til at påklage afgørelser, der er truffet i henhold til bemyndigelse efter stk. 1, herunder at afgørelserne ikke skal kunne indbringes for ministeren.
Skatteministeren kan endvidere fastsætte regler om, at visse typer af afgørelser kan påklages til Landsskatteretten, og om Landsskatterettens behandling af sådanne klagesager.
Stk. 3. Skatteforvaltningslovens § 48 finder tilsvarende anvendelse i forhold til afgørelser, der træffes i henhold til bemyndigelse efter stk. 1, og afgørelser af klagesager, der træffes efter regler fastsat i medfør af stk. 2. I tilfælde, hvor der i medfør af stk. 2 er fastsat regler om klageadgang til Landsskatteretten, finder skatteforvaltningslovens § 49 tilsvarende anvendelse i forhold til Landsskatterettens afgørelser af sådanne klagesager.« § 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Overtrædelse af færdselslovens § 67, stk. 2, tillægges ikke gentagelsesvirkning efter færdselslovens § 133 a, stk. 5, som indsat ved denne lovs § 1, nr. 8, hvis overtrædelsen er begået inden lovens ikrafttræden, jf. dog stk. 3.
 Stk. 3. Har ejeren (brugeren) af en knallert to gange før lovens ikrafttræden gjort sig skyldig i overtrædelse af færdselslovens § 67, stk. 2, ved at have foretaget konstruktive ændringer af en knallert, og gør den pågældende efter lovens ikrafttræden og inden tre år efter, at den første overtrædelse er begået, sig skyldig i en overtrædelse af færdselslovens § 67, stk. 2, ved at være ejer (bruger) af knallert, der er konstruktivt ændret med henblik på hastighedsforøgelse, eller som er i en sådan ulovlig stand, at den for så vidt angår lille knallert kan køre 43 km i timen eller derover og for så vidt angår stor knallert kan køre 64 km i timen eller derover, skal der ske konfiskation efter færdselslovens § 133 a, stk. 5, som indsat ved denne lovs § 1, nr. 8.
Bemærkninger til lovforslaget Almindelige bemærkninger Indholdsfortegnelse 1. Indledning Hovedformålet med lovforslaget er at forbedre færdselssikkerheden ved at indføre hjemmel i færdselsloven til øget konfiskation af knallerter, som er blevet konstruktivt ændret med henblik på at øge den maksimale hastighed, eller som er i en sådan kvalificeret ulovlig stand, at de kan køre væsentlig hurtigere end de tilladte maksimale hastigheder på 30 km i timen for lille knallert og 45 km i timen for stor knallert.
Det foreslås nærmere bestemt, at der som udgangspunkt skal ske konfiskation af knallerter, der er konstruktivt ændret, eller som  uanset årsagen hertil  for så vidt angår lille knallert kan køre 43 km i timen eller derover og for så vidt angår stor knallert kan køre 64 km i timen eller derover, når den pågældende ejer eller den person (brugeren), der har varig rådighed over køretøjet, én gang tidligere har gjort sig skyldig i en tilsvarende lovovertrædelse.
Der er tale om en skærpelse i forhold til den gældende retstilstand, hvorefter der sker konfiskation, når ejeren eller brugeren for tredje gang har foretaget konstruktive ændringer af sin knallert.
 Det forudsættes, at kontrollen på knallertområdet samtidig vil blive forenklet og effektiviseret administrativt ved, at politiet fremover vil kunne måle knallerters maksimale hastighed med såkaldte »rullefelter«, og at disse målinger vil kunne danne grundlag for strafforfølgning af ejere (brugere) af knallerter, der kan køre hurtigere end tilladt, herunder for anvendelse af den foreslåede nye konfiskationsbestemmelse.
Den foreslåede skærpede konfiskation og den forenklede kontrol af knallerter er i overensstemmelse med anbefaling nr. 21 og nr. 22 i Færdselssikkerhedskommissionens nationale handlingsplan af 7. maj 2007. Initiativerne skal i øvrigt ses i lyset af, at der i 2006 skete 998 personskader (heraf 24 dræbte) ved knallertkørsel.
I 2005 var det tilsvarende tal 942 (heraf 29 dræbte). Der foreligger endnu ikke officielle opgørelser for hele 2007, men opgørelser for de første to kvartaler viser samlet set en tendens til en stigning i såvel antallet af dræbte som antallet af personskader ved knallertkørsel.
 Lovforslaget har herudover til formål at lovliggøre befordring af børn, der er under 135 cm, men som er fyldt 5 år, på tohjulede motorcykler, hvis barnet anvender et barnesæde eller andet sikkerhedsudstyr, der opfylder de krav, som fastsættes hertil af Færdselsstyrelsen.
 Desuden tilsigtes det med lovforslaget at skabe udtrykkelig lovhjemmel til, at justitsministeren på området for transport af farligt gods  i overensstemmelse med mangeårig praksis  kan henlægge sine beføjelser til andre offentlige myndigheder og private.
Lovforslaget indeholder i øvrigt en række mindre justeringer af færdselsloven, herunder en bemyndigelse for skatteministeren til at fastsætte regler om klageadgang, herunder afskæring heraf, i forhold til de afgørelser, som told- og skatteforvaltningen måtte træffe i henhold til loven efter bemyndigelse fra skatteministeren.
Lovforslaget indeholder desuden enkelte ændringer af færdselsloven af redaktionel karakter.
2. Kontrol med og konfiskation af knallerter 2.1. Gældende ret Efter færdselslovens § 2, nr. 6, inddeles knallerter i to typer, stor og lille knallert, ud fra knallerternes konstruktivt bestemte maksimale hastighed.
En stor knallert er således efter bestemmelsen en knallert med en konstruktivt bestemt maksimal hastighed på 45 km i timen, mens en lille knallert er en knallert med en konstruktivt bestemt maksimal hastighed på 30 km i timen.
Efter færdselslovens § 68 kan transportministeren bl.a. fastsætte regler om køretøjers  herunder knallerters  indretning og udstyr.
Disse regler fremgår bl.a. af bekendtgørelse om køretøjers indretning og udstyr mv.
Efter bekendtgørelsens § 28, stk. 1, skal en knallerts motor, udveksling mellem motor og drivhjul, drivhjulsstørrelse samt lyddæmpningssystem være indrettet således, at knallerten ikke yder større hastighed end fastsat ved typegodkendelsen.
Efter bekendtgørelsens § 28, stk. 2, må der endvidere ikke foretages konstruktive ændringer ved en knallerts motor samt lyddæmpningssystem eller ændres i udvekslingen mellem motor og drivhjul og i drivhjulsstørrelsen.
Det følger af færdselslovens § 67, stk. 2, at ejeren eller den person (brugeren), som har varig rådighed over et køretøj, er ansvarlig for, at køretøjet er i lovlig stand.
Ejeren (brugeren) af en knallert er således ansvarlig for, at knallerten opfylder kravene i § 28 i bekendtgørelse om køretøjers indretning og udstyr mv.
En person, der fører en knallert uden at være ejer (bruger) af denne, er derimod alene ansvarlig for, at knallerten er i forsvarlig stand, jf. færdselslovens § 67, stk. 3, og kan dermed alene straffes for overtrædelse af denne bestemmelse, hvis knallerten er i ulovlig stand på en sådan måde, at den også er i uforsvarlig stand, f.eks. hvis bremser eller lygter ikke virker forskriftsmæssigt.
Kontrollen af, om en knallert er blevet konstruktivt ændret med henblik på at kunne yde en større hastighed end tilladt, har i praksis hidtil været baseret på en adskillelse af knallerten, der foretages på stedet af politiet eller på et værksted, hvis politiet ikke umiddelbart kan foretage adskillelsen eller i øvrigt ikke kan finde den knallertdel mv., som er årsagen til, at knallerten kan køre hurtigere end tilladt.
I forbindelse med adskillelsen er eventuelle ulovlige dele blevet udtaget med henblik på konfiskation.
Som det fremgår af Rigsadvokatens meddelelse nr. 4/2000 om sanktionspåstande mv. i færdselssager, er anklagemyndighedens påstand i sager om konstruktive ændringer, som ejeren (brugeren) selv har foretaget af knallerten, en bøde på 1.000 kr. i første- og andengangstilfælde, samt påstand om konfiskation af de eventuelle ulovlige dele af knallerten.
I tredjegangstilfælde er påstanden en bøde på 1.500 kr. samt konfiskation af hele knallerten.
Hvis ejeren (brugeren) ikke selv har foretaget de konstruktive ændringer, er påstanden i henhold til meddelelsen en bøde på 500 kr.
Konfiskation i de ovennævnte tredjegangstilfælde sker efter straffelovens almindelige regler herom.
Den særlige bestemmelse i færdselslovens § 133 a om konfiskation af motordrevne køretøjer har siden den ændring af færdselsloven, der skete ved lov nr. 363 af 24. maj 2005, også omfattet store, men ikke små knallerter.
Bestemmelsen ses imidlertid ikke hidtil at være anvendt i praksis til konfiskation af store knallerter.
For at forenkle kontrollen med, om knallerter er blevet konstruktivt ændret, har myndighederne som alternativ til adskillelse af knallerter forsøgt at basere kontrollen på målinger af knallerters maksimale hastighed ved hjælp af såkaldte »rullefelter«.
Synspunktet har været, at en målt hastighed, der ligger væsentlig over de tilladte maksimale hastigheder på henholdsvis 30 og 45 km i timen, indikerer, at der er foretaget konstruktive ændringer af den pågældende knallert.
 At den målte hastighed skal ligge væsentlig over de tilladte konstruktivt bestemte maksimale hastigheder, før der er grundlag for at antage, at der er foretaget konstruktive ændringer, skyldes bl.a., at der i de gældende regler for godkendelse og syn af knallerter, som hører under Transportministeriets område, opereres med tolerancer, således at en knallert, der kan køre op til 10 procent over de fastsatte grænser for den konstruktivt bestemte maksimale hastighed, er lovlig.
 Det forhold, at der opereres med disse tolerancer, er i øvrigt baggrunden for det forbud i færdselslovens § 43 a mod at køre hurtigere end 45 km i timen på stor knallert og 30 km i timen på lille knallert, der blev indført ved lov nr. 292 af 28. april 2000.
 I øvrigt kan det ikke udelukkes, at de nævnte tolerancer i nogle tilfælde overskrides som følge af fejl fra en producents side, således at en knallert kan køre for hurtigt, allerede inden den erhverves af forbrugeren.
Den alternative form for kontrol ved anvendelse af rullefelter har været genstand for domstolsprøvelse i to sager afgjort af Vestre Landsret den 20. juni 2007. Landsrettens dom i den ene sag, der vedrørte en lille knallert, er refereret i Ugeskrift for Retsvæsen, 2007, side 2498. Den anden sag vedrørte en stor knallert og er afsagt med tilsvarende præmisser.
I begge sager stadfæstede landsretten byrettens dom og afviste dermed, at hastighedsmåling på rullefelt i sig selv kan udgøre bevis for, at der er foretaget konstruktive ændringer af en knallert.
Landsretten anførte, at hastighedsmåling på rullefelt er en forsvarlig metode til at måle en knallerts hastighed, og tiltrådte derfor, at det i sagen om den lille knallert var bevist, at tiltaltes knallert havde kunnet køre med en maksimal hastighed på 53 km i timen, som det fremgik af målingen af denne knallert, og at det i sagen om den store knallert tilsvarende var bevist, at tiltaltes knallert havde kunnet køre med en maksimal hastighed på 69,4 km i timen.
Landsretten lagde imidlertid vægt på, at det ud fra de oplysninger, som Færdselsstyrelsen havde tilvejebragt til brug for sagerne, ikke kunne udelukkes, at det kan forekomme, at knallerter vil være i stand til at køre for stærkt, selv om der ikke er foretaget konstruktive ændringer.
Landsretten bemærkede således følgende:
 »Færdselsstyrelsen har i et notat af 13. oktober 2005 konkluderet, at der med 99 % sandsynlighed vil foreligge en konstruktiv ændring, hvis målingen af en lille knallerts hastighed på rullefelt viser 43 km/t [i sagen om den store knallert: 64 km/t].
Beregningerne, der har dannet grundlag for denne konklusion, er foretaget ud fra antagelser om producenternes risikovillighed til i deres produktion at acceptere fravigelser fra de tilladte maksimalhastigheder, både for knallerter og for en eventuel påmonteret reservedelslyddæmper.
Selv om antagelserne er søgt verificeret ved kontrolsyn af 84 store knallerter af flere forskellige fabrikater, må det antages, at det kan forekomme, at små knallerter [store knallerter], der ikke har undergået konstruktive ændringer, kan køre med en hastighed på 43 km/t. eller mere [64 km/t eller mere].
Det er derfor ikke bevist, at der på tiltaltes knallert er foretaget konstruktive ændringer, og det tiltrædes herefter, at tiltalte er frifundet for overtrædelse af færdselslovens § 118, stk. 1, jf. § 67, stk. 2, jf. bekendtgørelse om køretøjers indretning og udstyr mv. § 28, stk. 2.« 2.2. Justitsministeriets overvejelser Justitsministeriet finder, at der af færdselssikkerhedsmæssige grunde er behov for at styrke håndhævelsen af reglerne om knallerters maksimale hastighed og forebygge overtrædelser af de gældende hastighedsbestemmelser mv. på knallertområdet.
Knallertkørsel med hastigheder, der ligger over det tilladte, udgør en færdselssikkerhedsmæssig risiko for knallertføreren selv og for medtrafikanterne.
Denne risiko vil  alt andet lige  være større, jo mere de tilladte konstruktivt bestemte maksimale hastigheder overskrides.
Ud over at farten i sig selv indebærer en risiko, er der også risiko for uheld som følge af, at de pågældende knallerter typisk ikke vil være indrettet og udstyret, f.eks. med hensyn til bremser og lygteføring, til forsvarlig kørsel med hastigheder, der ligger langt over henholdsvis 30 og 45 km i timen.
Knallertkørsel med ulovlige hastigheder må i øvrigt også generelt anses for egnet til at skabe utryghed blandt andre trafikanter, herunder bløde trafikanter som gående og cyklister.
Endvidere kan en sådan kørsel indebære andre ulemper, f.eks. i form af øgede støjgener.
 Det er efter Justitsministeriets opfattelse behov for en forenkling og effektivisering af politiets kontrol med, at knallerterne i trafikken ikke er i en sådan ulovlig stand, at de kan køre hurtigere end de maksimale hastigheder på henholdsvis 30 og 45 km i timen med tillæg af de kommende produktionstolerancer på formentlig 20 procent, jf. afsnit 2.2.1. nedenfor.
 Det er endvidere Justitsministeriets opfattelse, at der i større omfang end efter den gældende retstilstand bør ske konfiskation af knallerter, som er blevet konstruktivt ændret, og at der på tilsvarende måde bør ske konfiskation af knallerter, som  uanset årsagen hertil  er i en sådan kvalificeret ulovlig stand, at de kan køre væsentlig hurtigere end de tilladte maksimale hastigheder på henholdsvis 30 og 45 km i timen (med tillæg af de ovenfor nævnte tolerancer).
 Justitsministeriets nærmere overvejelser om forenkling af kontrollen på området fremgår af afsnit 2.2.1., og de nærmere overvejelser om øget konfiskation fremgår af afsnit 2.2.2. nedenfor.
2.2.1. Forenklet kontrol Efter Justitsministeriets opfattelse er der behov for en forenkling af kontrollen med, om knallerter kan køre hurtigere end de tilladte maksimale hastigheder (med tillæg af de kommende tolerancer, jf. nærmere herom nedenfor). Dette skyldes dels, at den nuværende praksis med adskillelse af knallerter med henblik på at konstatere, om knallerten er blevet konstruktivt ændret, er en forholdsvis ressourcekrævende kontrolform, dels at den tekniske udvikling har bevirket, at det i dag er vanskeligere  og i visse tilfælde nærmest umuligt  at finde ud af, om årsagen til, at en knallert kan køre for hurtigt, er, at den er blevet konstruktivt ændret.
 Det er endvidere Justitsministeriets opfattelse, at det ud fra en færdselssikkerhedsmæssig betragtning ikke er afgørende, om en knallert kan køre for hurtigt som følge af konstruktive ændringer, som ejeren (brugeren) selv har foretaget, eller om knallerten eventuelt kan køre for hurtigt af grunde, som kan tilskrives f.eks. en tidligere ejer eller producenten.
 Justitsministeriet finder på den baggrund, at kontrollen på området fremover ikke alene bør dreje sig om, hvorvidt der er foretaget konstruktive ændringer, men i højere grad bør fokuseres på, om en knallert med hensyn til den maksimale hastighed er i lovlig stand eller ej, hvorimod en afklaring af, om en eventuel ulovlig maksimal hastighed er et udslag af konstruktive ændringer, i almindelighed ikke bør tillægges afgørende betydning.
Som led i denne ændring af kontrollen på området vil Færdselsstyrelsen samtidig ændre bekendtgørelsen om køretøjers indretning og udstyr mv. således, at det kommer til at fremgå udtrykkeligt af bekendtgørelsens § 28, stk. 1, at en lille knallert, der kan køre hurtigere end 30 km i timen, og en stor knallert, der kan køre hurtigere end 45 km i timen, ikke er i lovlig stand, dog således at de 30 henholdsvis 45 km i timen tillægges en produktionstolerance, der formentlig vil blive sat til 20 procent.
Størrelsen af tolerancen vil blive endeligt fastlagt efter høring og EU-notifikation.
Der vil således foreligge en strafbar overtrædelse af færdselslovens § 67, stk. 2, jf. bekendtgørelsens § 28, stk. 1, hvis en lille knallert kan køre over 36 km i timen, og hvis en stor knallert kan køre over 54 km i timen (i begge tilfælde forudsat at tolerancen fastsættes til 20 procent). Ejeren (brugeren) vil altså kunne straffes, uanset om det i øvrigt er påvist, at knallerten i strid med bekendtgørelsens § 28, stk. 2, er blevet konstruktivt ændret, og uanset om der konkret er sket en overtrædelse af den særlige hastighedsbestemmelse for knallerter i færdselslovens § 43 a.
Straffen for overtrædelse vil i førstegangstilfælde være en skærpet bøde, jf. færdselslovens § 118, stk. 2. Der bør efter Justitsministeriets opfattelse, i overensstemmelse med de gældende bødetakster for konstruktive ændringer, som ejeren (brugeren) selv har foretaget, som udgangspunkt nedlægges påstand om en bøde på 1.000 kr. i såvel første- som andengangstilfælde.
Det bemærkes i den forbindelse, at det ansvar, der efter færdselslovens § 67, stk. 2, påhviler ejeren (brugeren) af et køretøj for, at køretøjet er i lovlig stand, efter praksis er et meget strengt ansvar, der påhviler ejeren (brugeren) selvstændigt.
Hvis en knallert kan køre for stærkt, vil ejeren (brugeren) således ikke være fri for ansvar, blot fordi det eventuelt kan godtgøres, at der ikke er foretaget konstruktive ændringer af knallerten.
Som det fremgår af de ovenfor i afsnit 2.1. omtalte prøvesager, har Vestre Landsret fastslået, at hastighedsmålinger ved hjælp af rullefelter er en forsvarlig metode til at måle en knallerts hastighed.
Sådanne målinger kan således udgøre tilstrækkeligt bevis i konkrete sager for den hastighed, en knallert er i stand til at yde.
På den baggrund, og da en håndhævelse baseret på hastighedsmålinger med rullefelter vil indebære en væsentlig effektivisering og forenkling af politiets kontrol, er det Justitsministeriets opfattelse, at rullefeltsmålinger fremover skal kunne danne grundlag for håndhævelse af færdselslovens § 67, stk. 2, i relation til knallerter, der ikke er i lovlig stand, fordi de kan køre hurtigere end de tilladte maksimale hastigheder, jf. den kommende nyaffattelse af § 28, stk. 1, i bekendtgørelse om køretøjers indretning og udstyr mv.
Det bemærkes, at indførelse af kontrol ved hjælp af rullefelter naturligvis ikke ændrer på, at politiet også vil kunne benytte sig af hidtil anvendte kontrolmuligheder.
Hvis politiet f.eks. umiddelbart kan konstatere, at der er foretaget konstruktive ændringer af en knallert ved indsættelse af ulovlige dele, kan der som hidtil straffes herfor, og de pågældende dele kan som hidtil konfiskeres, jf. også nedenfor afsnit 2.2.2. Konstaterer politiet f.eks. ved lasermåling i forbindelse med en hastighedskontrol, at en knallert kører med en højere hastighed, end den tilladte maksimale hastighed, jf. den kommende nyaffattelse af § 28, stk. 1, i bekendtgørelse om køretøjers indretning og udstyr mv., vil der selvsagt kunne gøres et strafansvar gældende for overtrædelse af denne bestemmelse, jf. færdselslovens § 67, stk. 2, uanset at der ikke er foretaget en rullefeltsmåling af den pågældende knallert.
Anvendelsen af rullefelter forudsætter ingen ændringer af færdselsloven og forudsættes gennemført administrativt.
Herved gennemføres tillige anbefaling nr. 21 i Færdselssikkerhedskommissionens handlingsplan for så vidt angår spørgsmålet om en rationel og ressourcebesparende kontrol på området ved anvendelse af rullefelter.
2.2.2. Konfiskation Justitsministeriet finder, at der ud over en forenklet og effektiviseret kontrol er behov for særlige tiltag over for de groveste overtrædelser på området, hvilket  ud over de tilfælde, hvor en knallert (beviseligt) er konstruktivt ændret med henblik på at opnå en ulovlig maksimal hastighed  omfatter tilfælde, hvor knallerten, uanset årsagen hertil, er i en sådan kvalificeret ulovlig stand, at den kan køre væsentlig hurtigere end de tilladte maksimale hastigheder.
Kørsel med sådanne hastigheder må anses for særlig farlig, bl.a. fordi knallerten, som anført ovenfor i afsnit 2.2., typisk ikke vil være indrettet hertil.
Endvidere vil føreren af en lille knallert typisk ikke  medmindre den pågældende har kørekort til motorcykel  være undervist i kørsel med sådanne hastigheder på tohjulet køretøj.
Medtrafikanter vil desuden kunne komme til at fejlvurdere en knallerts hastighed i konkrete situationer i trafikken, hvis knallerten kan køre væsentlig hurtigere end 30 eller 45 km i timen.
Som også anført ovenfor i afsnit 2.2. vil knallertkørsel med hastigheder, der (væsentlig) overstiger det tilladte, endvidere kunne indebære andre ulemper som utryghed hos medtrafikanterne og øgede støjgener.
En knallert, der kan køre væsentlig hurtigere end de tilladte maksimale hastigheder, kan således efter omstændighederne udgøre en betydelig risiko for færdselssikkerheden.
Det må derfor betegnes som uhensigtsmæssigt, hvis det fortsat skal være en forudsætning for konfiskation af knallerten, at politiet tre gange har grebet den samme person i overtrædelse af reglerne, jf. afsnit 2.1.
Omvendt finder Justitsministeriet ikke, at der er grundlag for at skærpe reglerne så meget, at der sker konfiskation af ulovlige knallerter allerede i førstegangstilfælde.
Dette skyldes for det første, at konfiskation af hele knallerten er en meget indgribende foranstaltning, og for det andet, at det som nævnt ikke helt kan udelukkes, at fabriksnye knallerter i enkelte tilfælde kan køre væsentlig hurtigere end de tilladte maksimale hastigheder og bringes på markedet i en sådan ulovlig stand.
Justitsministeriet finder således, at ejeren (brugeren) i førstegangstilfælde alene bør pålægges en bøde, der samtidig kan tjene som en »advarsel«, inden der i et eventuelt andengangstilfælde skrides til konfiskation.
Det bemærkes herved, at det forhold, at der ikke skrides til (beslaglæggelse og) konfiskation i førstegangstilfældet, selvsagt ikke bevirker, at der lovligt vil kunne køres videre på den pågældende knallert.
Ejeren (brugeren) har således pligt til at lovliggøre knallerten, inden den benyttes til yderligere kørsel.
Det er Justitsministeriets vurdering, at en ordning med konfiskation i andengangstilfælde  sammenholdt med den ovenfor i afsnit 2.2.1. nævnte effektivisering af kontrollen med deraf følgende øget opdagelsesrisiko  vil have en betydelig præventiv effekt.
En sådan ordning vil i øvrigt være i overensstemmelse med anbefaling nr. 22 i Færdselssikkerhedskommissionens handlingsplan.
 Færdselslovens § 133 a foreslås på den baggrund ændret således, at en knallert, som er blevet konstruktivt ændret med henblik på hastighedsforøgelse, eller som er i kvalificeret ulovlig stand, fordi den kan køre væsentlig hurtigere end den tilladte maksimale hastighed (inkl. den tolerance, som fastsættes af Færdselsstyrelsen, jf. afsnit 2.2.1. ovenfor), fremover skal konfiskeres, hvis ejeren (brugeren) én gang tidligere inden for tre år har overtrådt færdselslovens § 67, stk. 2, jf. § 28, stk. 1 eller 2, i Færdselsstyrelsens bekendtgørelse om køretøjers indretning og udstyr mv., på tilsvarende måde.
For så vidt angår konstruktive ændringer finder Justitsministeriet ikke, at det bør være afgørende, om ejeren (brugeren) selv har foretaget ændringerne, eller om vedkommende f.eks. har fået en anden til at udføre arbejdet eller har købt en allerede konstruktivt ændret knallert i ond tro.
Justitsministeriet finder således, at alle tilfælde, hvor ejeren ved eller burde vide, at knallerten er konstruktivt ændret, bør være omfattet af den foreslåede nye konfiskationsbestemmelse.
Som det fremgår af de ovenfor i afsnit 2.1. refererede prøvesager, som Vestre Landsret har afgjort i 2007, har Færdselsstyrelsen i et notat af 13. oktober 2005 konkluderet, at der med 99 procents sandsynlighed vil foreligge en konstruktiv ændring, hvis en lille knallert kan køre mere end 43 km i timen, og hvis en stor knallert kan køre mere end 64 km i timen.
Justitsministeriet finder det på den baggrund nærliggende at afgrænse anvendelsesområdet for den foreslåede nye konfiskationsbestemmelse således, at tilfælde, hvor de pågældende knallerter kan køre hurtigere end disse hastigheder, er omfattet uafhængigt af, om kan føres bevis for konstruktive ændringer.
 Da det ikke kan udelukkes, at der i praksis kan opstå tilfælde, hvor særlige grunde taler for at undlade konfiskation, foreslås den nye bestemmelse suppleret med en adgang for domstolene til at undlade konfiskation efter en konkret vurdering.
Der tilsigtes ingen ændringer af retstilstanden vedrørende konfiskation af en knallerts enkelte dele i tilfælde, hvor der er foretaget konstruktive ændringer af knallerten.
Hvis politiet umiddelbart kan konstatere, at der er foretaget konstruktive ændringer af en knallert ved indsættelse af ulovlige dele, kan disse dele som hidtil konfiskeres efter straffelovens almindelige regler herom, jf. herved også færdselslovens § 133 a, stk. 5, der efter forslaget bliver stk. 6, hvorefter straffelovens almindelige regler om konfiskation gælder ved siden af færdselslovens særlige konfiskationsbestemmelse.
 At straffelovens almindelige regler om konfiskation i øvrigt gælder indebærer bl.a. også, at der, selv om betingelserne i den foreslåede ændring af færdselslovens § 133 a ikke er opfyldt, efter omstændighederne vil kunne ske konfiskation i medfør af straffelovens § 77 a, hvorefter genstande, som på grund af deres beskaffenhed i forbindelse med andre foreliggende omstændigheder må befrygtes at ville blive brugt ved en strafbar handling, kan konfiskeres, for så vidt det må anses for påkrævet for at forebygge den strafbare handling.
 Der er også grund til at fremhæve, at straffelovens § 75, stk. 4, om, at der i stedet for konfiskation kan træffes bestemmelse om foranstaltninger vedrørende de pågældende genstande til forebyggelse af yderligere lovovertrædelser, og § 76, stk. 3, om særligt sikrede rettigheder over genstande, der konfiskeres, også finder anvendelse i forbindelse med den foreslåede ordning.
 Der henvises til § 1, nr. 8, i lovforslaget.
3. Befordring af børn på tohjulede motorcykler 3.1. Gældende ret Færdselslovens § 52, stk. 5, 1. pkt., som affattet ved lov nr. 514 af 6. juni 2007, indeholder et forbud mod at befordre børn med en legemshøjde på under 135 cm på tohjulet motorcykel.
Forbuddet er begrundet i, at et barn skal have en sådan størrelse og udvikling, at barnet kan sidde ordentlig fast på motorcyklen.
3.2. Justitsministeriets overvejelser Justitsministeriet er efter vedtagelsen af lov nr. 514 af 6. juni 2007 blevet opmærksom på, at der i andre europæiske lande forhandles barnesæder, der kan monteres på tohjulede motorcykler.
Ministeriet har herefter indhentet en udtalelse fra Transportministeriet (Færdselsstyrelsen), som efter nærmere undersøgelser har oplyst, at der i bl.a.
Tyskland sælges flere varianter af barnesæder til anbringelse bag føreren på tohjulede motorcykler.
Barnet fastspændes ikke i sædet, men kan i mindst én af modellerne hvile sine fødder i en strop.
Det er Færdselsstyrelsens vurdering, at mindre børn sidder mere sikkert i disse sæder end på motorcyklens normale passagersæde under den forudsætning, at sædet er sikkert fastgjort til motorcyklen og er forsynet med anordninger (f.eks. førnævnte strop) til fastholdelse af barnets fødder under kørslen.
 Det er ligeledes Færdselsstyrelsens vurdering, at der findes andet sikkerhedsudstyr i form af ryglæn og (supplerende) fodhvilere, som yder lidt større børn en lige så god beskyttelse, som barnesæderne yder de mindre børn.
Det foreslås derfor, at færdselslovens § 52, stk. 5, ændres således, at det bliver lovligt at befordre børn under 135 cm på tohjulede motorcykler under forudsætning af, at der anvendes et barnesæde eller andet sikkerhedsudstyr, der opfylder nærmere bestemte krav.
Disse krav vil blive fastsat af Færdselsstyrelsen i medfør af færdselslovens § 68. Det skal endvidere være en forudsætning, at barnet er fyldt 5 år, da børn under denne alder kan være for små til at anvende styrthjelm.
 Der henvises til § 1, nr. 1, i lovforslaget.
4. Vejtransport af farligt gods 4.1. Gældende ret Efter færdselslovens § 82, stk. 5, jf. § 1, kan justitsministeren fastsætte bestemmelser om transport af farligt gods ad vej.
Justitsministeriet har i medfør af bestemmelsen senest udstedt bekendtgørelse nr. 705 af 21. juni 2007 om vejtransport af farligt gods, som bl.a. indeholder bestemmelse om, at vejtransport af farligt gods skal ske i overensstemmelse med den europæiske konvention om transport af farligt gods (ADR-konventionen) samt de særlige aftaler, som Danmark måtte have indgået i henhold hertil.
Begrebet farligt gods er vidtfavnende og omfatter en lang række genstande og stoffer, som i andre henseender end vejtransport falder uden for Justitsministeriets ressort.
Regelsættet er endvidere af meget teknisk karakter, både for så vidt angår afgrænsningen af de pågældende farlige stoffer og kravene til emballage og køretøjer.
Muligheden for at henlægge opgaver på området til anden offentlig myndighed eller private er ikke omtalt i færdselslovens § 82, stk. 5. Den ressortansvarlige minister  først justitsministeren, siden trafikministeren (1992-2001) og dernæst på ny justitsministeren  har imidlertid siden udstedelsen af den første bekendtgørelse om vejtransport af farligt gods (bekendtgørelse nr. 94 af 5. marts 1974 om vejtransport af giftige stoffer) henlagt opgaver på området til andre offentlige myndigheder.
Siden privatiseringen af Statens Bilinspektion i 2005 har private i form af de såkaldte synsvirksomheder ligeledes varetaget visse opgaver, jf. nærmere herom nedenfor.
 I den gældende bekendtgørelse fra 2007, jf. ovenfor, er der i følgende omfang henlagt opgaver til offentlige myndigheder uden for Justitsministeriets område og til private:
Beredskabsstyrelsen, som hører under Forsvarsministeriet, er bemyndiget til i visse tilfælde at meddele tilladelse til transport af farligt gods, som i henhold til ADR-konventionen som udgangspunkt er udelukket fra transport, eller som ikke kan transporteres på de betingelser, som er angivet i konventionen, jf. § 14, stk. 1. Beredskabsstyrelsen foretager også godkendelse af og udsteder attester mv. for visse tanke og køretøjer med tanke, jf. § 24, stk. 2, § 25, stk. 2, og § 26, stk. 4 og 5. I henhold til § 28, stk. 1, foretager Beredskabsstyrelsen eller et af Beredskabsstyrelsen anerkendt prøvningsorgan prøvning af visse emballagetyper.
Endelig fastsætter Beredskabsstyrelsen regler om uddannelse af førere af køretøjer til vejtransport af farligt gods, godkender og fører tilsyn med de pågældende kurser, udarbejder eksamensopgaver og kan bemyndige uddannelsesinstitutionerne til på nærmere angivne vilkår at udstede og forny uddannelsesbeviser, jf. § 31.
 Statens Institut for Strålebeskyttelse, som hører under Ministeriet for Sundhed og Forebyggelse, kan i visse tilfælde meddele tilladelse til transport af radioaktive stoffer, som i henhold til ADR-konventionen som udgangspunkt er udelukket fra transport, eller som ikke kan transporteres på de betingelser, som er angivet i konventionen, jf. bekendtgørelsens § 14, stk. 1. Instituttet godkender endvidere visse former for emballage, jf. § 28, stk. 3.
 Synsvirksomhederne er bemyndiget til at syne og godkende køretøjer til brug for transport af farligt gods og i forbindelse hermed udstede og forlænge visse attester, jf. bekendtgørelsens § 22, stk. 2, 1. pkt., §§ 23 og 24, stk. 1 og 4, og § 25, stk. 1 og 4.
 Forsvarsministeriet udpeger de myndigheder, der syner og godkender køretøjer, som tilhører de danske væbnede styrker, jf. bekendtgørelsens § 22, stk. 2, 2. pkt. og § 24, stk. 5. Forsvarsministeriet eller den myndighed, Forsvarsministeriet måtte bemyndige hertil, fastsætter endvidere retningslinjer for ansøgning og udstedelse af visse attester for disse køretøjer, jf. bekendtgørelsens § 24, stk. 6.
 Arbejdstilsynet godkender tryktanke, jf. bekendtgørelsens § 26, stk. 3, og fastsætter krav til emballage til transport af trykbeholdere og tanke, jf. § 28, stk. 2.
 Endelig fastsætter Færdselsstyrelsen, som hører under Transportministeriet, i henhold til bekendtgørelsens § 27 retningslinjer for ansøgning om og udstedelse af attester på området.
 Der er ikke i bekendtgørelsen fastsat regler om adgangen til at klage over afgørelser, som træffes i henhold til de ovenfor beskrevne bemyndigelsesbestemmelser.
4.2. Justitsministeriets overvejelser Det er Justitsministeriets opfattelse, at en hensigtsmæssig og sikkerhedsmæssig forsvarlig forvaltning af området for transport af farligt gods fortsat forudsætter inddragelse af sagkundskab og teknisk ekspertise uden for Justitsministeriets område.
Justitsministeriet finder således, at den ovenfor under punkt 4.1. beskrevne praksis for delegation af opgaver til andre offentlige myndigheder og private er velbegrundet og bør opretholdes.
 Det er endvidere Justitsministeriets opfattelse, at der bør skabes udtrykkelig lovhjemmel til denne delegation.
 Der henvises til § 1, nr. 4, i lovforslaget.
 5. Lovforslagets økonomiske og administrative konsekvenser mv.
 Lovforslaget skønnes ikke at medføre økonomiske og administrative konsekvenser for det offentlige af betydning.
 Lovforslaget har ikke økonomiske eller administrative konsekvenser for borgerne eller erhvervslivet.
 Forslaget har ingen miljømæssige konsekvenser og indeholder ikke EU-retlige aspekter.
 6. Hørte myndigheder mv.
 Lovforslaget har været sendt i høring hos følgende myndigheder og organisationer mv.:
 Præsidenterne for Østre Landsret, Vestre Landsret, Københavns Byret og retterne i Odense, Århus, Ålborg og Roskilde, Domstolsstyrelsen, Den Danske Dommerforening, Dommerfuldmægtigforeningen, Rigsadvokaten, Rigspolitichefen, Foreningen af Offentlige Anklagere, Politiforbundet i Danmark, Advokatrådet, Det Kriminalpræventive Råd, Institut for Menneskerettigheder, Landsforeningen af beskikkede advokater, Rådet for Større Færdselssikkerhed, Institut for Transport (DTU), Kommunernes Landsforening, Forenede Danske Motorejere (FDM), MC Touring Club, Danske Motorcyklisters Råd, Motorcykelbranchens Landsforbund, Motorcykel-Forhandler Foreningen, Motorcykel Importør Foreningen, Danmarks Knallert Union, Dansk Transport og Logistik (DTL), Handel, Transport og Service (HTS), Dansk Erhverv, Fagligt Fælles Forbund (3F), Foreningen af Sikkerhedsrådgivere i Danmark, Landsforeningen af Ungdomsskoleledere og Foreningen Liv og Trafik.
