Skriftlig fremsættelse (10. januar 2018) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om sikkerhed til søs, søloven og lov om Handelsflådens Velfærdsråd (Sammenlægning af Handelsflådens Velfærdsråd og Søfartens Arbejdsmiljøråd og justering af den årlige afgift for mindre erhvervsfartøjer) (Lovforslag nr.
L 124) Lovforslaget har til formål at sammenlægge Handelsflådens Velfærdsråd og Søfartens Arbejdsmiljøråd og justere den årlige afgift for at have mindre erhvervsfartøjer registreret.
Lovforslaget lægger således op til, at de opgaver, der efter gældende ret varetages af Søfartens Arbejdsmiljøråd fremover vil blive varetaget af Handelsflådens Velfærdsråd, som samtidig skifter navn.
Det vil have et effektiviseringspotentiale, at begge råds funktioner kan varetages af de samme personer, hvilket vil være til fordel for både den søfarende og rederen.
Det er ikke hensigten med sammenlægningen, at det foreslåede nye råd skal udføre andre eller færre opgaver end de nuværende to råd, men alene at effektivisere rådenes drift.
For at fremtidssikre det nye råds økonomi medfører lovforslaget endvidere, at der fra 2022 sker en pris- og lønregulering af den afgift, som rådet opkræver fra rederierne og de søfarende til finansiering af rådets virke, herunder den arbejdsmiljøtjeneste som rådet opretter.
Forslaget om justering af den årlige afgift for mindre erhvervsfartøjer vil lette de økonomiske byrder for denne del af erhvervslivet, og dermed bl.a. bidrage til at sikre bedre rammevilkår i det kystnære fiskeri.
Afgiften foreslås nedsat for erhvervsfartøjer med en bruttotonnage under 30 fra de nuværende niveauer til 300 kr. årligt.
Det er forventningen, at ca. 3.000 skibe får gavn af forslaget.
Forslaget har baggrund i aftalen om en Vækst- og Udviklingspakke for dansk fiskeri fra december 2016. Denne del af lovforlaget bør være trådt i kraft den 1. marts 2018, som er skæringsdatoen for opkrævningen af afgiften.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
