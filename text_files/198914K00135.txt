Nr BTL 135 Betænkning over Forslag til lov om ændring af lov om boliger for ældre og  

 personer med handicap og lov om individuel boligstøtte (Kommunal garanti ved  

 fraflytning, aflastningsboliger, indberetning og beboerindskudslån m.v.)   

 Nr L 135 1989-90, 1. samling Afgivet af Boligudvalget Afgivet: 19900329 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
Et af udvalgets spørgsmål og boligministerens besvarelse heraf optrykkes som bilag til betænkningen.
 Der er af boligministeren, udvalget og nogle mindretal stillet  

 ændringsforslag, hvorom henvises til de ledsagende bemærkninger.
 Udvalget ønsker at præcisere, at når der i ændringsforslag nr. 2 og 3  

 indgår ordet »genhuses«, beskriver det den situation, at en beboer  

 i et plejehjem eller i en beskyttet bolig, hvortil der ikke er knyttet  

 lejekontrakt, tildeles en lejlighed i en ældrebolig eller ældreegnet  

 almennyttig bolig (med lejekontrakt og på lejelovgivningens almindelige  

 vilkår).
 Det er i den forbindelse uden betydning, om beboeren midlertidigt i  

 ombygningsperioden har beboet en anden bolig.
 Det er ligeledes uden betydning, om beboeren flytter tilbage til den  

 ombyggede bolig.
 Herefter indstiller et flertal (Det Konservative Folkepartis,  

 Socialistisk Folkepartis, Venstres, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med de  

 af boligministeren og det af udvalget under nr. 4 stillede ændringsforslag.
 Et mindretal (Socialdemokratiets medlemmer af udvalget) indstiller  

 lovforslaget til vedtagelse med de under nr. 2, 4, 5 og 6 stillede  

 ændringsforslag.
Udgangspunktet for Socialdemokratiet er hensynet til de ældre, hensynet  

 til at sikre tryghed og skabe stabile rammer for de ældre.
Det har de krav  

 på.
Det skylder vi dem.
På denne baggrund har det for Socialdemokratiet været  

 afgørende at få sikret, at personer i forbindelse med genhusning efter  

 ombygning af deres bolig økonomisk bliver sikret.
Det vil sige, at såvel  

 indskud som istandsættelse ved fraflytning er et mellemværende mellem  

 kommunen og udlejeren, således at beboeren eller dennes bo bliver holdt  

 skadesløs.
Ikke mindst fordi beboeren ingen indflydelse har på beslutningen  

 om ændringen af boligens status, finder vi det afgørende vigtigt, at dette  

 hensyn sikres.
Desværre må det konstateres, at det ikke har været muligt at komme igennem  

 med dette hensyn i Folketinget, hvilket Socialdemokratiet dybt skal beklage.  

 Resultatet, som et flertal har besluttet, bliver, at det vil være op til den  

 enkelte kommune selv at afgøre, hvorledes den vil behandle sine ældre.
På  

 denne baggrund vil Socialdemokratiet udtrykke håbet om, at alle kommuner  

 landet over vil vise medmenneskelige hensyn, når de skal vurdere disse sager.
 Det bør landet over manifesteres, at det hensyn, et flertal i Folketinget  

 ikke vil tage, fremover vil blive varetaget af vores kommuner til gavn og  

 glæde for de ældre.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de under nr. 1, 2, 4, 5 og  

 6 stillede ændringsforslag.
 Mindretallet ønsker i øvrigt at bemærke følgende:
 Lovforslaget, som drejer sig om beboerindskud ved ombygning af plejehjem  

 til ældreboliger, burde have været en nem lille sag, som alle her i  

 Folketinget kunne stå sammen om at få løst til gavn for plejehjemsbeboerne.
Allerede den 7. april 1989 skrev Fremskridtspartiets boligpolitiske  

 ordfører til de øvrige boligpolitiske ordførere og gjorde dem opmærksom på  

 problemet.
Boligudvalget havde boligministeren i samråd den 11. marts 1989,  

 og nu står vi et år efter med et lovforslag, som regeringen påstår vil løse  

 problemet.
Det er en sandhed med så store modifikationer, at ordet  

 »løsning« nok får en hul betydning.
Boligministerens forslag løser  

 nemlig ikke problemet.
Det er stadig væk op til kommunerne, hvordan de vil  

 behandle plejehjemsbeboerne.
Kommunerne kan selv bestemme, om de vil yde lån  

 eller betale det indskud, der bliver tale om.
Det er urimeligt.
De  

 plejehjemsbeboere, der her er tale om, har hverken ønsket at skifte bolig  

 eller haft nogen indflydelse på den beslutning, kommunen har foretaget om at  

 ombygge deres plejehjem til ældreboliger.
Det eneste rigtige er at pålægge kommunerne at betale det beboerindskud,  

 der bliver tale om.
Det var netop det, der startede sagen, at Frederikshavn  

 Kommune ikke ville.
Det af Fremskridtspartiet under nr. 2 stillede ændringsforslag om at  

 pålægge kommunerne at betale beboerindskuddene for de plejehjemsbeboere, der  

 flytter tilbage efter endt ombygning, har ikke kunnet opnå nødvendig  

 tilslutning i Boligudvalget, uanset at bl.a.
Socialistisk Folkeparti under 1.  

 behandling af lovforslaget den 23. januar 1990 gav udtryk for, at det var  

 meget utilfreds med kommunernes behandling af de ældre.
Men Socialistisk  

 Folkeparti har åbenbart stillet sig tilfreds med, at kommunerne også fremover  

 skal kunne behandle plejehjemsbeboerne, som de har lyst til.
Det andet problem, der under 1. behandling blev rejst, var spørgsmålet om,  

 at kommunerne ved ombygning af plejehjem kunne opnå et kontant overskud til  

 brug for deres slunkne kommunekasse.
Dette problem var et flertal indstillet  

 på at gøre noget ved, men under udvalgsarbejdet har det vist sig, at  

 flertallet alligevel har ligget under for Kommunernes Landsforenings pression  

 på dette område.
Flertallet har påstået, at det ikke kunne være rimeligt, at  

 kommunerne skulle blive tvunget til at sælge plejehjemmene for at opnå den  

 samme likviditetsforbedring.
Den påstand holder ikke i virkeligheden, for  

 hvem i alverden skulle være køber til et plejehjem specielt i den situation,  

 ejendomsmarkedet befinder sig i i dag? Når man fortsat giver kommunerne  

 mulighed for denne kreative boligtænkning, må det tages som et udtryk for, at  

 kommunerne her får kompensation for de besparelser, regeringen ad anden vej  

 søger at indføre.
 Ældreboligloven skal være en lov, hvorefter man bygger ældreboliger, og  

 som fastsætter regler herfor og ikke noget som helst andet.
 Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse med de under nr. 2, 4, 5 og 6  

 stillede ændringsforslag.
Ændringsforslag Til § 1 Af et mindretal (FP):
 1) Før nr. 1 indsættes som nyt nummer:
 » 01. I § 6, stk. 2, indsættes som 4. pkt.:
»Ved ombygning af kommunalt ejede plejehjem medregnes en eventuel  

 friværdi i den eksisterende ejendom ikke ved beregning af støtten efter stk.  

 1.«» Af et mindretal (S og FP), tiltrådt af et mindretal (CD):
 2) Nr. 1 affattes således:
 » 1. § 16, stk. 3, affattes således:
»Stk. 3. Kommunen yder et beløb til dækning af det i stk. 1, 1. pkt.,  

 nævnte indskud, 1) når en beboer på plejehjem eller i beskyttet bolig, der ombygges til  

 ældrebolig, genhuses i ældrebolig eller ældreegnet almennyttig bolig, eller 2) når en lejer i en udlejningsejendom, der ombygges til ældrebolig, i  

 forvejen bebor den ombyggede lejlighed.«» Af boligministeren, tiltrådt af et flertal (udvalget med  

 undtagelse af S, FP og CD):
 3) Nr. 1 affattes således:
 » 1. § 16, stk. 3, affattes således:
»Stk. 3. Kommunen kan i stedet for at yde et lån efter § 47, stk. 3,  

 i lov om individuel boligstøtte yde et beløb til dækning af det i stk. 1, 1.  

 pkt., nævnte indskud, 1) når en beboer på plejehjem eller i beskyttet bolig, der ombygges til  

 ældrebolig, genhuses i ældrebolig eller ældreegnet almennyttig bolig, eller 2) når en lejer i en udlejningsejendom, der ombygges til ældrebolig, i  

 forvejen bebor den ombyggede lejlighed.«» Af udvalget, tiltrådt af boligministeren:
 4) Efter nr. 1 indsættes som nyt nummer:
 » 02. I § 16 indsættes efter stk. 3 som nye stykker:
»Stk. 4. Det i stk. 3 nævnte beløb udbetales til udlejeren.
Ved  

 lejemålets ophør tilbagebetaler udlejeren beløbet til kommunen med fradrag af  

 foretagen modregning efter stk. 1, 2. pkt.
Stk. 5. Staten refunderer kommunens udgifter efter stk. 3-4 med  

 2/3.«» Til § 2 Af et mindretal (S og FP), tiltrådt af et mindretal (CD):
 5) Paragraffen udgår.
Til § 3 Af et mindretal (S og FP), tiltrådt af et mindretal (CD):
 6) Stk. 2 affattes således:
»Stk. 2. § 1, nr. 1, 02 og 3, har dog virkning fra den 1. juli  

 1987.« Af boligministeren, tiltrådt af et flertal (udvalget med  

 undtagelse af S, FP og CD):
 7) Stk. 2 affattes således:
»Stk. 2. § 1, nr. 1, 02 og 3, og § 2 har dog virkning fra den 1. juli  

 1987.« Bemærkninger Til nr. 1 Når det gennem boligministerens besvarelse af udvalgets spørgsmål 5 (bilag  

 12, der er optrykt som bilag til betænkningen) er påvist, at kommunerne kan  

 få kontant overskud ved disse ombygninger, er det helt uacceptabelt, hvis  

 beboerne ikke friholdes økonomisk. Ændringsforslaget bevirker tillige, at  

 kommunerne ikke længere skal kunne belåne friværdien af den eksisterende  

 ejendom.
Derfor skal den eventuelle friværdi ikke længere kunne medregnes i  

 beregningen af støtten.
Til nr. 2, 4, 5 og 6 Ændringsforslagene betyder, at det pålægges kommunerne at betale både  

 indskud og istandsættelse ved fraflytning for de beboere, der boede på  

 plejehjemmet før ombygningen til ældreboliger.
De ældre skal ikke stilles  

 ringere ved overgang til ældreboliger, end de var, da de i sin tid flyttede  

 ind på plejehjemmet.
Da det er kommunerne, der træffer beslutning om  

 ombygning, må det også være rimeligt, at de påtager sig det økonomiske ansvar  

 for de beboere, der i forbindelse med ombygningen får ændret deres status fra  

 at være plejehjemsbeboere til at blive lejere.
Ingen af disse beboere har  

 bedt om at blive flyttet.
Til nr. 3, 4 og 7 Under hensyn til, at beboerne ikke nødvendigvis har haft nogen indflydelse  

 på boligens ombygning til ældrebolig, og at det derfor måske kan forekomme  

 mindre rimeligt, at der ved lejemålets ophør påhviler beboeren eller dennes  

 bo en forpligtelse til tilbagebetaling af det efter lovgivningen om  

 individuel boligstøtte ydede indskudslån, foreslås det, at der gives den  

 enkelte kommune mulighed for at vælge at undlade at kræve det beløb  

 tilbagebetalt, som medgår til betaling af fraflytningsudgifterne.
I det  

 omfang det beløb, kommunen har udbetalt til dækning af indskuddet, overstiger  

 fraflytningsudgifterne, tilfalder det overskydende beløb kommunen.
Lizzie Lichtenberg (KF) Sterup (KF) Pernille Sams (KF) Mejdahl (V) nfmd.  

Elsebeth Kock-Petersen (V) Kirsten Jacobsen (FP) Jørgen Estrup (RV) Sonja  

 Albrink (CD) Lysholm Christensen (KRF) Svend Andersen (S) Baadsgaard (S)  

 fmd.
Pia Gjellerup (S) Grete Schødts (S) Lissa Mathiasen (S) Holger K.  

 Nielsen (SF) Bjørn Poulsen (SF) Pelle Voigt (SF) Bilag Et af udvalgets spørgsmål til boligministeren og dennes svar herpå Spørgsmål 5:
I hvor mange tilfælde har en kommune fået et kontant overskud ud af  

 ombygningen? Hvilke kommuner har haft et sådant overskud, og hvor store har  

 disse overskud været? Svar:
 Indledningsvis skal finansieringsforholdene i forbindelse med en kommunes  

 ombygning af en af kommunen ejet ejendom til ældreboliger belyses ved et  

 konstrueret (forenklet) eksempel:
Det antages, at en kommune ejer et ældre gældfrit plejehjem med plads til  

 20 beboere.
Ved den seneste offentlige vurdering er plejehjemmet blevet ansat  

 til en værdi af 5 mio. kr.
Kommunen ønsker nu at ombygge dette plejehjem til  

 nye ældreboliger og regner med en ombygningsudgift på 4 mio. kr., hvorved der  

 kan etableres 10 nye ældreboliger.
Kommunen vil selv eje og drive disse  

 ældreboliger.
Det gældende rammebeløb i kommunens område forudsættes at være  

 640.000 kr.
I henhold til ældreboliglovens § 6, stk. 2, beregnes lån og støtte ved  

 kommunalt ejede ejendomme, der ombygges til ældreboliger, på grundlag af  

 værdien af den eksisterende ejendom tillagt udgiften til ombygning.
I  

 nærværende eksempel er summen af ejendomsværdien og ombygningsudgiften 9 mio.  

 kr.
Rammebeløbet begrænser imidlertid den maksimale anskaffelsessum, som  

 kommunen kan finansiere ved hjælp af ældreboligloven til (10x640.000 kr.) =  

 6.400.000 kr.
Det er således ved kommunalt ejede ejendomme altid det laveste  

 af de to beløb, henholdsvis summen af ejendomsværdien og ombygningsudgiften  

 og rammebeløbet, som fastlægger overgrænsen for den anskaffelsessum, der kan  

 lægges til grund ved finansieringen.
Anskaffelsessummen på 6.400.000 kr.  

 finansieres i henhold til ældreboligloven på følgende måde:
Såfremt kommunen kun havde kunnet belåne de afholdte ombygningsudgifter på  

 4 mio. kr. og ikke også ejendomsværdien, ville kommunen have oplevet en  

 likviditetsstramning på 13 pct. af 4 mio. kr., svarende til 520.000 kr.
Af  

 disse 520.000 kr. ville kommunen dog som nævnt have kunnet låne 4/13,  

 svarende til 160.000 kr.
 Hvis reglerne havde været som i sidstnævnte tilfælde, ville en anden  

 mulighed f.eks. være, at kommunen i stedet for at ombygge det ældre plejehjem  

 ville have solgt det til anden side til en pris, der svarer til  

 ejendomsværdien på 5 mio. kr., og i stedet have opført 10 nye ældreboliger  

 til omkostninger, der svarer til rammebeløbet på 640.000 kr. pr. bolig.
Dette ville netto have kunnet øge kommunens likviditet med (5,0 mio. - 9  

 pct. af 6,4 mio. kr.) = 4.424.000kr.
Det er her forudsat, at kommunen ligesom  

 i tilfældet ovenfor tilvejebringer de 4/13 af grundkapitalen ved lån.
 Likviditetsforøgelsen er i dette tilfælde væsentlig større end i den  

 ombygningssituation, hvor kommunen - som det er tilfældet i dag - kan belåne  

 det ældre plejehjem.
Det fremgår af regneeksemplet, at den likviditetsforøgelse, som en kommune  

 vil kunne få fra et ombygningsprojekt af en af kommunen ejet ejendom,  

 afhænger af størrelsen af henholdsvis rammebeløbet, ombygningsudgifterne og  

 værdien af den eksisterende ejendom.
Da der først og fremmest vil skulle  

 ombygges ældre og utidssvarende plejehjem, der ved ombygningen må undergå en  

 gennemgribende forandring, vil ombygningsudgifterne i mange tilfælde være så  

 store, at kommunen kun vil opnå en begrænset likviditetsforøgelse.
 Såfremt man kunne overveje ikke at ville tillade en kommune ved ombygning  

 til ældreboliger at belåne den eksisterende ejendom (f.eks. et ældre  

 plejehjem), kommer man let i den situation, at mange kommuner i stedet vil  

 vælge at sælge de ældre plejehjem og overlade det til andre (f.eks.  

 almennyttige selskaber og selvejende institutioner) at opføre og stå for  

 driften af fremtidens ældreboliger.
 Jeg skal oplyse, at bestemmelsen om, at værdien af ejendommen kan indgå i  

 anskaffelsessummen, når kommunen er ejer af ejendommen, kom ind i loven på  

 foranledning af Kommunernes Landsforening, der netop påpegede, at det ikke  

 var rimeligt, at kommunerne skulle sælge ejendommene for at realisere  

 friværdien.
 Boligministeriet er ikke i besiddelse af materiale, der viser, i hvor  

 mange ombygningstilfælde en kommune har opnået en likviditetsforbedring.
