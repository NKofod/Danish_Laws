Nr BSF 57 Forslag til folketingsbeslutning om en omfordeling af folkekirkens  

 økonomiske grundlag Fremsat af Hanne Thanning Jacobsen (SF) Lilli Gyldenkilde (SF) Birthe  

 Hansen (SF) Jes Lunde (SF) Pelle Voigt (SF) Ebba Strange (SF) den 12. marts 1991 Folketinget opfordrer regeringen til at fremsætte forslag til lov om ændring af lov om folkekirkens økonomi med følgende indhold:
 1. Alle udgifter til lønninger og pensioner til præster, provster og  

 biskopper afholdes af landskirkeskatten.
2. På de årlige finanslove afsættes et beløb svarende til de nuværende  

 årlige bevillinger til de i punkt 1 nævnte udgifter.
Beløbet reguleres med  

 pristallet og fordeles som bloktilskud, der tildeles stifterne efter en  

 fordelingsnøgle, der tager udgangspunkt i antallet af kirker, befolkningstal,  

 aflønningen af præster, provster, biskop og endelig de under folkekirken  

 administrerede kirkegårde.
 Det er en forudsætning, at byrdefordelingen mellem staten og folkekirken  

 er uændret.
Bemærkninger til forslaget Efter vedtagelsen af grundloven i 1849 udviklede der sig et økonomisk  

 uafklaret forhold mellem stat og kirke.
Det afspejles i to paragraffer i  

 grundloven, der vedrører kirken: § 4, der lyder: »Den  

 evangelisk-lutherske kirke er den danske folkekirke og understøttes som sådan  

 af staten«, og § 68 med følgende ordlyd: »Ingen er pligtig at yde  

 personlige bidrag til nogen anden gudsdyrkelse end den, som er hans  

 egen.« Oprindelig eksisterede kirken ved indtægterne fra sine egne besiddelser:  

 gårde med landbrugsjord, skove, klostre, »afladsgaver« fra  

 samfundets velhavere, herunder kongen, af »brugerbetaling« ved  

 kirkelige handlinger, af årlige såkaldte ofringer og af tiende.
Da folkekirken efter grundlovens vedtagelse skulle indpasses i det  

 økonomisk-administrative system udtrykt ved ordene i § 4 om, at folkekirkens  

 forhold skal ordnes ved lov, blev der diskussion.
Bønderne fandt ikke, at  

 kirken skulle være skatteopkræver nummer to (i kraft af tiendeafgifter), og  

 de ønskede selvfølgelig heller ikke, at kirken skulle være en selvstændig  

 økonomisk magtfaktor med store jordbesiddelser.
På den anden side ville  

 kredsen omkring I.
C.
Christensen gøre kirken selvstændig i forhold til  

 staten og give kirken egen forfatning, og derfor skulle kirken have lov til  

 at beholde sine formuer for at have økonomisk grundlag for sin  

 selvstændighed.
 Efterhånden blev de kirkelige afgifter afskaffet, men kirken fik alligevel  

 lov til at beholde og bestyre sine formuer, herunder de kapitaler, som blev  

 udbetalt som engangserstatninger for tiendeafgiftens bortfald.
 I løbet af nogle årtier blev erstatningerne dog »spist op« af  

 inflation, og kirken blev et lidt uordnet økonomisk administrativt led i den  

 statslige administration.
 Først i 1978 blev der nedsat et udvalg, der i 1982 afgav en omfattende  

 redegørelse om folkekirkens økonomi samtidig med, at den første egentlige  

 systematiske indsamling af budget- og regnskabsoplysninger begyndte, sådan at  

 man kunne gå i gang med at udarbejde statistik over kirkens økonomi.
 I 1984 vedtog Folketinget den nugældende økonomilov, og af den fremgår  

 det, at folkekirken p.t. har 4 indtægtskilder:
1. Afkast af formue 2. den lokale kirkeskat og 3. landskirkeskatten Alle tre ovennævnte indtægtskilder er betalt af folkekirkens medlemmer.  

 Hertil kommer endvidere 4. et statstilskud.
 Statstilskuddet dækker 40 pct. af alle præstelønninger og alle  

 bispeudgifter, og nogle millioner kroner heraf går til de dyreste kirke- og  

 inventarrestaureringer.
 I øjeblikket dækker staten således omkring 13 pct. af folkekirkens  

 udgifter svarende til et beløb på ca. 440 mio. kr., og det er dette  

 statstilskud, som SF foreslår omlagt.
 Baggrunden er, at diskussionen om folkekirkens økonomi i det forløbne år  

 er steget i intensitet.
 Det er navnlig 2 emner, der er sat til debat:
A.
Konsekvenserne for de tyndtbefolkede sogne med mange kirker og deraf  

 følgende høje kirkeskatteprocenter.
Det har medført udmeldelser af  

 folkekirken begrundet i økonomi, og det har fået mange til at rejse  

 spørgsmålet ved det hensigtsmæssige i den nuværende fordelingsnøgle.
B.
Andre kredse i det danske samfund har fundet det urimeligt, at  

 mennesker, der har udmeldt sig af folkekirken eller tilhører andre  

 kirkesamfund, via statskassen bidrager til præsters, provsters og biskoppers  

 lønninger og pensioner.
 Mange enkeltpersoner - også blandt Landsforeningen af  

 Menighedsrådsmedlemmer og Den Danske Præsteforening - har bidraget positivt  

 til debatten, og senest har biskop Herluf Eriksen, Århus, konkret påvist, på  

 hvilken måde man kunne forestille sig, at dette problem blev løst.
 Det forekommer indlysende for forslagsstillerne, at det vil være til gavn  

 for folkekirkens troværdighed, hvis Folketinget skaber grundlag for en mere  

 tidssvarende fordeling mellem den statslige og folkekirkelige økonomi.
 Mange mennesker, der ikke er medlemmer af folkekirken, har udtrykt stor  

 veneration og forståelse for at værne om og bevare vore mange gamle kirker,  

 som er en selvfølgelig del af vor kulturelle og historiske arv.
 Derfor er det forslagsstillernes opfattelse, at en ordning som den her  

 skitserede vil imødekomme alle parters syn på en mere retfærdig fordeling i  

 forholdet mellem stat og kirke.
 For at understrege forslagsstillernes ønske om, at samfundet påtager sig  

 de økonomiske forpligtelser ved at bevare og vedligeholde den danske  

 folkekirkes bygninger, fastholdes den økonomiske fordeling mellem stat og  

 kirke på baggrund af finansloven for 1991 med de pristalsreguleringer, det må  

 medføre.
