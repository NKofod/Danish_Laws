Skriftlig fremsættelse (9. november 2016) Udlændinge-, intergrations- og boligministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Ændring af udvisningsreglerne m.v.) (Lovforslag nr.
L 49) Med lovforslaget foreslås det, at ordene med sikkerhed igen indsættes i udlændingelovens § 26, stk. 2, således at en kriminel udlænding skal udvises, medmindre dette med sikkerhed vil være i strid med Danmarks internationale forpligtelser.
 Som konsekvens heraf foreslås det endvidere, at ordene med sikkerhed indsættes i udlændingelovens § 24 b, stk. 1, og § 24 b, stk. 3, om betinget udvisning, hvis der ikke er grundlag for udvisning.
Med den foreslåede ændring af udlændingeloven vil udvisningsreglerne føres tilbage til den form, reglerne havde frem til den 1. juli 2012, da den tidligere S-R-SF-regering ændrede reglerne.
Den retstilstand, som med lovforslaget foreslås genindført, blev gennemført i 2011 under den tidligere VK-regering i forbindelse med en ændring af udvisningsreglerne.
Det fremgår af lovudkastet, at regeringen herved ønsker at understrege, at det er uacceptabelt, at udlændinge misbruger deres ophold i Danmark til at begå kriminalitet.
Flere kriminelle udlændinge skal udvises.
Alene i de tilfælde, hvor det med sikkerhed vil være i strid med Danmarks internationale forpligtelser at udvise, skal udvisning undlades.
I sådanne tilfælde skal udlændingen udvises betinget.
 Dette vil gælde enhver form for kriminalitet, der giver mulighed for udvisning i forbindelse med en straffedom, der indebærer frihedsstraf.
 Endvidere indeholder lovudkastet en bestemmelse, der præciserer, at udlændinge, som er omfattet af EU-reglerne, kun kan udvises i overensstemmelse med disse regler.
 Endelig indeholder lovforslaget konsekvensændringer, herunder som følge af, at reglerne om knive og blankvåben er samlet i en ny selvstændig lov.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
