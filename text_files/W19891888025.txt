Ved opgørelse af anskaffelsessummen i forbindelse med særlig indkomst  

 efter ejendomsavancebeskatningsloven, måtte der, når handel af fast ejendom  

 og inventar var sket samlet og ved eet dokument uden særlig aftale om  

 fordelingen af den kontante udbetaling, ske en forholdsmæssig fordeling af  

 den samlede anskaffelsessum.
Inventaret kunne således ikke anses for forlods  

 dækket af den kontante udbetaling.
 Proprietær A klagede over, at de stedlige skattemyndigheder havde forhøjet  

 hans selvangivne særlige indkomst for 1985 med 53.401 kr. som følge af en  

 ændret opgørelse af anskaffelsessummen for den solgte ejendom.
Det var oplyst, at klageren i juli måned 1983 havde købt ejendommen for  

 nom. 1.768 mio. kr., heraf kontant betaling 500.863 kr. + provenu af  

 ejerskiftelån anslået til 300.000 kr.
I handelen var medfulgt jord og  

 bygninger samt inventar, men ingen besætning.
Købesummen fordeltes ifølge  

 slutseddel og skøde således, at 230.000 kr. udgjorde betaling for inventaret,  

 medens resten, 1.538 mio. kr., faldt på den faste ejendom.
I 1985 havde  

 klageren fået mulighed for at købe en bedre ejendom, og havde pr. 1. juni  

 dette år solgt førstnævnte ejendom for nom. 2.775 mio. kr.
Køberen agtede at  

 bruge maskinstation til markarbejderne og var derfor ikke interesseret i at  

 overtage klagerens inventar.
Ovennævnte salgssum vedrørte følgelig kun jord  

 og bygninger, og klageren havde overført maskinparken til sin nye ejendom.
Klagerens standpunkt var, at det med ejendommen anskaffede inventar skulle  

 betragtes som fuldt ud afregnet straks ved handelens berigtigelse gennem den  

 faktiske kontant erlagte købesum, de ovennævnte godt 800.000 kr., der  

 rigeligt dækkede både øjeblikkelig fuld betaling for løsøre og en passende  

 udbetaling på selve den faste ejendom.
Både klageren og sælgeren af gården  

 havde i deres respektive skatteregnskaber behandlet inventaroverdragelsen som  

 sket kontant.
Samme udgangspunkt måtte gælde opgørelsen af den kontante  

 anskaffelsessum for ejendommen.
Under denne forudsætning havde klageren  

 beregnet dette beløb til 1.901.267 kr., som herefter var anvendt ved  

 selvangivelsen af den særlige indkomst i forbindelse med ejendommens salg.  

 Ved denne opgørelse faldt hele kursreguleringen til kontantværdi på den faste  

 ejendom alene.
 I skattemyndighedernes opgørelse af den ansatte særlige indkomst var  

 kontantanskaffelsessummen for ejendommen indgået med 1.854.010 kr., der  

 fremkom ved en forholdsmæssig fordeling af den samlede kontantomregnede  

 købesum for ejendommen mellem inventar og fast ejendom.
Fra klagerens side fremhævedes det, at der måtte skelnes mellem den  

 beregning, som skulle anvendes ved fastlæggelsen af ejendommens  

 afskrivningsgrundlag, og som her førte til det nævnte beløb på 1.854.010 kr.,  

 og den opgørelse af anskaffelsessummen, der forudsættes i  

 ejendomsavancebeskatningslovens § 4, stk. 2. Hverken denne regel eller de til  

 loven knyttede cirkulærer foreskrev direkte, at en forholdsmæssig beregning  

 som den af skattemyndighederne foretagne skulle benyttes.
Når, som her, den  

 kontante udbetaling rigeligt dækkede både inventarværdien og et passende  

 beløb for selve ejendommen, og da de indestående prioriteter - der var de  

 samme ved såvel købet som salget - fuldt ud vedrørte netop den faste ejendom,  

 der tjente som det eneste sikkerhedsgrundlag for disse gældsposter, måtte  

 hele kursreguleringen + de 570.863 kr. af udbetalingen indregnes i  

 anskaffelsessummen.
Klagerens revisor fandt bl.a. støtte for sit synspunkt i en af  

 Landsskatteretten den 19. april 1989 truffet afgørelse, ved hvilken et  

 vedrørende en landbrugsejendom oprindelig beregnet afskrivningsgrundlag for  

 driftsbygninger ikke var bindende for vedkommende skatteyder, da han senere  

 skulle opgøre særlig indkomst med hensyn til en udbetalt  

 stormskadeerstatning.
Revisoren havde videre sammenstillet de vedrørende  

 klagerens ejendom foreliggende tal med et tænkt ejendomssalg, og påpeget, at  

 der, når skattemyndighedernes opgørelsesprincip blev fulgt, opstod skævheder  

 i beskatningsresultaterne, afhængigt af sammensætningen af de faste lån, selv  

 om det forudsattes, at kontantværdien af købesummerne var ens for de i  

 taleksemplet betragtede 2 ejendomme.
I klagerens tilfælde førte den påklagede  

 avanceberegning til, at en samlet kursregulering + en del af  

 handelsomkostningerne på i alt 47.257 kr. blev tabt.
 Revisoren nedlagde principal påstand om, at den selvangivne opgørelse af  

 særlig indkomst blev godkendt; subsidiært påstod han ovennævnte beløb på  

 47.257 kr., som forholdsmæssigt vedrørte inventarværdien, tillagt den ved  

 købet selvangivne inventarsaldo, 230.000 kr., med den virkning, at  

 afskrivninger på inventar nu blev indrømmet ved klagerens skatteansættelser i  

 forhold til en oprindelig saldo på 277.257 kr.
Landsskatteretten bemærkede, at der, når fast ejendom og løsøre m.v.  

 overdrages ved en samlet handel og det samme dokument, uden at der samtidig  

 træffes aftale om, at en bestemt del af kontantudbetalingen udelukkende angår  

 visse særligt opregnede dele af det overdragne, måtte foretages en  

 forholdsmæssig fordeling af den samlede erhvervelsessum som gjort af de  

 stedlige skattemyndigheder.
Denne praksis, som havde været gældende før  

 ejendomsavancebeskatningsloven, måtte efter Landsskatterettens opfattelse  

 opretholdes også med hensyn til overdragelser, der var undergivet reglerne i  

 denne lov.
Retten fandt ikke anledning til at fravige hovedreglen om  

 handelens enhed, selv om ejendomsavancebeskatninglovens  

 kontantomregningsbestemmelser kunne føre til forskellige fordelingsresultater  

 under varierende prioriteringsforhold.
Landsskatteretten kunne derfor ikke give klageren medhold i den  

 principiale påstand, men også den subsidiære påstand måtte efter rettens  

 opfattelse forkastes, fordi der ikke - som i øvrigt ligeledes anført af de  

 stedlige skattemyndigheder - var hjemmel til ved beregningen af  

 afskrivningsgrundlaget for inventargenstande at tage hensyn til, hvorledes  

 anskaffelsen af de pågældende driftsmidler var finansieret.
Det bemærkedes  

 endelig, at den af klagerens revisor påberåbte kendelse af 19. april 1989 kun  

 havde taget stilling til, om vedkommende klager, da stormskaden var indtrådt,  

 var bundet af sin egen oprindelige opgørelse af driftsbygningernes værdi, som  

 alene anvendelige til garage- eller lagerformål, eller om der kunne foretages  

 en ny beregning af denne værdi med anvendelse af almindelige  

 opgørelsesprincipper.
Kendelsen var derfor ikke afgørende for løsningen af de  

 her i sagen foreliggende kontantomregningsproblemer.
 Den påklagede ansættelse blev herefter stadfæstet.
 LV 1988. H 2.6.
