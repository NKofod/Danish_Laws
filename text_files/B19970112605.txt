 I medfør af § 85 e, stk. 4, i lov om arbejdsløshedsforsikring m.v., jf.  

 lovbekendtgørelse nr. 27 af 13. januar 1997, § 38 b, stk. 4, i lov om  

 arbejdsmarkedsuddannelser, jf. lovbekendtgørelse nr. 53 af 23. januar 1997,  

 og § 41 c, stk. 4, i lov om en aktiv arbejdsmarkedspolitik, jf.  

 lovbekendtgørelse nr. 508 af 18. juni 1997, alle som ændrede ved lov nr. 803  

 af 24. oktober 1997 og lov nr. 1081 af 29. december 1997, fastsættes efter  

 indstilling fra direktøren for arbejdsløshedsforsikringen og bestyrelsen for  

 Arbejdsmarkedets Tillægspension:
§ 1.  Arbejdsløshedskasser for lønmodtagere  

 tilbageholder midlertidig pensionsopsparing hos medlemmer, der modtager  

 dagpenge efter lov om arbejdsløshedsforsikring m.v., eller kursusgodtgørelse  

 efter lov om arbejdsmarkedsuddannelser.
Endvidere tilbageholder kasserne  

 midlertidig pensionsopsparing hos medlemmer over 25 år, der modtager  

 uddannelsesgodtgørelse efter lov om en aktiv arbejdsmarkedspolitik.
 Stk. 2.  Pensionsopsparingen tilbageholdes i ydelser,  

 der udbetales i perioden fra og med den 5. januar 1998 til og med den 31.  

 december 1998.
 § 2.  Pensionsopsparingen er fastsat til 0,75 kr. for  

 hver time, der udbetales dagpenge, kursusgodtgørelse eller  

 uddannelsesgodtgørelse for.
 Stk. 2.  Opsparingen tilbageholdes sammen med medlemmets  

 del af ATP-bidraget af de nævnte ydelser, jf. bekendtgørelse om indbetaling  

 af ATP-bidrag for medlemmer af arbejdsløshedskasser.
 Stk. 3.  Den midlertidige pensionsopsparing og  

 ATP-bidraget tilbageholdes med i alt 1,83 kr. for hver time, der udbetales  

 dagpenge eller kursusgodtgørelse for, og med i alt 1,29 kr. for hver time,  

 der udbetales uddannelsesgodtgørelse for.
 Stk. 4.  Det samlede beløb pr. uge, jf. stk. 3,  

 nedrundes til nærmeste hele kronebeløb.
§ 3.  Arbejdsløshedskasserne opgør og indberetter  

 kvartalsvis den samlede tilbageholdte pensionsopsparing af de enkelte ydelser  

 til Direktoratet for Arbejdsløshedsforsikringen.
Indberetningen skal ske  

 samtidig med indberetningen af ATP-bidrag.
 Stk. 2.  Arbejdsløshedskassernes indberetninger skal  

 være direktoratet i hænde senest den 10. i måneden efter hvert kvartals  

 udløb.
Stk. 3.  På grundlag af kassernes indberetninger  

 overføres den samlede pensionsopsparing fra direktoratets konto i Danmarks  

 Nationalbank til Arbejdsmarkedets Tillægspensions særlige konto for den  

 midlertidige pensionsopsparing senest den 14. i måneden efter hvert kvartals  

 udløb.
I januar 1999 er sidste rettidige overførselsdag dog den 20. i  

 måneden.
Stk. 4.  Hvis direktoratet på grund af for sen  

 indberetning fra en kasse ikke kan overføre pensionsopsparingen for denne  

 kasse rettidigt, ifalder kassen ansvar for betaling af renter for forsinket  

 indbetaling.
Renten opkræves af Arbejdsmarkedets Tillægspension og udgør 1  

 1/2 pct. for hver påbegyndt måned regnet fra kvartalets udløb.
§ 4.  Arbejdsløshedskasserne opgør og indberetter  

 senest den 25. januar 1999 den samlede pensionsopsparing af de enkelte  

 ydelser til Direktoratet for Arbejdsløshedsforsikringen.
Opgørelsen kan  

 indeholde reguleringer i forhold til de kvartalsvise opgørelser, jf. § 3,  

 stk. 1.
Stk. 2.  Arbejdsløshedskasserne indberetter senest den  

 1. juni 1999 størrelsen af den indbetalte pensionsopsparing for hvert enkelt  

 medlem.
Indberetningen sker direkte til Arbejdsmarkedets Tillægspension.
 Stk. 3.  For det enkelte medlem er pensionsopsparingen  

 forskellen mellem det tilbageholdte beløb og medlemmets del af ATP-bidraget,  

 nedrundet efter § 2 i bekendtgørelse om indbetaling af ATP-bidrag for  

 medlemmer af arbejdsløshedskasser.
§ 5.  Hvis et medlem skal tilbagebetale dagpenge,  

 kursusgodtgørelse eller uddannelsesgodtgørelse, som er modtaget med urette,  

 skal indbetalte opsparingsbeløb af denne ydelse overføres fra  

 Arbejdsmarkedets Tillægspension til arbejdsløshedskassen.
Beløb under 50 kr.  

 overføres dog ikke.
 § 6.  Bekendtgørelsen træder i kraft den 1. januar  

 1998 og finder anvendelse ved udbetaling af ydelser, der udbetales i perioden  

 fra og med den 5. januar 1998 til og med den 31. december 1998.
 Stk. 2.  Direktoratet for Arbejdsløshedsforsikringen  

 udarbejder en vejledning til bekendtgørelsen.
