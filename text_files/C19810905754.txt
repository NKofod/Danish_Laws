 Der er ikke hjemmel til at et overskydende beløb af et menighedsråds  

 rådighedsbeløb kan overføres til rådighedsbeløbet for det efterfølgende  

 regnskabsår.
 Kirkeministeriets skrivelse af 6. januar 1981 til et menighedsråd.
 I et gennem stiftsøvrigheden over Helsingør stift hertil indsendt  

 andragende af 31. oktober 1980 har menighedsrådet ansøgt om tilladelse til at  

 overføre et beløb af 4.100 kr. af menighedsrådets rådighedsbeløb for 1980 til  

 rådighedsbeløbet for regnskabsåret 1981.
 Det er oplyst, at det omhandlede beløb var budgetteret til anvendelse som  

 tilskud til afholdelse af konfirmandekskursioner i efteråret 1980, men at det  

 af forskellige grunde ikke har været muligt at afvikle de påtænkte  

 ekskursioner som planlagt, hvorfor disse i stedet agtes afholdt i foråret  

 1981.
 I anledning heraf skal man meddele, at der ikke er hjemmel til at godkende  

 det ansøgte, idet det overskydende beløb i overensstemmelse med de for de  

 kirkelige kasser gældende regnskabsmæssige bestemmelser skal indgå i den  

 samlede kassebeholdning, der føres til indtægt på kirkekassens budget ved  

 begyndelsen af indeværende regnskabsår.
 Derimod kan ministeriet under de foreliggende omstændigheder godkende, at  

 rådighedsbeløbet for 1981, der efter det oplyste er fastsat til 52.200 kr.,  

 ekstraordinært forhøjes med 4.100 kr. under forudsætning af, at merudgiften  

 kan afholdes uden forhøjelse af det approberede ligningsbeløb.
