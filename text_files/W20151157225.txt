Offererstatningslovens § 10 - manglende medvirken til politiets opklaring af sagen, nævnets j.nr. 14-520-04614 Ansøger  som tidligere havde været en del af en rocker-/bandegruppering, og som på hændelsestidspunktet var i et udslusningsprogram, efter at han var kommet i bad standing  blev overfaldet ved sin hjemadresse af tre personer med slagvåben, hvilket blandt andet medførte blødninger i hjernen.
Under politiets efterforskning af overfaldet ville ansøger ikke udtale sig om noget vedrørende sin tidligere gruppering, ligesom han fortalte politiet, at han havde en idé om, hvem gerningsmændene var, men at han ville holde det for sig selv af frygt for repressalier.
Det fremgik videre af politiets akter, at ansøgers kæreste efter at have talt med ansøger heller ikke ønskede at udtale sig til politiet.
Politiet standsede efterforskningen i sagen, da politiet vurderede, at fortsat efterforskning ikke ville kunne føre til sigtelse i sagen.
Nævnet meddelte efterfølgende ansøger afslag på erstatning i medfør af offererstatningslovens § 10, idet nævnet fandt, at ansøger ikke i tilstrækkeligt omfang efter evne havde medvirket til politiets opklaring af sagen.
Nævnet lagde i den forbindelse til grund, at ansøger ikke ønskede at udtale sig til politiet, selv om han havde oplysninger, som kunne have bidraget til politiets opklaring af sagen, ligesom ansøgers kæreste efter at have rådført sig med ansøger kun i begrænset omfang ville udtale sig.
 Nævnet bemærkede i afgørelsen, at frygt for repressalier normalt ikke anses som en undskyldning for ikke at medvirke til sagens opklaring.
