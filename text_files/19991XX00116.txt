Skriftlig fremsættelse (24. november 1999) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
 Forslag til folketingsbeslutning om Danmarks  

 ratifikation af den europæiske pagt om regionale sprog eller  

 mindretalssprog af 5. november 1992.
(Beslutningsforslag nr.
B 50).
 Forslaget tilsigter at muliggøre, at Danmark kan  

 ratificere den europæiske pagt om regionale sprog eller mindretalssprog  

 af 5. november 1992.
Pagten blev vedtaget af Europarådets  

 Ministerkomité den 25. juni 1992 og åbnet for undertegnelse i  

 Strasbourg den 5. november 1992. Pagten blev på denne dato undertegnet  

 af 11 af Europarådets medlemslande, herunder af Danmark.
Undertegnelsen  

 skete under forbehold af ratifikation.
 Baggrunden for udarbejdelsen af pagten skyldes, at der  

 bl.a. af Den Parlamentariske Forsamling under Europarådet gennem tiden  

 er blevet udtrykt bekymring over situationen for de mange regionale sprog og  

 mindretalssprog, der findes i Europa, og hvoraf nogle er i fare for med tiden  

 at uddø. Den stående Kommunalkonference under Europa (CLRAE)  

 påtog sig derfor arbejdet med udarbejdelsen af en europæisk pagt  

 om regionale sprog eller mindretalssprog, der senere blev videreført  

 af en ad hoc ekspertkomité under Europarådets  

 Ministerkomité.
Pagten er en folkeretligt bindende konvention.
Ved  

 Danmarks ratifikation af pagten opstår der for Danmark folkeretlige  

 forpligtelser til for alle de regionale sprog eller mindretalssprog, der  

 findes i Danmark, og som er omfattet af den i pagten fastlagte definition for  

 sådanne sprog, at følge en række generelle mål og  

 principper, der er nærmere fastlagt i pagtens afsnit II.
De  

 kontraherende stater har herudover mulighed for at udpege bestemte sprog med  

 henblik på den videregående beskyttelse, der er fastlagt i  

 pagtens afsnit III.
Afsnit III indeholder en række konkrete  

 forpligtelser med henblik på at fremme brugen af regionale sprog eller  

 mindretalssprog på forskellige områder af samfundslivet.
Der skal  

 vælges mindst 35 bestemmelser, for at et sprog kan anmeldes til den  

 særlige beskyttelse efter afsnit III.
Der er i forslaget til folketingsbeslutning redegjort for,  

 at Danmarks ratifikation af pagten bør omfatte det  

 færøske og grønlandske sprog samt tysk, for så vidt  

 angår det tyske mindretal i Sønderjylland, således at de  

 generelle mål og principper i pagtens afsnit II vil blive  

 gældende for alle tre sprog.
Det foreslås endvidere, at tysk, for  

 så vidt angår det tyske mindretal i Sønderjylland, udpeges  

 som et sprog, der vil være omfattet af pagtens afsnit III,  

 således at der for dette skal udpeges mindst 35 bestemmelser i  

 nævnte afsnit, der skal være gældende for dette sprog.  

 Derimod anses det ikke for relevant at udpege færøsk og  

 grønlandsk som omfattet af bestemmelserne i pagtens afsnit III under  

 hensyn til, at færøsk og grønlandsk er hovedsprog  

 på henholdsvis Færøerne og i Grønland.
I forslaget til folketingsbeslutning er der udpeget i alt  

 37 bestemmelser i afsnit III, der vil kunne finde anvendelse for tysk.  

 Bestemmelserne fremgår af den erklæring, der foreslås  

 afgivet fra dansk side i forbindelse med ratifikationen, og som er gengivet  

 på side 26, spalte 2, samt af bemærkningerne til de enkelte  

 artikler.
Det fremgår endvidere, at der i forbindelse med ratifikation  

 af pagten bør afgives en fortolkende erklæring vedrørende  

 artikel 9, stk. 1.
Pagtens afsnit IV indeholder bestemmelser om kontrollen  

 med pagtens gennemførelse.
Deltagerstaterne forpligter sig til at  

 fremsende periodiske rapporter til Europarådets generalsekretær  

 om de foranstaltninger, de har taget for at gennemføre pagten.
Den  

 første rapport skal afgives senest ét år efter pagtens  

 ikrafttrædelse for den pågældende stat og de  

 følgende med tre års mellemrum.
Rapporterne skal gennemgås  

 af en uafhængig ekspertkomité, der skal bestå af et medlem  

 fra hver deltagerstat.
Pagten trådte i kraft den 1. marts 1998 efter at  

 være blevet ratificeret af Finland, Kroatien, Liechtenstein,  

 Nederlandene, Norge og Ungarn.
Pagten er endvidere blevet ratificeret af  

 Schweiz og Tyskland med virkning fra henholdsvis 1. april 1998 og 1. januar  

 1999. Tysklands ratifikation omfatter bl.a. dansk i det danske  

 sprogområde i Slesvig-Holsten.
Danmarks ratifikation af pagten forventes ikke at  

 nødvendiggøre lovændringer.
Forslaget forventes heller  

 ikke at få direkte økonomiske eller administrative konsekvenser.  

 Gennemførelse af en periodisk rapporteringsforpligtelse skønnes  

 dog at kunne være forbundet med visse omkostninger.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
