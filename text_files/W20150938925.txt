Ligestillingsnævnets afgørelse om køn - forskellige priser - medhold Det var i strid med ligestillingslovens § 2, at et diskotek opkrævede 290 kr. for entré og fri bar for mandlige gæster, mens kvindelige gæster blev opkrævet 60 kr. for entré og fri bar.
Klageren, en mand, klagede over, at indklagede, et diskotek, opkrævede 290 kr. af mandlige gæster for entré og fri bar, mens kvindelige gæster blev opkrævet 60 kr. for entre og fri bar.
Klageren deltog ikke som betalende gæst ved disse arrangementer.
Ligestillingsnævnet fandt, at indklagede havde overtrådt ligestillingslovens § 2, hvorefter det ikke er tilladt at forskelsbehandle mænd og kvinder inden for offentlig forvaltning og erhvervsmæssig og almen virksomhed.
 Klagen drejer sig om forskelsbehandling på grund af køn i forbindelse med entrépriser til et diskotek.
Sagsfremstilling Klageren, en mand, har oplyst, at indklagede, et diskotek, opkrævede 290 kr. af mandlige gæster for entré og fri bar, mens kvindelige gæster blev opkrævet 60 kr. for entré og fri bar.
Klagen er indbragt for nævnet ved mail af 24. august 2006. Sekretariatet anmodede ved breve af 26. september 2006 og 19. december 2006 indklagede om at fremsende bemærkninger til klagen.
Sekretariatet har til trods herfor ikke modtaget indklagedes bemærkninger til klagen.
Parternes bemærkninger Klageren anfører, at indklagede har overtrådt ligestillingslovens § 2 ved at opkræve differentierede priser for mænd og kvinder.
Klageren anfører, at han finder det diskriminerende, at han skal betale fem gange så meget for entré og fri bar som kvindelige gæster.
Såfremt incitamentet for denne prisforskel er, at der derved kommer flere kvindelige gæster, og de mandlige gæster derved har et større udvalg, er dette synspunkt ikke alene ødelæggende for pigernes status og en objektliggørelse af det kvindelige køn, men ligeledes direkte diskriminerende overfor det mandlige køn.
Klageren gør endvidere gældende, at fordi man er dreng, er det ikke ensbetydende med, at man drikker fem gange så meget som en pige.
Det bestrides derfor, at der er empirisk grundlag for forskelle i kvinder og mænds alkoholforbrug, der kan begrunde den store prisforskel.
 Indklagede har som anført ikke sendt bemærkninger til klagen.
Ligestillingsnævnets bemærkninger og konklusion Efter § 19 i ligestillingsloven (jf. lovbekendtgørelse nr. 1527 af 19. december 2004) kan Ligestillingsnævnet behandle sager efter § 2, hvorefter det ikke er tilladt at forskelsbehandle kvinder og mænd inden for bl.a. erhvervsmæssig virksomhed.
Indklagede har trods opfordring hertil ikke fremkommet med sine bemærkninger til klagen.
Herefter lægges det efter klagerens oplysninger til grund, at indklagede har opkrævet 290 kr. af mandlige gæster for entré og fri bar, mens kvindelige gæster blev opkrævet 60 kr. for entré og fri bar.
Nævnet finder, at indklagede hermed har overtrådt ligestillingslovens § 2, hvorfor det b e s t e m m e s:
 Det var i strid med ligestillingslovens § 2, at indklagede opkrævede 290 kr. af mandlige gæster for entré og fri bar, mens kvindelige gæster blev opkrævet 60 kr. for entré og fri bar.
