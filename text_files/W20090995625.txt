Pressenævnets kendelse i sag nr. 2009-6-919 [K] har anmodet om genoptagelse af Pressenævnets sag nr. 2009-6-0915, som nævnets formand traf afgørelse i den 27. november 2009. Afgørelsen vedrørte en klage fra [K] over artiklen Heller betaler markedsprisen i avisen 2770 Tårnby 20.-26. oktober 2009.
 I kendelsen hed det:
 Pressenævnets formand udtaler:
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører en artikel bragt den 20. oktober 2009, og nævnet først har modtaget klagen den 24. november 2009, er fristen overskredet.
Klagen over 2770 Tårnby afvises derfor i medfør af medieansvarsloven § 43, stk. 3. [K] har til støtte for anmodningen om genoptagelse bl.a. anført, at avisen uddeles i dagene 20.-26. oktober 2009. For den borger, der først har fået uddelt avisen den 26. oktober 2009, er klagefristen ikke overskredet.
Desuden er klagefristen urimelig kort. [K] har herudover vedlagt mailkorrespondance mellem en kunde og avisen fra november 2009.
 Pressenævnets formand udtaler:
Efter § 14, stk. 1, i bekendtgørelse nr. 86 af 9. februar 1998 om forretningsordenen for Pressenævnet træffer de medlemmer, der har afgjort en sag også afgørelse vedrørende spørgsmål om eventuel genoptagelse af sagen.
Pressenævnet kan genoptage behandlingen af en sag, hvis der fremkommer nye oplysninger af betydning for sagens afgørelse.
 Klagen er modtaget i Pressenævnet tirsdag den 24. november 2009. Artiklen må efter det oplyste anses uddelt fra den 20. oktober 2009. Uanset artiklen senest er uddelt mandag den 26. oktober 2009, er 4-ugers klagefristen således overskredet, jf. medieansvarsloven § 34, stk. 2. [K] er herefter ikke fremkommet med sådanne nye oplysninger, og der er derfor grundlag for at genoptage behandlingen af sagen.
