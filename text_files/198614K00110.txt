Nr BTL 110 Betænkning over Forslag til lov om ændring af lov om etablering af et  

 selskab til varetagelse af kulbrinteaktiviteter i Grønland   

 Nr L 110 1986-87, 1. samling Blad nr 573 Afgivet af udvalget angående Grønlandslove Afgivet: 19870218 Udvalget har behandlet lovforslaget i nogle møder og har i den forbindelse stillet spørgsmål til ministeren for Grønland, som denne har besvaret skriftligt.
Udvalgets spørgsmål og ministerens svar herpå er optrykt som bilag til denne betænkning.
 Herefter indstiller UDVALGET lovforslaget til VEDTAGELSE UÆNDRET.
Et MINDRETAL (Socialdemokratiets og Socialistisk Folkepartis medlemmer af udvalget) ønsker samtidig at understrege, at Nunaoil & Minerals, hvor det er muligt, skal med så tidligt som muligt i efterforskningsfasen, ikke mindst hvor det drejer sig om følsomme mineraler som f.eks. uran, hvortil der knytter sig særlige miljømæssige hensyn.
Mindretallet lægger ligeledes vægt på, at der tilføres Nunaoil & Minerals yderligere kapital, hvilket jo er en forudsætning for, at selskabet kan gå ind, hvor der ikke er tale om fuld bæring.
KAREN THURØE HANSEN (KF) nfmd.
IKAST (KF) ALICE BRASK (KF) STEENHOLDT (GRØNL.) fmd.
POVL BRØNDSTED (V) IVAR HANSEN (V) BIRGITH MOGENSEN (CD) INGER STILLING PEDERSEN (KRF) SØREN HANSEN (S) ARNE JENSEN (S) SØREN B.
JØRGENSEN (S) PREBEN LANGE (S) TOVE LINDBO LARSEN (S) HENNING NIELSEN (S) MARGRETE AUKEN (SF) PELLE VOIGT (SF) LONE DYBKJÆR (RV) Partierne FP og VS havde ikke medlemmer i udvalget.
Bilag Udvalgets spørgsmål til ministeren for Grønland og dennes svar herpå SPØRGSMåL NR. 1:
Vil ministeren sikre, at Nunaoil & Minerals får mulighed for at gå ind i alle nye tilladelser ved, at der indsættes en option i nye forundersøgelsestilladelser og efterforskningskoncessioner? SVAR:
Spørgsmålet om etablering af en dansk/grønlandsk offentlig deltagelse i aktiviteter vedrørende andre mineralske råstoffer end kulbrinter har været drøftet i det dansk/grønlandske fællsråd vedrørende mineralske råstoffer i Grønland, senest i oktober 1986.
På denne baggrund har landsstyret og jeg besluttet at søge udvidet rammerne for den virksomhed, der kan udøves af Nunaoil A/S, gennem det nu forelagte lovforslag og tilsvarende lovgivning i Grønland.
I konsekvens heraf søges der nu i alle forundersøgelsestilladelser og efterforskningskoncessioner indføjet en optionsbestemmelse, hvorefter de dansk/grønlandske myndigheder eller et af disse udpeget selskab kan indtræde som deltager i aktiviteterne med en andel på maksimalt 25 pct. på ikke-»carried«-basis ved indgåelse af samarbejdsaftale med bevillingshaveren.
Der forestår imidlertid stadig et arbejde med at konkretisere indholdet og rækkevidden af en sådan optionsbestemmelse i forhold til de private selskaber.
Jeg påregner, at denne fremgangsmåde vil fortsætte fremover, men går også ud fra, at der ved fællesrådets behandling af de enkelte ansøgninger om forundersøgelsestilladelser og efterforskningskoncessioner foretages en konkret vurdering af behovet for at indsætte en sådan optionsbestemmelse.
Samtidig må jeg gøre opmærksom på, at den grønlandske råstofordning indebærer, at Grønlands landsstyre og ministeren for Grønland skal være enige om bl.a. meddelelse af forundersøgelsestilladelser og eneretskoncessioner samt disses indhold.
Jeg har således ikke mulighed for at tilkendegive, at jeg altid og ubetinget vil sikre, at sådanne optionsbestemmelser indsættes, men jeg kan tilkendegive, at jeg er indstillet på at medvirke hertil i alle situationer, hvor dette anbefales af fællesrådet vedrørende mineralske råstoffer i Grønland, og hvor dette samtidig har tilslutning af Grønlands landsstyre.
 SPØRGSMåL NR. 2:
Er ministeren indstillet på at udvide aktiekapitalen i Nunaoil & Minerals, så at selskabet får mulighed for at gå ind i koncessioner, hvor der ikke er tale om fuld bæring? SVAR:
I konsekvens af min besvarelse af spørgsmål nr. 1 kan jeg tilkendegive, at jeg er principielt positivt indstillet overfor at deltage i en udvidelse af aktiekapitalen i Nunaoil A/S med henblik på selskabets deltagelse i aktiviteter vedrørende mineralske råstoffer, hvor det ikke er muligt fuldt ud at opnå en deltagelse på »carried«-basis.
En naturlig forudsætning vil dog her være, at Grønlands landsstyre tilsvarende er indstillet på at deltage i en sådan udvidelse af aktiekapitalen.
Endvidere vil jeg naturligvis lægge vægt på, om der foreligger efterforskningsprojekter, hvor det af fællesrådet vedrørende mineralske råstoffer i Grønland vurderes at være hensigtsmæssigt, at der etableres en offentlig deltagelse eventuelt allerede i efterforskningsfasen.
