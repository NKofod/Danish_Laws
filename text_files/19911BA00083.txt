Nr BSF 83 Forslag til folketingsbeslutning om en videnskabelig undersøgelse af  

 Thulearbejdere Fremsat af Kaj Poulsen (S) Jytte Andersen (S) Torben Lund (S) Birgitte  

 Husmark (SF) Rahbæk Møller (SF) Ebba Strange (SF) den 8. april 1992 Folketinget opfordrer regeringen til inden udgangen af august måned 1992 at iværksætte en videnskabelig helbredsundersøgelse af de personer, der var ansat på Thule Airbase i 1968, og som deltog i oprydningen efter nedstyrtningen af en amerikansk B-52 bombemaskine, der medførte fire brintbomber.
Undersøgelsen skal tilrettelægges, så den giver mulighed for at konstatere følgevirkninger af kontakt med radioaktivt materiale.
 Beslutningsforslagets gennemførelse vil betyde en statslig merudgift på  

 5-10 mio. kr., som bør bevilges som en ekstrabevilling til  

 sundhedsforskningen.
Bemærkninger til forslaget Efter et amerikansk B-52 bombeflys styrt den 21. januar 1968 og i  

 forbindelse med den efterfølgende oprydningsperiode var ca. 1.000 udsendte  

 danskere i forbindelse med eller i nærheden af plutonium, som blev spredt  

 over nedstyrtningsstedet ved den konventionelle eksplosion, der fandt sted,  

 da det forulykkede fly ramte havisen ca. 12 km vest for Thulebasen.
 Den officielle beskrivelse af ulykken, af den radioaktive forurening, som  

 opstod, og af oprydningen, findes i en fælles dansk-amerikansk rapport:  

 Project Crested Ice, som blev offentliggjort i februar 1970.
 Af denne rapport fremgår det, at eksperterne har kunnet redegøre for i alt  

 ca. 4 kg plutonium ud af de i alt 16 kg, som de fire brintbomber skønnes at  

 have indeholdt.
De resterende ca. 12 kg plutonium er der ikke redegjort for i rapporten.  

 Denne store mængde plutonium må skønnes at være blevet løftet op i luften i  

 forbindelse med den voldsomme varmeudvikling, der opstod ved branden.
Ca. 100  

 t jetbrændstof blev antændt og udviklede et flammehav, som efter  

 beskrivelserne havde en horisontal udbredelse på 800 m og nåede op i en højde  

 af 850 m.
Herfra er plutoniummet spredt ud over området.
 Den af Sundhedsstyrelsen iværksatte helbredsundersøgelse fra 1987  

 fastslår, at der blandt de 808 Thulearbejdere, der deltog i undersøgelsen, er  

 fundet i alt 808 hoveddiagnoser og 531 bidiagnoser.
 Det vil naturligvis være helt urimeligt at konkludere, at alle de i alt  

 1.339 diagnoser kan have en forbindelse med opholdet i Grønland, idet en  

 overvejende del af de stillede diagnoser formentlig også ville kunne  

 konstateres, såfremt de involverede ikke havde opholdt sig på basen i 1968.
Den kendsgerning, at der er fundet en ikke ubetydelig overhyppighed af  

 diagnoser, som kan have forbindelse med eksponering af radioaktive  

 materialer, og den kendsgerning, at Dansk Institut for Klinisk Epidemiologi  

 (DIKE) ved en undersøgelse fra 1987 fandt en overdødelighed på 40 pct. i  

 forhold til hele den øvrige befolkning samt en overhyppighed af  

 cancertilfælde, bør medføre, at der på videnskabelig basis iværksættes en  

 undersøgelse, som een gang for alle kan fastslå, om der er en  

 årsagssammenhæng mellem den konstaterede overhyppighed af sygdom og  

 dødelighed og opholdet på Thule Air Base.
Derfor er det selvfølgelig  

 nødvendigt, at eksperter på det nuklearmedicinske område inddrages, og at  

 undersøgelsen gennemføres uden yderligere forsinkelse.
Da Sundhedsstyrelsen i 1988 lod udarbejde en projektskitse med det formål  

 at afgøre, om dansk personale ansat på Thulebasen eller med anden tilknytning  

 til basen i perioden 21. januar - 9. september 1968 skulle have en forøget  

 forekomst af sygdomme eller sygdomssymptomer, der kunne antages at hænge  

 sammen med flystyrtet i 1968, anslog man udgiften til undersøgelsen til ca.  

 10 mio. kr.
Det datamateriale, der har ligget til grund for  

 Sundhedsstyrelsens helbredsundersøgelse fra juli 1991, vil naturligt kunne  

 indgå og bruges til en videnskabelig undersøgelse.
Derfor anslås det, at  

 udgiften til en sådan undersøgelse vil ligge på 5-10 mio. kr.
