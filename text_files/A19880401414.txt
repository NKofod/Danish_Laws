 Denne datasammenskrivning omfatter lov nr. 196 af 7. juni  

 1958 om autorisation af elektroinstallatører m.v. med de ændringer, der  

 følger af lov nr. 561 af 21. december 1972.
§ 1 Denne lov omfatter arbejder ved installering, montering, reparation o.lign  

 af anlæg, genstande og apparater, herunder montage- og brugsgenstande, til  

 produktion, fordeling og udnyttelse af elektricitet (stærkstrøm), dog bortset  

 fra arbejder ved apparater samt bevægelige og transportable ledninger, når  

 disse ikke, medens arbejdet udføres, er forbundet med fast oplagte  

 installationer.
Uden for loven falder ligeledes reparation af elektrisk  

 materiel, for så vidt arbejdet udføres af producenter af sådant materiel.
§ 2 De af denne lov omfattede arbejder må kun udføres af personer, der har  

 bestået en af ministeren for offentlige arbejder godkendt prøve for  

 elektroinstallatører, jfr. dog § 15.
 Arbejder ved fast oplagte forbrugerinstallationer og ved dermed forbundne  

 apparatet og ledninger må derhos, for så vidt de ikke tilhører ejeren af  

 elektricitetsforsyningsanlægget, kun udføres af personer, der har opnået  

 autorisation som elektroinstallatør, jfr. dog §§ 3, stk. 2, 14 og 15, stk. 2.
 Hvor forholdene særlig taler derfor, kan ministeren for offentlige  

 arbejder efter forhandling med elektricitetsrådet dispensere fra den i stk. 1  

 anførte betingelse.
 I det omfang det er nødvendigt for at gennemføre regler fastsat af De  

 europæiske Fællesskaber, kan ministeren for offentlige arbejder fastsætte  

 bestemmelser om, at personer, der har drevet tilsvarende virksomhed i et  

 andet medlemsland, og som råder over det nødvendige kendskab til de danske  

 installationsforskrifter, er fritaget for at aflægge prøver.
§ 3 De i § 2 omhandlede autorisationer gives af ledelsen for de enkelte  

 elektricitetsforsyningsanlæg.
Når en ansøger, der angiver at ville drive  

 erhvervsmæssig elektroinstallatørvirksomhed og derhos i henhold til § 4 har  

 krav på autorisation, fremsætter begæring derom, skal autorisationen  

 udfærdiges som gældende for hele det pågældende forsyningsområde og  

 omfattende samtlige arbejder, som loven angår.
Ministeren for offentlige  

 arbejder kan dog, uanset bestemmelsen i stk. 1, bemyndige stats- og kommunale  

 institutioner, der råder over personale med de fornødne tekniske  

 kvalifikationer, til at lade de arbejder inden for deres egne installationer  

 og anlæg, som ellers er forbeholdt autoriserede elektroinstallatører, udføre  

 af personer, som er ansat i vedkommende institutioner og har bestået en i  

 henhold til § 2, stk. 1, godkendt prøve for elektroinstallatører.
§ 4 Enhver, som har bestået en godkendt prøve for elektroinstallatører eller  

 har opnået dispensation efter § 2, stk. 3, eller som er fritaget for prøve  

 efter de bestemmelser, der er fastsat i medfør af § 2, stk. 4, kan kræve sig  

 autoriseret som elektroinstallatør, jfr. dog § 5, når han endvidere Den, der er i besiddelse af en gyldig og ubegrænset autorisation som  

 elektroinstallatør ved eet elektricitetsforsyningsanlæg, skal alene opfylde  

 kravet om sikkerhedsstillelse for at opnå tilsvarende autorisation ved andre  

 elektricitetsforsyningsanlæg, jfr. dog § 5.
 I det omfang det er nødvendigt for at gennemføre regler fastsat af De  

 europæiske Fællesskaber om udveksling af tjenesteydelser, kan ministeren for  

 offentlige arbejder fastsætte bestemmelser om, at personer, der driver  

 tilsvarende virksomhed i et andet medlemsland, fritages for at opfylde kravet  

 i stk. 1, nr. 1.
§ 5 Uanset om en person opfylder betingelserne i § 4 for at kunne kræve sig  

 autoriseret som elektroinstallatør, skal vedkommende ledelse kunne nægte  

 autorisation, såfremt ansøgeren inden for de sidste 3 år er straffet for  

 overtrædelse af stærkstrømsreglementet eller nærværende lov eller  

 bestemmelser udstedt i henhold til nærværende lov.
Samme virkning har straf,  

 der for forseelser i forbindelse med elektriske installationer er idømt inden  

 for de sidste 3 år i medfør af § 9 i lov nr. 151 af 7. maj 1937 om tekniske  

 installationer, og straf, der i samme tidsrum er idømt i medfør af § 5 i  

 lovbekendtgørelse nr. 356 af 30. juli 1949 om elektriske stærkstrømsanlæg.
Den der efter tidligere at have været autoriseret har mistet sin  

 autorisation på grund af et af de i § 8, stk. 3, eller § 9, stk. 2,  

 omhandlede forhold, skal ligeledes ikke have noget krav på fornyet  

 autorisation.
For så vidt retten til at udføre arbejder, som omfattes af  

 denne lov, er frataget ham af elektricitetsrådet, kan han kun med dettes  

 samtykke på ny autoriseres.
 Har ansøgeren drevet tilsvarende virksomhed i et andet medlemsland inden  

 for De europæiske Fællesskaber, anvendes stk. 1 og stk. 2, 1. pkt.,  

 tilsvarende på overtrædelser af dette lands installationsforskrifter og på  

 fratagelse af autorisation i dette land.
§ 6 Beslutninger af ledelser for elektricitetsforsyningsanlæg, hvorved en  

 ansøgt autorisation nægtes eller begrænses, skal være ledsaget af en  

 begrundelse og kan, når betingelserne i § 4 ikke er opfyldt samt i de i § 5  

 omhandlede tilfælde, af vedkommende ansøger påklages til ministeren for  

 offentlige arbejder.
 Klage skal ske inden 8 uger efter, at den pågældende afgørelse er meddelt  

 ansøgeren ved forkyndelse eller anbefalet brev.
 Ansøgeren skal samtidig med meddelelsen om afgørelsen gøres bekendt med  

 sin klageret og med klagefristen.
§ 7 Såfremt en installatør ophører med at opfylde de i § 4, stk. 1, nr. 1) og  

 4), fastsatte betingelser, bortfalder enhver ham meddelt autorisation.
§ 8 Enhver installatør bærer ansvaret for det af ham anvendte personales  

 duelighed og pålidelighed.
Er utilfredsstillende arbejde udført af en autoriseret installatør eller  

 af det personale, for hvilket han er ansvarlig, kan den ledelse, der har  

 meddelt autorisationen, træffe beslutning om anvendelse af det af  

 installatøren deponerede beløb til skadesløsholdelse af vedkommende  

 elektricitetsværk eller elektricitetsselskab for udgifter, der måtte være  

 påført samme som følge af installatørens mangelfulde arbejde.
Det deponerede  

 beløb bliver derefter inden udløbet af en af ledelsen fastsat frist på ny at  

 bringe op på sin oprindelige størrelse.
Sker dette ikke, kan autorisationen  

 suspenderes, og har indbetaling af depositum ikke fundet sted inden et års  

 forløb, bortfalder autorisationen endeligt.
 Når den ledelse, der har meddelt en autorisation, finder, at en  

 installatør har udvist grov eller gentagen forsømmelighed ved udførelsen af  

 installationsarbejder, eller at han har gjort sig skyldig i grov eller  

 gentagen overtrædelse af de af ledelsen i medfør af § 11 udfærdigede  

 ordensmæssige forskrifter, kan den pågældende ledelse tilbagekalde  

 autorisationen på tid fra 1 til 5 år eller indtil videre.
 En given autorisation kan endvidere tilbagekaldes af vedkommende ledelse,  

 når en autoriseret installatør i et tidsrum af 5 år ikke har udført  

 installationsarbejder inden for det pågældende forsyningsområde.
§ 9 Elektricitetsrådet er berettiget til at undersøge eller lade undersøge,  

 hvorvidt installatører udfører de dem overdragne arbejder på  

 tilfredsstillende måde.
 Hvis en installatør af elektricitetsrådet findes skyldig i grov eller  

 gentagen forsømmelighed ved udførelsen af installationsarbejder, kan rådet på  

 tid fra 1 til 5 år eller indtil videre fratage installatøren retten til at  

 udføre arbejder, som omfattes af denne lov.
§ 10 De i henhold til § 8, stk. 3, og § 9, stk. 2, trufne beslutninger kan af  

 installatøren indbringes for domstolene inden 8 uger efter, at den pågældende  

 beslutning er meddelt ham ved forkyndelse eller anbefalet brev.
Sagsanlæg har  

 opsættende virkning, men retten kan ved kendelse bestemme, at installatøren  

 under sagens behandling ikke må udøve virksomhed, som omfattes af denne lov.
 De i henhold til § 8, stk. 4, af ledelser for elektricitetsforsyningsanlæg  

 trufne beslutninger kan af vedkommende installatør påklages til ministeren  

 for offentlige arbejder.
 Klage skal ske inden 8 uger efter, den pågældende beslutning er meddelt  

 vedkommende installatør ved forkyndelse eller anbefalet brev.
 Installatøren skal samtidig med meddelelsen om en i henhold til § 8, stk.  

 3, eller § 9, stk. 2, truffen beslutning gøres bekendt med sin ret til at  

 indbringe beslutningen for domstolene og med den for sagsanlæg fastsatte  

 frist.
 Når beslutning er truffet i henhold til § 8, stk. 4, skal installatøren  

 samtidig med meddelelsen herom gøres bekendt med sin klageret og med  

 klagefristen.
§ 11 Ledelsen for de enkelte elektricitetsforsyningsanlæg kan under iagttagelse  

 af den bestående lovgivnings og stærkstrømsreglementets bestemmelser i et  

 reglement fastsætte nærmere ordensmæssige forskrifter for udførelsen af de  

 arbejder inden for det pågældende forsyningsområde, hvortil autorisation i  

 henhold til nærværende lov udkræves.
I sådanne forskrifter skal fastsættes  

 bestemmelser om installatørværksteders indretning og udstyr.
Ministeren for  

 offentlige arbejder udfærdiger efter forhandling med de interesserede  

 organisationer vejledende forskrifter for de minimumskrav, der til enhver tid  

 bør stilles til installatørværksteders indretning og forsyning med  

 instrumenter og hjælpeværktøjer.
 Spørgsmålet om, hvorvidt en ordensmæssig bestemmelse med føje er optaget i  

 et i medfør af stk. 1 udfærdiget reglement, kan forelægges for ministeren for  

 offentlige arbejder, der endeligt afgør sagen.
§ 12 Enhver, der uden i medfør af nærværende lov at være berettiget dertil  

 udfører arbejde ved noget af loven omfattet anlæg m.v., straffes med bøder.  

 På samme måde straffes den, der lader de nævnte arbejder udføre af personer,  

 som ikke efter loven er berettiget dertil.
 Overtrædelse af de i henhold til § 11 udfærdigede ordensmæssige  

 forskrifter straffes med bøder.
§ 13 Ledelserne for de enkelte elektricitetsforsyningsanlæg har pligt til at  

 holde elektricitetsrådet løbende underrettet om alle af vedkommende ledelse  

 trufne beslutninger om suspension eller tilbagekaldelse af autorisationer  

 samt om ethvert tilfælde, hvor det kommer til vedkommende ledelses kundskab,  

 at en under forsyningsområdet autoriseret installatør er straffet for  

 overtrædelse af installatørlovgivningen eller stærkstrømsreglementet, eller  

 at han ikke længere opfylder betingelserne for at vedblive at være  

 autoriseret, jfr. § 7.
 Elektricitetsrådet fører et register over de i stk. 1 omhandlede  

 indberetninger samt over de af rådet i medfør af § 9 trufne beslutninger.  

 Oplysninger om registrets indhold må ikke uden ministeren for offentlige  

 arbejders samtykke meddeles andre end elektricitetsværkstedsledelser og  

 elektroinstallatører, der af elektricitetsrådet skønnes at have retlig  

 interesse i at blive bekendt med, hvad der er registreret om de pågældende  

 selv.
§ 14 Ministeren for offentlige arbejder er bemyndiget til at udfærdige  

 overgangsbestemmelser.
§ 15 Lov nr. 151 af 7. maj 1937 ophæves, for så vidt angår elektriske anlæg,  

 ledninger og apparater.
Endvidere ophæves § 5 i lovbekendtgørelse nr. 356 af  

 30. juli 1949 om elektriske stærkstrømsanlæg.
De efter den hidtidige lovgivning og de i medfør af samme udfærdigede  

 overgangsbestemmelser gældende bemyndigelser til at udføre elektriske  

 installationer vedbliver at have gyldighed i samme omfang som hidtil, indtil  

 de ændres eller tilbagekaldes i medfør af bestemmelser i denne lov.
Det samme  

 gælder de i medfør af § 4, stk. 2 i lov nr. 151 af 7. maj 1937 udfærdigede  

 reglementariske, ordensmæssige bestemmelser vedrørende elektriske  

 installationer, dog kun for så vidt de ikke er uforenelige med bestemmelser i  

 nærværende lov.
§ 16 Denne lov gælder ikke for Grønland, men kan ved kongelig anordning sættes  

 i kraft også for denne landsdel med de fornødne lempelser.
 Loven træder i kraft den 1. juli 1958.
 Den 1. juli 1988.
