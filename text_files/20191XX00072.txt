Skriftlig fremsættelse (3. oktober 2019) Ministeren for fødevarer, fiskeri og ligestilling (Mogens Jensen):
 Herved tillader jeg mig for Folketinget at fremsætte:
Forslag til lov om ændring af økologiloven og lov om hold af dyr (Indførelse af mulighed for rekvireret vejledning) (Lovforslag nr.
L 30) Formålet med lovforslaget er at imødekomme et ønske fra erhvervet om, at Fødevarestyrelsens ordning om rekvireret vejledning mod betaling udvides til også at omfatte økologireglerne på Fødevarestyrelsens område.
Hjemmel hertil foreslås derfor indsat i økologiloven.
Endvidere skabes der med forslaget til ændring af lov om hold af dyr hjemmel til, at der, som aftalt i Veterinærforlig III, etableres en ordning for rekvireret vejledning på veterinærområdet svarende til den ordning, som findes på fødevareområdet.
Siden 1. juli 2016 har det været muligt for fødevarevirksomheder, mod betaling, at rekvirere specifik vejledning af Fødevarestyrelsen ud over den vejledning, der i forvejen gives virksomhederne f.eks. i forbindelse med et kontrolbesøg.
Fødevareerhvervet har efterspurgt muligheden for også at kunne rekvirere vejledning i relation til økologireglerne.
Forligskredsen bag Fødevareforlig 4, alle Folketingets daværende partier, har i april 2019 godkendt at udvide ordningen om rekvireret vejledning til også at gælde på økologiområdet.
 For så vidt angår indførsel af rekvireret vejledning i relation til lov om hold af dyr er lovforslaget en opfølgning på Veterinærforlig III, hvor forslaget om rekvireret vejledning indgår som et mindre element i den del af Veterinærforlig III, som vedrører kontrollen på veterinærområdet.
 Med de foreslåede ændringer indføres hjemmel til implementering af initiativer fra to brede politiske forlig.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
