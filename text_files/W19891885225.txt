Landsskatteretten nedsatte ejendomsværdien for en beboelsesejendom fra  

 3 mio. kr. til 1 mio. kr. under henvisning til ejendommens  

 vedligeholdelsesstand på vurderingstidspunktet samt den af huslejenævnet  

 fastsatte årlige lejeindtægt.
Grundværdien på 2.649.000 kr. blev stadfæstet  

 under henvisning til, at bygningsfredning og delvis kondemnering, samt det  

 forhold, at ejendommen midlertidigt er besat af bz'ere, efter bestemmelserne  

 i vurderingsloven ikke har betydning for ansættelsen af grundværdien.
 A klagede over ansættelsen af ejendomsværdien og grundværdien med påstand  

 om nedsættelse.
 Ejendommen omfattede et grundareal på 1.766 m2, der i perioden 1850 til  

 1929 var bebygget med i alt 8 bygninger med et samlet etageareal på 2.246 m2.
Til støtte for påstanden gjorde klageren gældende, at ejendommen var  

 fredet, samt at størstedelen af ejendommen var kondemneret og besat af en  

 bz-gruppe.
Endvidere henvistes der til, at der i foråret 1986 var gennemført  

 en huslejeretssag, hvorved den samlede årsleje blev bragt op på ca. 80.000  

 kr.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed,  

 medens grundværdien ifølge samme lovs § 13, stk. 1, udgør grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
 Det blev under sagens behandling oplyst, at ejendommen var beliggende i et  

 område, der efter kommuneplansforslaget for Københavns kommune var udlagt til  

 bolig og serviceerhverv med en maksimal bebyggelsesprocent på 150. Endvidere  

 var det oplyst, at der forestod arbejde med en lokalplanlægning for det  

 område, hvori ejendommen indgår som en central del, og at det i en skrivelse  

 fra Magistratens 4. afdeling af 22. august 1982 var tilkendegivet, at der med  

 en bebyggelsesprocent på 130 ville kunne opnås en rimelig bebyggelse af  

 området.
 Uagtet det ovenfor anførte, hvorefter der kunne være nogen tvivl om  

 grundens retlige udnyttelsesmulighed på vurderingstidspunktet, fandt  

 Landsskatteretten - bl.a. under henvisning til, at ejendommen i byggeloven  

 for staden København af 29. marts 1939 var beliggende i et område med en  

 maksimal udnyttelsesgrad på 2,0 - at der ved fastsættelsen af grundværdien  

 passende kunne tages udgangspunkt i en bebyggelsesprocent på 150, som sket  

 ved skyldrådets ansættelse.
For så vidt angik de af klageren påberåbte byrder af offentligretlig  

 karakter, fandt Landsskatteretten - bl.a. under henvisning til højesteretsdom  

 vedrørende Odd Fellow Palæet af 27. november 1974 - ikke, at der i  

 vurderingsloven var hjemmel til at anse bygningsfredning for en til grunden  

 knyttet byrde, hvortil der skal tages hensyn til ansættelsen af grunden i  

 ubebygget stand.
Retten var ligeledes af den opfattelse, at en kondemnering  

 af en ejendom og en midlertidig besættelse af denne af bz-grupper ikke kan  

 øve indflydelse på grundværdiansættelsen.
Da retten i øvrigt fandt, at den af  

 skyldrådet ansatte grundværdi med udgangspunkt i en værdi pr. m2 tilladt  

 etageareal på 1.000 kr. skønnedes passende, blev grundværdien stadfæstet.
 Efter de foreliggende oplysninger om ejendommens beliggenhed, bebyggelsen  

 størrelse, standard og vedligeholdelse samt det oplyste om lejeindtægtens  

 størrelse fandt Landsskatteretten, at ejendomsværdien var for høj og burde  

 nedsættes til 1 mio. kr.
 (* 1) Afgørelsen er offentliggjort i Skat 1989, nr. 12, side 963.
