Skriftlig fremsættelse (14. november 2014) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om ændring af lov om finansiel virksomhed, lov om værdipapirhandel m.v., lov om betalingstjenester og elektroniske penge og forskellige andre love (Erstatningsansvar ved handlinger i strid med god skik reglerne, forbrugerbeskyttelse ved kaution, krav om grundkursus til bestyrelsesmedlemmer, brugerbeskyttelse ved udbud af betalingstjenester og udstedelse af elektroniske penge m.v.) (Lovforslag nr.
L 73) Formålet med lovforslaget er at gennemføre en række ændringer af den finansielle lovgivning.
Med lovforslaget øges forbrugerbeskyttelsen i forbindelse med finansiel rådgivning.
Der bliver således indført en ny bestemmelse, der udtrykkeligt fastsætter, at handlinger i strid med bestemmelserne om god skik, pådrager erstatningsansvar i overensstemmelse med dansk rets almindelige regler.
Desuden bliver bestemmelserne om kaution uden for erhvervsforhold præciseret og udvidet til også at gælde for lån ydet af realkreditinstitutter og på tredjemandspant uden for erhverv.
Herudover indeholder lovforslaget forslag til at styrke ledelsens kompetencer i finansielle virksomheder og øge åbenheden i forbindelse med Finanstilsynets vurdering af en virksomhed under tilsyn.
Virksomhedernes pligt til at offentliggøre inspektionsrapporter m.v. fra Finanstilsynet bliver udvidet til at gælde samtlige virksomheder under tilsyn af Finanstilsynet, og for så vidt angår bestyrelsen i pengeinstitutter, realkreditinstitutter og forsikringsselskaber bliver der indført krav om, at nye bestyrelsesmedlemmer skal gennemgå et kursusforløb, der giver introduktion til de væsentligste forpligtelser og funktioner, som bestyrelsen skal varetage.
 Desuden medfører forslaget ændringer i lov om betalingstjenester og elektroniske penge, herunder ændringer som vil mindske risikoen for tab af brugermidler og hvidvaskning af penge og terrorfinansiering.
 Med disse bemærkninger og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
