 Uberettiget udbetaling af partistøtte på grundlag af en  

 ufyldestgørende erklæring til en lokalliste, som ikke havde anvendt de  

 tilskudsbeløb, der var udbetalt i de foregående år.
 Partistøttenævnets brev til en lokalliste v/kassereren.
 I anledning af en henvendelse fra Dem til Indenrigsministeriet vedrørende  

 nogle uafklarede spørgsmål omkring X-Listen har Indenrigsministeriet ved brev  

 af 23. september 1993 oversendt sagen til afgørelse i Partistøttenævnet.  

 Indenrigsministeriet har under henvisning til tidligere brevveksling, senest  

 Deres brev af 18. august 1993, betragtet Deres anmodning i dette brev om, at  

 Indenrigsministeriet meddeler byrådet, at støttebeløbet for 1993 skal  

 udbetales til X-Listen på samme måde, som det er sket i de forudgående år,  

 som en klage over, at kommunen ikke har udbetalt støttebeløbet for 1993 til  

 X-Listen.
 Det fremgår af sagen, at kandidatlisten X-Listen opstillede ved  

 kommunalvalget den 21. november 1989 og opnåede 428 stemmer, hvilket  

 resulterede i, at kandidatlisten fik indvalgt et medlem i byrådet.
 Den 12. januar 1993 meddelte borgmesteren i byrådet, at han sammen med et  

 andet byrådsmedlem og NN fra X-Listen for resten af valgperioden ville danne  

 en gruppe med navnet »Y-Listen«.
 I brev af 23. april 1993 hr De på vegne af X-Listen anmodet  

 Indenrigsministeriet om at besvare følgende spørgsmål:
1. Er X-Listen berettiget til at overdrage sin formue - herunder de  

 opsparede tilskudsmidler - til Y-listen eller til een eller flere af de  

 øvrige partiorganisationer og kandidatlister i kommunen? 2. Hvilken personkreds er i bekræftende fald berettiget til at træffe en  

 sådan afgørelse? 3. Hvorledes skal der forholdes med de af X-Listen opsparede  

 tilskudsmidler, såfremt listen opløses eller ikke ønsker selv at anvende  

 midlerne i forbindelse med politisk arbejde i kommunen og ikke lovligt kan  

 overdrage disse, jf. spørgsmål 1 og 2.
Det fremgår endvidere af Deres brev, at X-Listen har modtaget tilskud  

 efter partistøtteloven for årene 1990, 1991 og 1992. Tilskuddene er ikke  

 løbende blevet anvendt til politisk arbejde, men opsparet med henblik på  

 senere anvendelse.
I de erklæringer om anvendelse af økonomisk støtte til  

 politisk arbejde, der er afgivet for årene 1990 og 1991, har De som kasserer  

 for X-Listen erklæret følgende:
»at støttebeløbet er indgået på kandidatlistens girokonto, at  

 girobeholdningen indgår i kandidatlistens formue pr. 31. december 199x, at kandidatlistens midler udelukkende kan anvendes til politisk arbejde i  

 kommunen, at et sådant politisk arbejde pågår, idet listen har indvalgt et medlem af  

 byrådet, nemlig udvalgsformanden, og at dette politiske arbejde agtes  

 videreført.« Byrået har i brev af 24. juni 1993 til Indenrigsministeriet bl.a. oplyst:
Der er ikke udbetalt støtte for 1993 efter aftale med NN, idet NN har  

 meddelt, at den økonomiske støtte fremover skal udbetales til YN i stedet for  

 til Dem.
YN var kandidat på X-Listen ved kommunalvalget i 1989 og er stadig  

 med i det politiske arbejde omkring X-Listen.
NN har imidlertid ikke meddelt,  

 at X-Listen er opløst.
NN har endelig den 14. april 1993 fremsendt erklæring om støttebeløbets  

 anvendelse for 1992. Der er tale om en standarderklæring, hvor listens navn,  

 dato og underskrift er indføjet i håndskrift.
Erklæringen har følgende  

 ordlyd:
»Erklæring om anvendelse af økonomisk støtte til politisk  

 arbejde Det erklæres hermed, at det udbetalte støttebeløb fra kommunen for året  

 1992 til kandidatliste X-LISTEN er anvendt til politisk arbejde i kommunen.
 Dette arbejde agtes videreført.
 Ovenstående oplysninger afgives under strafansvar efter borgerlig  

 straffelovs § 163.
Undertegnede underskriver som repræsentant for partiorganisation/-foreningen Dato: 14 april 93 Underskrift: NN« De har i brev af 18. august 1993 til Indenrigsministeriet knyttet en række  

 bemærkninger til byrådets brev af 24. juni 1993. De konstaterer bl.a., at  

 X-Listen efter Deres opfattelse fortsat består, idet der ikke har været  

 indkaldt til møde, hvor en beslutning om listens opløsning har været på  

 dagsordenen.
Vedrørende den afgivne erklæring for 1992 bemærker De, at NN  

 ikke har rekvireret og heller ikke fået underretning om regnskabet for 1992  

 for X-Listen.
Listens finansielle midler har siden listens grundlæggelse  

 været forvaltet af Dem og indestår på en konto, som kun De er hæveberettiget  

 til.
De har allerede den 5. januar 1993 afgivet en erklæring fra 1992 med  

 samme indhold som de tidligere år.
Vedrørende opfyldelse af betingelsen i lovens § 10, stk. 2, om forbrug af  

 den modtagne støtte har De bl.a. udtalt, at det sandsynligvis er typisk for  

 små lokale politiske lister, at deres politiske arbejde ikke foregår jævnt,  

 men koncentreret i forbindelse med valgkampen op til kommunalvalgene hvert  

 fjerde år.
En fortolkning af lovens anvendelsesbegreb som »faktisk  

 forbrug« vil derfor efter Deres opfattelse betyde, at disse lister  

 forskelsbehandles i forhold til de større og mere organiserede partier, der  

 bl.a. har faste sekretariatsudgifter og derfor let kan dokumentere  

 anvendelsen af det årlige støttebeløb.
 I brev af 23. september 1993 til Partistøttenævnet har  

 Indenrigsministeriet som ovenfor nævnt anmodet nævnet om at træffe afgørelse  

 i sagen såvel vedrørende udbetaling af partistøtte for 1993 som vedrørende  

 spørgsmålet om, hvorledes der bør forholdes med de uforbrugte  

 partistøttebeløb, der er udbetalt for årene 1990 - 1992.
 Byrådet har i brev af 29. december 1993 til Partistøttenævnet udtalt, at  

 kommunen ikke har modtaget erklæring fra Dem vedrørende tilskud for 1992. Da  

 NN imidlertid har meddelt, at De ikke repræsenterer X-Listen mere, har den  

 »manglende erklæring« ikke haft nogen betydning, idet der på  

 udbetalingstidspunktet var rejst tvivl om, hvem der var berettiget til at  

 modtage listens støttebeløb.
For så vidt angår Deres brev af 18. august 1993 til byrådet henholder  

 byrådet sig til de kendte forhold, herunder at NN opstillede på Y-listen ved  

 kommunalvalget den 16. november 1993, samt at X-Listen ikke opstillede.
På  

 denne baggrund finder byrådet det ikke muligt at se, hvorledes den opsamlede  

 partistøtte på X-Listen skal kunne anvendes til politisk arbejde for listen i  

 henhold til partistøtteloven.
 I denne anledning skal Partistøttenævnet udtale følgende:
I medfør af partistøttelovens § 11, stk. 2, jf. § 10, stk. 2, er det en  

 betingelse for udbetaling af tilskud, at tilskudsmodtageren hvert år inden  

 den 1. marts indsender en erklæring til kommunalbestyrelsen om, at  

 tilskudsbeløbet for det foregående kalenderår er anvendt til politisk arbejde  

 i kommunen, samt at dette agtes videreført.
Der henvises herved til  

 lovbemærkningerne til § 1, sidste afsnit, hvoraf følgende fremgår:
»Støttebeløbet kan dog ikke (alene) anvendes i valgkampen forud for  

 næste valg.
Det årligt udbetalte støttebeløb skal anvendes inden for det år,  

 det udbetales, og kan ikke hensættes til en særlig »valgfond« eller  

 lignende.' Da X-Listen ikke har anvendt de tilskudsbeløb, der er udbetalt i de  

 foregående år, jf. de afgivne erklæringer, har kandidatlisten ikke været  

 berettiget til at få udbetalt partistøtte, jf. partistøttelovens § 11, stk.  

 2, jf. § 10, stk. 2. Kandidatlisten er heller ikke berettiget til at modtage  

 tilskud for 1993.
 For så vidt angår den allerede udbetalte støtte skal Partistøttenævnet  

 udtale, at nævnet ikke har kompetence til at træffe afgørelse herom, men må  

 henvise til, at spørgsmålet henhører under domstolene.
 Partistøttenævnet skal dog vejledende udtale, at det er nævnets  

 opfattelse, at det følger af de almindelige formueretlige regler, at den, der  

 har betalt et beløb, som ikke skyldes, i almindelighed har krav på  

 tilbagebetaling af det (for meget) betalte beløb (condictio indebiti),  

 medmindre tilbagebetaling under de foreliggende omstændigheder ville være  

 urimelig eller særlig byrdefuld for den, der har modtaget beløbet.
 Det er Partistøttenævnets opfattelse, at det ikke kan antages, at et krav  

 om tilbagebetaling vil være urimelig eller særlig byrdefuld for X-Listen,  

 idet pengene står på en konto.
 Hvilke krav, der kan stilles til en erklæring, for at denne kan anses for  

 at være fyldestgørende, er belyst i indenrigsministerens bsvarelse af 1.  

 december 1986 af spørgsmål 3 fra Folketingets udvalg for forretningsordenen.  

 I besvarelsen udtales bl.a. følgende:
»Bestemmelserne i lovforslagets § 7, stk. 2, og § 10, stk. 2, om  

 afgivelse af fyldestgørende erklæring giver ikke de tilskudsadministrerende  

 myndigheder en almindelig adgang til at forlange dokumentation for afholdte  

 udgifter, kræve indsigt i partiernes regnskaber eller forlange nærmere  

 oplysninger om hidtidige og påtænkte aktiviteter mv.
Kun i de tilfælde, hvor  

 der for den tilskudsadministrerende myndighed foreligger oplysninger, som  

 giver grund til at antage, at det pågældende parti/den pågældende  

 kandidatliste ikke i et omfag, der svarer til støttebeløbet, udfører løbende  

 politisk arbejde her i landet, henholdsvis i amtskommunen eller i kommunen,  

 vil de tilskudsadministrerende myndigheder kunne kræve yderligere oplysninger  

 for at anse en erklæring for at være fyldestgørende.
I sådanne tilfælde vil  

 tilskudsudbetalingen kunne udsættes, indtil en »fyldestgørende  

 erklæring« foreligger.
Hvis en fyldestgørende erklæring ikke  

 tilvejebringes, må tilskudsudbetalingen bortfalde.' Partistøttenævnet finder, at byrådet har udbetalt partistøtte på grundlag  

 af en erklæring, der ikke er fyldestgørende.
Der henvises til, at det af  

 erklæringen bl.a. fremgår:
 »at støttebeløbet er indgået på kandidatlistens girokonto, og at  

 girobeholdningen indgår i kandidatlistens formue pr. 31. december 1991«.
 Endelig skal Partistøttenævnet henlede byrådets opmærksomhed på, at NN ved  

 erklæring af 14. april 1993 har erklæret, at støttebeløbet for 1992 er  

 anvendt uagtet, at beløbet ikke er anvendt, men henstår på en konto.
