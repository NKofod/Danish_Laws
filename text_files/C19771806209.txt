 Ved østre landsrets dom af 8. marts 1977 blev der indrømmet en  

 arbejdsgiver, der hidtil havde fratrukket udbetalt løn under ferie men  

 overgik til at fratrække skyldige feriepenge, ret til i overgangsåret at  

 fratrække såvel den i årets løb udbetalte ferieløn som hele  

 feriepengeforpligtelsen ved årets udgang.
 Dommen, der ikke er påanket, medfører, at den hidtidige praksis vedrørende  

 overgangsåret, jf. statsskattedirektoratets cirkulære nr. 502 af 27. december  

 1976, herefter ikke kan opretholdes.
I tilfælde, hvor en arbejdsgiver er overgået til tilvækstprincippet med de  

 efter hidtidig praksis skattemæssige virkninger, kan den pågældende efter  

 anmodning få indkomstansættelsen for overgangsåret ændret, således at der  

 indrømmes fradrag for hele feriepengeforpligtelsen ved årets udgang, såfremt  

 principskiftet er sket inden for de seneste 3 indkomstår forud for det år, i  

 hvilket anmodning om ændringen fremsættes.
Har ansøgeren i overensstemmelse  

 med cirkulære nr. 502, side 2, afsnit 4 og 6, opnået fradrag for stigning i  

 forpligtelsen i årene forud for overgangsåret, bortfalder disse fradrag  

 samtidig.
Amtsskatteinspektoraterne er anmodet om at foranledige ansættelserne  

 ændret i overensstemmelse hermed, såfremt det pågældende forhold ikke er  

 påkendt af landsskatteretten.
Samtidig er Københavns og Frederiksberg  

 skatteråd bemyndiget til at ændre de af skatterådene foretagne ansættelser  

 efter det anførte.
Foreligger der kendelse afsagt af landsskatteretten, må den skattepligtige  

 henvises til at indbringe kendelsen for domstolene.
Hvis den i  

 landsskatteretslovens § 13 a, stk. 1, fastsatte frist på seks måneder for  

 indbringelse af kendelsen for domstolene er overskredet, må skatteyderen, før  

 sag kan anlægges, indgive ansøgning til skattedepartementet om dispensation  

 fra fristen.
