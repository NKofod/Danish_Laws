Landsskatteretskendelse Flytte- og transportomkostninger, praktikant, Danmarks  

 Journalisthøjskole.
 Reference:
 Kildeskattelovens § 43, stk. 1, og § 46.  

 TS-cirkulære 1992-13.
 Klagen skyldes, at told- og skatteregionen har anset  

 bladet A A/S for pligtig at indeholde A-skat m.v. af betalte flytte- og  

 transportudgifter for praktikanter.
Det fremgår af sagen, at selskabet i henhold til  

 uddannelsesaftale mellem Danske Dagblades Forhandlingsorganisation og Dansk  

 Journalistforbund er forpligtet til betale flytteudgifter med mindst 50 % for  

 praktikanter, der som led i uddannelsen på Danmarks Journalist  

 Højskole tager en praktikplads på bladet.
Det er oplyst, at  

 praktikanten i praktikperioden er aflønnet af praktikstedet, men  

 fortsat er tilknyttet læreranstalten.
 Det er oplyst, at regningerne fra flyttefirma m.v.  

 udstedes direkte til selskabet.
Told- og Skatteregionen har ved den påklagede  

 afgørelse anset selskabet  for pligtig at indeholde A-skat m.v. i  

 forbindelse med betaling af flytteudgifter.
Regionen har herved  

 anført, at betalingen af flytteudgifter er betaling af de ansattes  

 private udgifter omfattet af kildeskattelovens § 43, uagtet at regningerne  

 fremsendes direkte til selskabet.
Regionen har anført, at Danmarks  

 Journalisthøjskole ikke kan anses for en arbejdsplads for de  

 studerende, men som et videregående uddannelsessted.
Videre har  

 regionen bemærket, at det ej heller er skolen, der betaler  

 flytteudgifterne, men derimod selskabet.
At betalingen er fastsat ved aftale,  

 fritager efter regionens opfattelse ikke for skattepligt, og således er  

 fastsættelse af månedsløn til praktikanterne også et  

 led i aftalen.
Endelig har regionen bemærket, at selskabet ikke kan  

 anses for værende en del af skolen, og at selskabet hverken før  

 eller efter praktikperioden er at anse som praktikanternes arbejdsplads.  

 Regionen har således ikke anset forholdet for omfattet af  

 TSS-cirkulære 1992-13.
 Selskabets repræsentant har over for  

 Landsskatteretten nedlagt påstand om, at selskabet ikke er pligtig at  

 indeholde A-skat m.v. af flytte- og transportudgifter betalt for  

 praktikanter.
Til støtte for påstanden har  

 repræsentanten anført, at praktikanten i praktikperioden fortsat  

 er tilknyttet læreranstalten, der reelt betragtes som arbejdsgiver, og  

 via organisationerne sikrer arbejdsgiveren, at praktikanten får betalt  

 50 % af flytteudgifterne.
Han har anført, at den  

 pågældende således forflyttes under samme arbejdsgiver,  

 hvorfor godtgørelsen vil være omfattet af TSS-cirkulære  

 1992-13 og dermed praktikantens skattepligtige indkomst uvedkommende.
Han har  

 herved anført, at skolen har det overordnede ansvar for  

 praktikperioden.
Skolen besøger således pladsen og fører  

 kontrol og opsyn med, at praktikanten opnår den fornødne  

 uddannelse, og skolen har herved en række  

 arbejdsgiverbeføjelser.
 Videre har han anført, at selskabet er forpligtet  

 til at afholde disse udgifter vedrørende de pågældende  

 personalegrupper, og derfor også er direkte modtagere af regningerne.  

 Udgifterne er således ikke betaling for ansattes private udgifter, og  

 er derfor ikke omfattet  af kildeskattelovens § 43, stk. 1. Han har  

 anført, at i henhold til ligningslovens § 16, stk. 3, sammenholdt med  

 § 20 i bekendtgørelse nr. 734 af 10. oktober 1998, skal der alene  

 indeholdes A-skat og AM-bidrag i fri kost og logi, samt fri telefon og bil.  

 Han har således anført, at der for de omhandlede beløb  

 ikke er skattepligt for modtageren.
 Landsskatteretten skal udtale:
 Det følger af kildeskattelovens § 46, at i  

 forbindelse med enhver udbetaling af A-indkomst skal den for hvis regning  

 udbetalingen foretages, indeholde foreløbig skat i det udbetalte  

 beløb.
 Det fremgår af kildeskattelovens § 43, stk. 1:
"Til A-indkomst henregnes enhver form for vederlag i penge  

 samt i forbindelse hermed ydet fri kost og logi for personligt arbejde i  

 tjenesteforhold, herunder løn, feriegodtgørelse, honorar,  

 tantieme, provision, drikkepenge og lignende ydelser." Landsskatteretten bemærker, at en arbejdsgivers  

 betaling af flytteudgifter for en ansat som udgangspunkt er betaling af  

 private udgifter, hvorfor der som udgangspunkt skal indeholdes A-skat og  

 arbejdsmarkedsbidrag i forbindelse med betaling heraf, jf. kildeskattelovens  

 § 43, stk. 1 og arbejdsmarkedsfondslovens § 8, stk. 1, litra a.
Landsskatteretten bemærker videre, at  

 TSS-cirkulære 1992-13, hvorefter flyttegodtgørelse under  

 nærmere angivne betingelser kan holdes uden for den ansattes indkomst,  

 omhandler flytteudgifter for ansatte, der forflyttes under samme  

 arbejdsgiver.
I nærværende sag er der tale om, at studerende  

 på Danmarks Journalisthøjskole i en praktikperiode er på  

 praktikophold på A A/S, og retten finder ikke, at forholdet kan anses  

 for omfattet af cirkulærets betingelse om, at der skal være tale  

 om ansatte, der forflyttes under samme arbejdsgiver.
Uagtet at Danmarks  

 Journalisthøjskole efter det oplyste fører en form for kontrol  

 i forbindelse med praktikopholdet, findes A A/S at være arbejdsgiver  

 for praktikanten i praktikperioden.
Det er således A A/S, der har den  

 direkte instruktionsbeføjelse i forhold til praktikanterne, ligesom  

 det er bladet, der udbetaler lønnen til praktikanterne.
 Retten finder herefter, at de af A A/S afholdte  

 flytteudgifter for praktikanter må anses for A-indkomst omfattet af  

 kildeskattelovens § 43, stk. 1, og bladet er således i henhold til  

 kildeskattelovens § 46, pligtig at indeholde A-skat m.v. i forbindelse med  

 betaling af disse flytteudgifter, hvorfor den påklagede  

 afgørelse stadfæstes.
