Fremsat den 29. april 2015 af justitsministeren (Mette Frederiksen) Forslag til Lov om ændring af lov om udlændingeloven (Gennemførelse af den reviderede Eurodac-forordning) § 1 I udlændingeloven, jf. lovbekendtgørelse nr. 1021 af 19. september 2014, som ændret senest ved lov nr. 394 af 14. april 2015, foretages følgende ændringer:
 1. I § 40 a, stk. 1, indsættes efter »optages«: »omgående«.
 2. I § 40 a, stk. 1, nr. 2, indsættes efter »eller«: »som forbliver her i landet uden at være frihedsberøvet i hele tidsrummet mellem pågribelsen og den pågældendes udsendelse på grundlag af en afgørelse om afvisning, jf. § 28, eller«.
 3. I § 40 a indsættes som stk. 13:
»Stk. 13. Optages der fingeraftryk i medfør af stk. 1, nr. 1 eller 2, eller stk. 2, nr. 1, som skal videregives til det centrale Eurodac-system i medfør af § 58 i, stk. 1, gør politiet skriftligt og om nødvendigt mundtligt udlændingen bekendt med sine rettigheder efter § 28, stk. 1, i lov om behandling af personoplysninger samt pligten til at lade sine fingeraftryk optage.« 4. § 58 b affattes således:
 »§ 58 b.  Ved Eurodac-forordningen forstås i denne lov Europa-Parlamentets og Rådets forordning (EU) nr. 603/2013 af 26. juni 2013 om oprettelse af »Eurodac« til sammenligning af fingeraftryk med henblik på en effektiv anvendelse af forordning (EU) nr. 604/2013 om fastsættelse af kriterier og procedurer til afgørelse af, hvilken medlemsstat der er ansvarlig for behandlingen af en ansøgning om international beskyttelse, der er indgivet i en af medlemsstaterne af en tredjelandsstatsborger eller en statsløs og om medlemsstaternes retshåndhævende myndigheders og Europols adgang til at indgive anmodning om sammenligning med Eurodacoplysninger med henblik på retshåndhævelse og om ændring af forordning (EU) nr. 1077/2011 om oprettelse af et europæisk agentur for den operationelle forvaltning af store it-systemer inden for området med frihed, sikkerhed og retfærdighed (omarbejdning) med senere ændringer.
Stk. 2. Ved det centrale Eurodac-system forstås i denne lov den centrale enhed i agenturet for den operationelle forvaltning af store it-systemer inden for området frihed, sikkerhed og retfærdighed, som er ansvarlig for driften af den centrale database som omhandlet i Eurodac-forordningens artikel 3, stk. 1, litra a.« 5. I § 58 c indsættes efter stk. 2 som nyt stykke:
»Stk. 3. Personoplysninger, som modtages fra det centrale Eurodac-system i medfør af Eurodac-forordningen, må ikke videregives eller stilles til rådighed for internationale organisationer, private institutioner eller lande, der ikke er tilsluttet Den Europæiske Union.« Stk. 3 bliver herefter stk. 4.
 6. I § 58 d, 2. pkt., ændres »stk. 1 og 2,« til: »stk. 1-3,«.
 7. Overalt i kapitel 8 a ændres »den centrale Eurodac-enhed« til: »det centrale Eurodac-system«.
 8. I § 58 i, stk. 1, indsættes som 3. pkt.:
»1. og 2. pkt., finder ikke anvendelse, hvis udlændingen er statsborger i et andet EU-land eller et tredjeland om hvilket, der er fastsat nærmere regler i medfør af § 58 e.« 9. I § 58 i, stk. 2, nr. 3, ændres »referencenummer og« til: »referencenummer,«.
 10. I § 58 i, stk. 2, nr. 4, ændres »fingeraftryk.« til: »fingeraftryk,«.
 11. I § 58 i, stk. 2, indsættes som nummer 5 og 6:
»5) operatørens brugernavn og 6) datoen for udlændingens ankomst, hvis der er tale om en overførsel efter artikel 22 i Dublinforordningen.« 12. I § 58 i, stk. 3, nr. 2, ændres »nr. 2-4« til: »nr. 2-5«.
13. I § 58 j, stk. 1, 1. pkt., ændres »§ 7, stk. 1,« til: »§ 7, stk. 1-3,«, og efter 1. pkt. indsættes: »Det samme gælder, hvis en opholdstilladelse som nævnt i 1. pkt., inddrages, bortfalder eller nægtes forlænget.« 14. I § 58 j, stk. 1, 2. pkt., der bliver 3. pkt., ændres »er blevet anerkendt som flygtning i overensstemmelse med flygtningekonventionen af 28. juli 1951« til: »har opnået beskyttelse, ikke længere har en sådan beskyttelse«.
 15. I § 58 j indsættes efter stk. 1 som nyt stykke:
 »Stk. 2. Bliver Rigspolitiet bekendt hermed, videregiver Rigspolitiet følgende oplysninger til det centrale Eurodac-system om en udlænding, der i medfør af § 40 a, stk. 1, nr. 1, har fået optaget fingeraftryk, der er videregivet til det centrale Eurodac-system efter § 58 i, stk. 1, 1. pkt.
1) udlændingens ankomstdato, for så vidt angår udlændinge, der er overført her til landet i medfør af artikel 25 i Dublinforordningen, 2) udlændingens udrejsedato, for så vidt angår udlændinge, som er blevet udsendt af EU-landenes område eller har forladt dette, og 3) datoen for registreringen af udlændingen som asylansøger, hvis Udlændingestyrelsen træffer afgørelse om, at udlændingen kan opholde sig her i landet under asylsagens behandling, jf. § 48 e, stk. 2, og denne afgørelse træffes efter artikel 17, stk. 1, i Dublinforordningen.« Stk. 2 bliver herefter stk. 3.
 16. I § 58 j, stk. 2, 4. pkt., der bliver stk. 3, 4. pkt., ændres »2 år« til: »18 måneder«.
§ 2 Loven træder i kraft den 20. juli 2015.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning og baggrund 1.1. Indledning Med lovforslaget foreslås det, at definitionen af Eurodac-forordningen ændres.
Desuden præciseres tidsfristerne for optagelse af fingeraftryk og videregivelse af oplysninger til det centrale Eurodac-system.
Herudover udvides de oplysninger, som skal videregives til det centrale Eurodac-system, ligesom det foreslås, at udlændinge, der får optaget fingeraftryk, skriftligt skal informeres om deres rettigheder efter persondataloven og om deres pligt til at afgive fingeraftryk.
Det bestemmes endvidere, at oplysninger modtaget fra det centrale Eurodac-system ikke må stilles til rådighed for internationale organisationer, private institutioner eller lande, som ikke er tilsluttet den Europæiske Union.
1.2. Baggrund 1.2.1. Lovforslaget har til formål at gennemføre de nødvendige lovændringer som følge af Danmarks gennemførelse af Europa-Parlamentets og Rådets forordning (EU) nr. 603/2013 af 26. juni 2013 om oprettelse af »Eurodac« til sammenligning af fingeraftryk med henblik på en effektiv anvendelse af forordning (EU) nr. 604/2013 om fastsættelse af kriterier og procedurer til afgørelse af, hvilken medlemsstat der er ansvarlig for behandlingen af en ansøgning om international beskyttelse, der er indgivet i en af medlemsstaterne af en tredjelandsstatsborger eller en statsløs og om medlemsstaternes retshåndhævende myndigheders og Europols adgang til at indgive anmodning om sammenligning med Eurodacoplysninger med henblik på retshåndhævelse og om ændring af forordning (EU) nr. 1077/2011 om oprettelse af et europæisk agentur for den operationelle forvaltning af store it-systemer inden for området med frihed, sikkerhed og retfærdighed (omarbejdning) (herefter den nye Eurodac-forordning).
Forordningen erstatter Rådets forordning (EF) nr. 2725/2000 af 11. december 2000 om oprettelse af »Eurodac« til sammenligning af fingeraftryk med henblik på en effektiv anvendelse af Dublin-konventionen.
Forordning nr. 2725/2000 blev gennemført i dansk ret ved lov nr. 323 af 18. maj 2005 om ændring af udlændingeloven (Tilknytning til Eurodac-forordningen og Dublinforordningen på mellemstatsligt grundlag m.v.), som trådte i kraft den 1. april 2006.
 De væsentligste ændringer i den nye Eurodac-forordning vedrører 1) udvidelse af forordningens anvendelsesområde til også at omfatte ansøgere om subsidiær beskyttelse og personer, der er berettiget til subsidiær beskyttelse, 2) klarere regulering af tidsfrister for optagelse af fingeraftryk samt videregivelse af oplysninger til det centrale Eurodac-system, 3) højere grad af informationsudveksling ved søgning i Eurodac-databasen, 4) udvidelse af medlemsstaternes forpligtigelse til at informere de registrerede personer om deres rettigheder samt 5) indførelse af en ny ordning, hvorefter visse oplysninger skal mærkes med henblik på, at oplysningerne fortsat kan stilles til rådighed for sammenligning også efter, at udlændingen har fået international beskyttelse.
 Hertil kommer, at formålet med Eurodac-systemet er udvidet, idet det i den nye Eurodac-forordning er bestemt, at de af medlemsstaterne udpegede myndigheder og Europol med henblik på retshåndhævelse i visse tilfælde kan anmode om at sammenligne fingeraftryksoplysninger med fingeraftryksoplysninger i Eurodac-systemet, jf. herved forordningens artikel 1, stk. 2.
 Hensigten er at tillade udpegede retshåndhævende myndigheder at foretage søgninger i Eurodac-systemet med henblik på forebyggelse, opdagelse og efterforskning af terrorhandlinger og andre alvorlige lovovertrædelser, når en sådan sammenligning er nødvendig i en konkret sag, og en række nærmere veldefinerede omstændigheder gør sig gældende.
 1.2.2. Den nye Eurodac-forordning er omfattet af det danske forbehold om retlige og indre anliggender (retsforbeholdet), og Danmark deltog således ikke i vedtagelsen, ligesom forordningen ikke er bindende for eller finder anvendelse i Danmark.
 Danmark har en mellemstatslig aftale med EU (parallelaftale) i forhold til den gældende Eurodac-forordning, der giver Danmark ret til fortsat at være tilsluttet retsakten med ændringer på mellemstatsligt grundlag, såfremt Danmark inden 30 dage efter vedtagelsen heraf giver meddelelse til Kommissionen om, at Danmark vil gennemføre indholdet af ændringerne i national lovgivning, jf. herved aftale mellem Det Europæiske Fællesskab og Kongeriget Danmark om fastlæggelse af kriterier og procedurer til afgørelse af, hvilken medlemsstat der er ansvarlig for behandlingen af en asylansøgning, der er indgivet i Danmark eller en anden EU-medlemsstat, og om Eurodac til sammenligning af fingeraftryk med henblik på en effektiv anvendelse af Dublin-konventionen.
Kommissionen anførte i sit ændrede forslag til den nye Eurodac-forordning, at de bestemmelser i den nye forordning, som vedrører proceduren for sammenligning og videregivelse af oplysninger med henblik på retshåndhævelse, ikke kan antages at udgøre en ændring af forordningen i den gældende parallelaftales forstand.
Der vil derfor være behov for en supplerende parallelaftale med henblik på at sikre, at Danmark kan deltage i denne del af forordningen.
 1.2.3. Den 18. juni 2013 gav Folketingets Europaudvalg regeringen mandat til, at regeringen over for Kommissionen kunne meddele, at Danmark vil gennemføre ændringerne i dansk ret, og til at indlede forhandlinger med Kommissionen om en supplerende aftale om adgang til Eurodac-oplysninger med henblik på retshåndhævelse.
 Den 5. juli 2013 oplyste Danmark over for Kommissionen, at Danmark havde truffet beslutning om at gennemføre den nye Eurodac-forordning i dansk ret, og anmodede samtidig Kommissionen om at træffe de nødvendige foranstaltninger med henblik på, at der snarest muligt ville kunne indledes forhandlinger om en supplerende parallelaftale, der giver Danmark ret til også at være tilsluttet den del af retsakten, der angår adgang til Eurodac med henblik på retshåndhævelse, på et mellemstatsligt grundlag.
Kommissionen har meddelt Danmark, at man gerne vil forhandle herom.
Det er forventningen, at Kommissionen i løbet af første halvår 2015 vil forelægge en henstilling til Rådet om indledning af forhandlinger med Danmark, hvorefter der vil kunne indledes forhandlinger om indgåelse af en supplerende parallelaftale.
Der foreligger ikke på nuværende tidspunkt noget aftaleudkast.
 På den baggrund indeholder lovforslaget alene de bestemmelser, som er nødvendige for at gennemføre den del af Eurodac-forordningen, som er omfattet af den eksisterende parallelaftale.
2. Hovedpunkterne i lovforslaget 2.1. Pligten til at optage fingeraftryk og videregive oplysninger til det centrale Eurodac-system 2.1.1. Gældende ret Reglerne om optagelse af fingeraftryk af udlændinge i udlændingeretlig sammenhæng findes i udlændingelovens § 40 a.
 Efter udlændingelovens § 40 a, stk. 1, nr. 1 og 3, optages der fingeraftryk af en udlænding, som søger om opholdstilladelse efter § 7, stk. 1-3 (asyl), eller om forlængelse af en opholdstilladelse meddelt efter §§ 7 eller 8 (opholdstilladelse som kvoteflygtning), jf. dog stk. 11.
Det følger af udlændingelovens § 40 a, stk. 11, at der ikke optages fingeraftryk efter stk. 1, nr. 1 eller 3, til eventuel brug for udstedelse af et opholdskort, hvis ansøgeren af fysiske grunde ikke er i stand til at afgive fingeraftryk.
Hvis udlændingen er under 18 år, optages der alene fingeraftryk efter stk. 1, nr. 1 eller 3, til eventuel brug for udstedelse af et opholdskort, hvis ansøgeren er uledsaget og er fyldt 6 år.
 Efter udlændingelovens § 40 a, stk. 1, nr. 2, optages der fingeraftryk af en udlænding, som pågribes i forbindelse med forsøg på ulovligt at indrejse her i landet fra et land, der ikke er tilsluttet EU, og som ikke afvises, jf. § 28.
Efter udlændingelovens § 58 i, stk. 1, videregiver Rigspolitiet straks fingeraftryk, der er optaget af udlændinge over 14 år i medfør af § 40 a, stk. 1, til den centrale Eurodac-enhed.
Rigspolitiet kan endvidere videregive fingeraftryk, der er optaget af udlændinge over 14 år i medfør af § 40 a, stk. 2, nr. 1, til den centrale Eurodac-enhed med henblik på at kontrollere, om udlændingen tidligere har indgivet ansøgning om asyl i et andet EU-land.
 For så vidt angår fingeraftryk optaget i medfør af udlændingelovens § 40 a, stk. 1, nr. 1 og 2, videregiver Rigspolitiet foruden fingeraftryksoplysningerne oplysninger om udlændingens køn, udlændingenummer eller andet referencenummer samt dato for optagelse af udlændingens fingeraftryk, jf. udlændingelovens § 58 i, stk. 2 og 3.
 Er der tale om fingeraftryk optaget i medfør af udlændingelovens § 40 a, stk. 1, nr. 1, videregiver Rigspolitiet desuden efter § 58 i, stk. 2, oplysninger om sted og dato for udlændingens indgivelse af ansøgningen om opholdstilladelse efter § 7, mens Rigspolitiet efter § 58 i, stk. 3, videregiver oplysning om sted og dato for pågribelsen af udlændingen, såfremt der er tale om fingeraftryk optaget i medfør af lovens § 40 a, stk. 1, nr. 2.
2.1.2. Den nye Eurodac-forordning Efter den nye Eurodac-forordning skal der optages fingeraftryk af henholdsvis udlændinge, som søger om international beskyttelse (artikel 9), og tredjelandsstatsborgere eller statsløse, der pågribes i forbindelse med ulovlig passage af en ydre grænse (artikel 14). Denne opdeling svarer grundlæggende til den gældende forordnings opdeling.
 Herudover kan en medlemsstat optage og videregive fingeraftryk optaget af en tredjelandsstatsborger eller statsløs, der er fyldt 14 år, og som opholder sig ulovligt på medlemsstatens område, til det centrale system, for at kontrollere, om den pågældende tidligere har indgivet en ansøgning om international beskyttelse i en anden medlemsstat, jf. herved den nye Eurodac-forordnings artikel 17, stk. 1.
2.1.2.1. Optagelse og videregivelse af fingeraftryk af ansøgere om international beskyttelse Efter den nye Eurodac-forordnings artikel 9, stk. 1, 1. afsnit, skal medlemsstaterne omgående optage fingeraftryk af samtlige fingre af alle ansøgere om international beskyttelse, der er fyldt 14 år, og snarest muligt og senest 72 timer efter, at vedkommendes ansøgning om international beskyttelse er indgivet, videregive disse sammen med de i artikel 11, litra b-g, omhandlede oplysninger til det centrale system.
 Disse oplysninger omhandler oprindelsesmedlemsstat samt sted og dato for indgivelse af ansøgningen om international beskyttelse (litra b), køn (litra c), det referencenummer, oprindelsesmedlemsstaten bruger (litra d), dato for henholdsvis optagelse af fingeraftrykkene (litra e) og for videregivelse af oplysningerne til det centrale system (litra f) samt operatørens brugernavn (litra g).
 Efter den nye Eurodac-forordnings artikel 2, stk. 1, litra a, skal der ved en ansøger om international beskyttelse forstås en tredjelandsstatsborger eller en statsløs, der har indgivet en ansøgning om international beskyttelse som defineret i artikel 2, litra h, i direktiv 2011/95/EU, og som der endnu ikke er truffet endelig afgørelse om.
 Europa-Parlamentets og Rådets direktiv 2011/95/EU af 13. december 2011 (om fastsættelse af standarder for anerkendelse af tredjelandsstatsborgere eller statsløse som personer med international beskyttelse, for en ensartet status for flygtninge eller for personer, der er berettiget til subsidiær beskyttelse, og for indholdet af en sådan beskyttelse) definerer en ansøgning om international beskyttelse som en anmodning, der indgives af en tredjelandsstatsborger eller statsløs om beskyttelse fra en medlemsstat, når der er grundlag for at antage, at ansøgeren søger om flygtningestatus eller subsidiær beskyttelsesstatus, og vedkommende ikke udtrykkeligt anmoder om anden form for beskyttelse, der ikke er omfattet af dette direktiv, og som kan søges særskilt.
 Ved oprindelsesmedlemsstat forstås med hensyn til en person, som er omfattet af artikel 9, stk. 1, den medlemsstat, der videregiver personoplysningerne til det centrale system og modtager resultaterne af sammenligningen, jf. herved forordningens artikel 2, stk. 1, litra b, nr. i.
Som det fremgår ovenfor, skal medlemsstaterne omgående optage fingeraftrykkene, ligesom de snarest muligt og senest 72 timer, efter der er søgt om international beskyttelse, skal videregive disse til det centrale Eurodac-system.
Manglende overholdelse af denne tidsfrist fritager imidlertid ikke medlemsstaterne for deres pligt til at optage og videresende fingeraftrykkene til det centrale system.
 Når fingerspidsernes tilstand ikke gør det muligt at optage fingeraftryk af en kvalitet, der kan bruges til hensigtsmæssig sammenligning i medfør af artikel 25, optager oprindelsesmedlemsstaten på ny ansøgerens fingeraftryk og sender dem igen snarest muligt og senest 48 timer efter vellykket fingeraftryksoptagelse, jf. den nye Eurodac-forordnings artikel 9, stk. 1, 2. afsnit.
 Når det ikke er muligt at optage fingeraftryk for en ansøger om international beskyttelse på grund af foranstaltninger truffet af hensyn til ansøgerens helbred eller til beskyttelsen af folkesundheden, optager og videresender medlemsstaterne som en undtagelse fra stk. 1 disse fingeraftryk snarest muligt og senest 48 timer efter, at disse sundhedsmæssige hensyn ikke længere er nødvendige, jf. herved forordningens artikel 9, stk. 2, 1. afsnit.
 I tilfælde af alvorlige tekniske problemer kan medlemsstaterne forlænge tidsfristen på 72 timer i stk. 1 med op til 48 timer med henblik på at gennemføre deres nationale beredskabsplaner, jf. herved forordningens artikel 9, stk. 2, 2. afsnit.
Efter den nye Eurodac-forordnings artikel 10 skal en række yderligere oplysninger om den registreredes status sendes til det centrale system.
Det drejer sig bl.a. om oplysninger, der knytter sig til Europa-Parlamentets og Rådets forordning (EU) nr. 604/2013 af 26. juni 2013 om fastsættelse af kriterier og procedurer til afgørelse af, hvilken medlemsstat der er ansvarlig for behandlingen af en ansøgning om international beskyttelse, der er indgivet af en tredjelandsstatsborger eller en statsløs i en af medlemsstaterne (herefter Dublinforordningen).
 Det følger således af den nye forordnings artikel 10, litra a, at den medlemsstat, der er ansvarlig efter Dublinforordningen, skal ajourføre sit datasæt, som er registreret i overensstemmelse med artikel 11, ved at tilføje vedkommendes ankomstdato, når en ansøger om international beskyttelse eller en anden person, der er omhandlet i Dublinforordningens artikel 18, stk. 1, litra d, ankommer til den ansvarlige medlemsstat som følge af en overførsel i medfør af en afgørelse efter anmodning om tilbagetagelse som omhandlet i Dublinforordningens artikel 25.
Er der derimod tale om en overførsel efter anmodning om overtagelse som omhandlet i Dublinforordningens artikel 22, følger det af artikel 10, litra b, at den ansvarlige medlemsstat skal sende et datasæt, der er registreret i henhold til artikel 11, vedrørende den pågældende person med angivelse af ankomstdato.
Det bemærkes, at der i den danske oversættelse af den nye Eurodac-forordning står tilbagetagelse som omhandlet i artikel 22 i Dublinforordningen.
Denne bestemmelse angår imidlertid overtagelse.
 Efter artikel 10, litra c, skal oprindelsesmedlemsstaten, så snart den kan fastslå, at en person, hvis data er registreret i Eurodac i henhold til artikel 11, har forladt medlemsstaternes område, opdatere sit datasæt ved at tilføje det tidspunkt, hvor den pågældende forlod medlemsstaternes område.
Det samme gælder efter artikel 10, litra d, så snart oprindelsesmedlemsstaten sikrer, at en person, hvis data er registreret i Eurodac i henhold til artikel 11, har forladt medlemsstaternes område, i overensstemmelse med den afgørelse om tilbagesendelse eller afgørelse om udsendelse, den traf efter tilbagetrækningen eller afvisningen af ansøgningen om international beskyttelse, jf.
Dublinforordningens artikel 19, stk. 3.
 Endelig følger det af artikel 10, litra e, at den medlemsstat, der bliver ansvarlig i henhold til Dublinforordningens artikel 17, stk. 1, skal opdatere sit datasæt, som er registreret i henhold til artikel 11, for den pågældende ansøger om international beskyttelse ved at tilføje det tidspunkt, hvor afgørelsen om at behandle ansøgningen blev truffet.
2.1.2.2. Optagelse og videregivelse af fingeraftryk af udlændinge, der pågribes i forbindelse med forsøg på ulovlig indrejse Efter den nye Eurodac-forordnings artikel 14, stk. 1, skal medlemsstaterne omgående optage fingeraftryk af samtlige fingre af alle tredjelandsstatsborgere eller statsløse, der er fyldt 14 år, og som pågribes af de kompetente kontrolmyndigheder i forbindelse med ulovlig passage af grænsen til den pågældende medlemsstat ad land-, sø- eller luftvejen efter at være kommet fra et tredjeland, og som ikke afvises, eller som fysisk forbliver på medlemsstaternes område uden at være varetægtsfængslet, indespærret eller på anden vis frihedsberøvet i hele tidsrummet mellem pågribelsen og udsendelsen på grundlag af afgørelsen om afvisning.
 Efter den nye Eurodac-forordnings artikel 14, stk. 2, skal den pågældende medlemsstat snarest muligt og senest 72 timer efter datoen for pågribelsen til det centrale system videregive visse oplysninger vedrørende de i stk. 1 omhandlede tredjelandsstatsborgere eller statsløse, som ikke afvises.
 De oplysninger, som skal videregives, er 1) fingeraftryksoplysninger, oplysning om 2) oprindelsesmedlemsstat, sted og dato for pågribelsen, 3) køn, 4) det referencenummer, oprindelsesmedlemsstaten bruger, 5) dato for optagelse af fingeraftrykkene, 6) dato for videregivelse af oplysningerne til det centrale system og 7) operatørens brugernavn.
 Med hensyn til en person, som er omfattet af artikel 14, stk. 1, forstås ved oprindelsesmedlemsstat den medlemsstat, der videregiver personoplysningerne til det centrale system, jf. herved den nye Eurodac-forordnings artikel 2, stk. 1, litra b, nr. ii.
 Som en undtagelse fra artikel 14, stk. 2, er det i den nye Eurodac-forordnings artikel 14, stk. 3, fastsat, at videregivelsen af de oplysninger, der er nærmere angivet i stk. 2 for så vidt angår personer, der pågribes som beskrevet i stk. 1, og som fysisk forbliver på medlemsstaternes område, men er varetægtsfængslet, indespærret eller frihedsberøvet efter deres pågribelse længere end 72 timer, foretages inden deres løsladelse fra varetægtsfængsling, indespærring eller anden frihedsberøvelse.
Det følger af artikel 14, stk. 4, at manglende overholdelse af den i bestemmelsens stk. 2 omhandlede tidsfrist på 72 timer ikke fritager medlemsstaterne for deres pligt til at optage og videresende fingeraftrykkene til det centrale system.
Når fingerspidsernes tilstand ikke har gjort det muligt at optage fingeraftryk af en kvalitet, der har kunnet bruges til hensigtsmæssig sammenligning i medfør af artikel 25, vil oprindelsesmedlemsstaterne skulle optage fingeraftryk på ny og sende dem igen snarest muligt og senest 48 timer efter vellykket fingeraftryksoptagelse.
 Når det ikke er muligt at optage fingeraftryk for en pågreben person på grund af foranstaltninger truffet af hensyn til den pågældendes helbred eller til beskyttelsen af folkesundheden, optager og videresender den berørte medlemsstat som en undtagelse fra artikel 14, stk. 1, sådanne fingeraftryk snarest muligt og senest 48 timer efter, at disse hensyn ikke længere er nødvendige, jf. herved artikel 14, stk. 5, 1. afsnit.
 Efter artikel 14, stk. 5, 2. afsnit, kan medlemsstaterne i tilfælde af alvorlige tekniske problemer forlænge tidsfristen på 72 timer i stk. 2 med op til 48 timer med henblik på at gennemføre deres nationale beredskabsplaner.
2.1.3. Justitsministeriets overvejelser 2.1.3.1. Ansøgere om international beskyttelse Efter udlændingelovens § 40 a, stk. 1, nr. 1, skal der optages fingeraftryk af en udlænding, som søger om opholdstilladelse efter § 7, og efter § 58 i, stk. 1, videregives disse til den centrale Eurodac-enhed.
Efter den nye Eurodac-forordning skal der optages fingeraftryk og videregives oplysninger om tredjelandsstatsborgere eller statsløse, der søger om international beskyttelse.
Det præciseres hermed i den nye Eurodac-forordning, at det alene er asylansøgende statsløse og asylansøgende udlændinge i øvrigt, som er statsborgere i et land, som ikke er omfattet af samarbejdet, som medlemsstaterne er forpligtet til at optage fingeraftryk af og videregive oplysninger om til det centrale Eurodac-system.
 Det bemærkes i forlængelse heraf, at det i dag ikke er teknisk muligt at videregive oplysninger til den centrale enhed om statsborgere i lande, der er omfattet af samarbejdet, og at der således ikke i dag videresendes oplysninger til den centrale Eurodac-enhed om personer, som er statsborgere i et land, der er omfattet af samarbejdet.
 Justitsministeriet finder imidlertid, at det klart bør fremgå af udlændingelovens § 58 i, at der ikke kan ske videregivelse af oplysninger til det centrale Eurodac-system om udlændinge fra lande, som er omfattet af Eurodac-samarbejdet.
 Det foreslås derfor, at det af udlændingelovens § 58 i, stk. 1, fremgår, at reglerne i § 58 i, stk. 1, 1. og 2. pkt., ikke finder anvendelse, hvis udlændingen er statsborger i et andet EU-land eller et tredjeland om hvilket, der er fastsat nærmere regler i medfør af § 58 e.
En sådan ændring vil også omfatte de lande, som ikke er med i EU, men som deltager i Dublin- og Eurodac-samarbejdet, dvs.
Island, Liechtenstein, Norge og Schweiz, jf. herved bekendtgørelse nr. 1419 af 22. december 2011 om anvendelse af visse regler i udlændingeloven over for Island, Liechenstein, Norge og Schweiz (Eurodac-forordningen og Dublinforordningen), som er udstedt i medfør af udlændingelovens § 58 e.
 Der henvises til lovforslagets § 1, nr. 8 (forslag til ændring af udlændingelovens § 58 i, stk. 1), og bemærkningerne hertil.
2.1.3.2. Udlændinge, der pågribes i forbindelse med forsøg på ulovlig indrejse Efter den gældende bestemmelse i udlændingelovens § 40 a, stk. 1, nr. 2, optages der alene fingeraftryk af en udlænding, som pågribes i forbindelse med et forsøg på ulovligt at indrejse her i landet fra et land, der ikke er tilsluttet Den Europæiske Union, og som ikke afvises, jf. udlændingelovens § 28.
 Efter den nye Eurodac-forordnings artikel 14, stk. 1, skal der også optages fingeraftryk af udlændinge, som afvises, men som ikke frihedsberøvet i hele perioden mellem pågribelsen og udsendelsen på baggrund af afgørelsen om afvisning.
 Det foreslås derfor, at bestemmelsen i udlændingelovens § 40 a, stk. 1, nr. 2, udvides til også at omfatte denne gruppe af udlændinge.
Det bemærkes i den forbindelse, at en udlænding, som afvises efter udlændingelovens § 28, typisk vil være frihedsberøvet, indtil vedkommende sendes ud.
Den foreslåede udvidelse af udlændingelovens § 40 a, stk. 1, nr. 2, forventes således alene at få en begrænset praktisk betydning.
 Der henvises til lovforslagets § 1, nr. 2 (forslag til ændring af udlændingelovens § 40 a, stk. 1, nr. 2), og bemærkningerne hertil.
2.1.3.3. Nye frister for optagelse og videregivelse af fingeraftryk Et af hovedformålene med den nye Eurodac-forordning er at indføre klarere frister for videregivelse af fingeraftryk til det centrale Eurodac-system.
Det gælder både i forhold til ansøgere om international beskyttelse og i forhold til udlændinge, der pågribes i forbindelse med forsøg på ulovlig indrejse.
Det bestemmes således, at der skal ske videregivelse snarest muligt og senest 72 timer efter indgivelsen af ansøgningen om international beskyttelse eller pågribelsen.
Fristen kan forlænges i tilfælde af alvorlige tekniske problemer, jf. henholdsvis forordningens artikel 9 og 14.
 I de tilfælde, hvor det ikke er muligt omgående at optage fingeraftryk på grund af fingerspidsernes tilstand eller af hensynet til udlændingens helbred eller beskyttelsen af folkesundheden, er fristen for videregivelse 48 timer regnet fra vellykket fingeraftryksoptagelse eller fra det tidspunkt, hvor de sundhedsmæssige hensyn ikke længere gør sig gældende, jf. artikel 9 og 14.
 For så vidt angår selve optagelsen af fingeraftryk gentager den nye forordning den gældende forordnings krav om, at det skal ske omgående.
Udlændingelovens § 40 a, stk. 1, indeholder ikke i dag nærmere frister for, hvornår der skal optages fingeraftryk.
Det forudsættes dog, at det i overensstemmelse med den gældende forordnings krav skal ske omgående.
 I modsætning hertil bestemmer udlændingelovens § 58 i, stk. 1, at videregivelse af oplysninger skal ske straks, hvilket svarer til den gældende forordnings krav.
Justitsministeriet finder det på den baggrund hensigtsmæssigt, at det udtrykkeligt kommer til at fremgå af udlændingelovens § 40 a, stk. 1, at fingeraftryk skal optages omgående.
Heri ligger også, at optagelse skal ske omgående efter ophøret af de sundhedsmæssige hensyn, som er årsagen til, at optagelsen ikke har kunnet ske omgående.
Der tilsigtes ingen ændring af retstilstanden i øvrigt.
 For så vidt angår fristerne for videregivelse bemærkes, at det efter Justitsministeriets opfattelse må antages, at den gældende bestemmelse i udlændingelovens § 58 i opfylder den nye forordnings frister for videregivelse.
 Det bemærkes i den forbindelse, at Rigspolitiet har oplyst, at videregivelse af fingeraftryk i dag sker inden 72 timer efter optagelsen.
 Justitsministeriet finder derfor ikke, at der er behov for at ændre bestemmelsen i udlændingelovens § 58 i, stk. 1.
 Der henvises til lovforslagets § 1, nr. 1 (forslag til ændring af udlændingelovens § 40 a, stk. 1), og bemærkningerne hertil.
2.1.3.4. Oplysninger, som skal videregives Efter den nye Eurodac-forordning skal der videregives flere oplysninger end efter den gældende forordning.
Der henvises i den forbindelse til afsnit 2.1.2 om den nye Eurodac-forordnings artikel 9, 10 og 14.
 Med henblik på at gennemføre den nye Eurodac-forordning foreslås udlændingelovens § 58 i, stk. 2, ændret, så den også omfatter de nye yderligere oplysninger.
 Foruden de oplysninger, som allerede i dag skal videregives til den centrale Eurodac-enhed, foreslås det, at udlændingelovens § 58 i, stk. 2, ændres således, at det af bestemmelsen fremgår, at der sammen med fingeraftrykkene også skal videregives oplysning om 1) operatørens brugernavn samt 2) oplysning om datoen for udlændingens ankomst her til landet, såfremt der er tale om en overførsel i medfør af en anmodning om overtagelse som omhandlet i artikel 22 i Dublinforordningen.
 Der henvises til lovforslagets § 1, nr. 11 (forslag til ændring af udlændingelovens § 58 i, stk. 2), og bemærkningerne hertil.
 På baggrund af artikel 10 i den nye Eurodac-forordning foreslås det endvidere, at der i udlændingelovens § 58 j indsættes en ny bestemmelse om, at der  udover de i § 58 i, stk. 2, opregnede oplysninger  i visse tilfælde skal gives yderligere oplysninger til det centrale Eurodac-system.
 For det første foreslås det, at der skal gives oplysning til det centrale Eurodac-system om en udlændings ankomstdato, såfremt udlændingen er overført her til landet i medfør af artikel 25 i Dublinforordningen, jf. herved forordningens artikel 10, litra a.
 For det andet foreslås det, at der gives oplysning til det centrale Eurodac-system om en udlændings udrejsedato, for så vidt udlændingen er blevet udsendt af EU-landenes område eller har forladt dette, jf. herved forordningens artikel 10, litra c og d.
For det tredje foreslås det, at der efter artikel 10, litra e, gives oplysning til det centrale Eurodac-system om datoen for registreringen af udlændingen som asylansøger, såfremt der træffes afgørelse om, at udlændingen kan opholde sig her i landet under asylsagens behandling.
Dette skal dog kun gælde, såfremt det besluttes at behandle asylansøgningen, selv om behandlingen af ansøgningen påhviler en anden medlemsstat efter kriterierne i Dublinforordningen, jf. herved dennes artikel 17, stk. 1 (den såkaldte suverænitetsklausul).
 Det følger i øvrigt allerede af Dublinforordningens artikel 17, stk. 1, at den medlemsstat, som beslutter at behandle en asylansøgning, straks skal angive dette i Eurodac-systemet ved at tilføje den dato, hvor beslutningen om at behandle ansøgningen blev truffet.
 Der henvises til lovforslagets § 1, nr. 15 (forslag til ændring af udlændingelovens § 58 j), og bemærkningerne hertil.
2.2. Personer under international beskyttelse 2.2.1. Gældende ret Rigspolitiets pligt til at videregive oplysninger til den centrale Eurodac-enhed om, at en asylansøger har fået beskyttelse som flygtning, fremgår af udlændingelovens § 58 j, stk. 1.
Det følger heraf, at Rigspolitiet, hvis en asylansøger, der har fået optaget og videregivet fingeraftryk, opnår dansk indfødsret eller opholdstilladelse efter udlændingelovens § 7, stk. 1, her i landet, skal give den centrale Eurodac-enhed meddelelse herom.
Dette sker på baggrund af lister modtaget fra henholdsvis Justitsministeriet og Udlændingestyrelsen.
 Herudover skal Rigspolitiet efter udlændingelovens § 58 j, stk. 1, 2. pkt., hvis de modtager oplysning om, at en asylansøger, der har fået optaget og videregivet fingeraftryk, har opnået opholdstilladelse som flygtning i overensstemmelse med flygtningekonventionen af 28. juli 1951 eller statsborgerskab i et andet EU-land, meddele dette til den centrale Eurodac-enhed.
2.2.2. Den nye Eurodac-forordning Efter den nye Eurodac-forordning skal oplysninger om, at en person har opnået international beskyttelse, ikke blokeres mod videregivelse, men i stedet mærkes med henblik på at informere medlemsstaterne, såfremt en person, der allerede har opnået international beskyttelse, indgiver en ny asylansøgning.
Formålet hermed er at undgå situationer, hvor en person får opholdstilladelse i flere medlemsstater.
Det følger således af den nye Eurodac-forordnings artikel 18, stk. 1, at den medlemsstat, der har indrømmet international beskyttelse til en udlænding, hvis oplysninger tidligere var registreret i det centrale Eurodac-system, skal mærke de pågældende oplysninger.
Mærkningen lagres i det centrale Eurodac-system, og det centrale Eurodac-system forestår herefter oplysning af andre medlemsstater, som foretager en mærkning af deres tilsvarende datasæt.
Efter bestemmelsens stk. 2 stilles oplysninger om personer under international beskyttelse, der opbevares i det centrale system og er mærket i henhold til stk. 1, til rådighed til sammenligninger med henblik på de i artikel 1, stk. 2, omhandlede formål (retshåndhævelse) i en periode på tre år efter den dato, hvor den registrerede fik international beskyttelse.
Oplysningerne om selve mærkningen videregives dog ikke.
 Efter udløbet af perioden på tre år blokerer det centrale system automatisk sådanne oplysninger for videregivelse i tilfælde af en anmodning om sammenligning med henblik på retshåndhævelse.
Blokerede oplysninger videregives ikke, og det centrale system sender et negativt resultat tilbage til den begærende medlemsstat i tilfælde af et hit.
Ved hit forstås det centrale Eurodac-systems konstatering af, at der ved sammenligning på et eller flere punkter er overensstemmelse mellem de fingeraftryksoplysninger, der er registreret i den centrale elektroniske database, og de fingeraftryk, som en medlemsstat har videregivet vedrørende en person, jf. herved den nye Eurodac-forordnings artikel 2, stk. 1, litra d.
 Efter den nye Eurodac-forordnings artikel 18, stk. 3, skal en mærkning af oplysninger vedrørende en udlænding, fjernes i tilfælde af tilbagekaldelse, afslutning af vedkommendes status eller afslag på forlængelse af den pågældendes flygtningestatus.
For så vidt angår oplysninger, som efter den gældende forordnings artikel 12 er blokeret, vil disse på dagen for den nye forordnings ikrafttræden (den 20. juli 2015) få ophævet blokeringen.
I stedet vil oplysningerne overgå til at være markerede, jf. herved den nye Eurodac-forordnings artikel 44.
2.2.3. Justitsministeriets overvejelser Som beskrevet ovenfor under pkt. 2.2.1 videregiver Rigspolitiet allerede i dag oplysninger om, at en asylansøger, der har fået optaget og videregivet fingeraftryk, opnår opholdstilladelse efter udlændingelovens § 7, stk. 1, her i landet.
Dette sker på baggrund af lister, der modtages fra Udlændingestyrelsen.
Den centrale Eurodac-enhed blokerer herefter oplysningerne i medfør af den gældende Eurodac-forordnings artikel 12, hvilket indebærer, at de registrerede oplysninger om den pågældende blokeres mod videregivelse.
Som følge heraf informeres den anmodende medlemsstat ikke, når der er et hit vedrørende en person, som er anerkendt som flygtning i en anden medlemsstat.
I stedet sender den centrale Eurodac-enhed et negativt resultat (no hit) tilbage som svar på sammenligningsanmodningen.
Den nye Eurodac-forordning indeholder ikke en bestemmelse svarende til artikel 12 i den gældende forordning.
I stedet indføres der som anført med artikel 18 en mærkningsordning, hvorefter der fremover alene skal ske mærkning og ikke blokering af oplysninger om personer, der er meddelt beskyttelse.
 Det er Justitsministeriets opfattelse, at den mærkning, som skal finde sted efter den nye Eurodac-forordnings artikel 18, stk. 1, kan omfattes af Rigspolitiets videregivelse af oplysninger efter den gældende bestemmelse i udlændingelovens § 58 j, stk. 1.
 Denne bestemmelse er imidlertid begrænset til oplysninger om opholdstilladelser efter udlændingelovens § 7, stk. 1, ligesom den ikke indeholder nærmere bestemmelser om den situation, hvor en opholdstilladelse bortfalder.
 På den baggrund foreslås det, at bestemmelsen i udlændingelovens § 58 j, stk. 1, udvides i overensstemmelse med den nye Eurodac-forordnings artikel 18.
 Således vil Rigspolitiet skulle videregive oplysning til det centrale Eurodac-system om, at en udlænding, hvis fingeraftryk er videregivet til det centrale Eurodac-system, er meddelt opholdstilladelse i medfør af udlændingelovens § 7, stk. 1-3, eller har opnået beskyttelse i en anden medlemsstat.
 Endvidere vil Rigspolitiet skulle videregive oplysning til det centrale Eurodac-system, såfremt en udlænding, som har fået beskyttelse her i landet eller i et anden medlemsstat, ikke længere har denne beskyttelse, herunder hvis opholdstilladelsen inddrages, bortfalder eller afslås forlænget.
 Der henvises til lovforslagets § 1, nr. 13 og 14 (forslag til ændring af udlændingelovens § 58 j, stk. 1), og bemærkningerne hertil.
2.3. Information til den registrerede om rettigheder 2.3.1. Gældende ret Der blev ikke i forbindelse med gennemførelsen af den gældende Eurodac-forordning ved lov nr. 323 af 18. maj 2005 om ændring af udlændingeloven (Tilknytning til Eurodac-forordningen og Dublinforordningen på mellemstatsligt grundlag m.v.) indført nye bestemmelser om den registreredes rettigheder.
Det blev således forudsat, at forordningens bestemmelser herom allerede var opfyldt af reglerne i persondatalovens afsnit III om den registreredes rettigheder.
 Efter den gældende forordnings artikel 18 skal den medlemsstat, der videregiver oplysninger til den centrale Eurodac-enhed, bl.a. oplyse den person, som oplysningerne vedrører, om, hvem der er registeransvarlig i forbindelse med registreringen af oplysningerne, formålet med behandlingen af oplysningerne i Eurodac-systemet, hvem oplysningerne videregives til, hvorvidt den pågældende person er forpligtet til at få optaget sine fingeraftryk og personens eventuelle mulighed for at få indsigt i oplysningerne og mulighed for at berigtige disse.
2.3.2. Den nye Eurodac-forordning Den nye Eurodac-forordnings artikel 29 svarer i det væsentlige til den gældende forordnings artikel 18.
 Efter den nye forordnings artikel 29, stk. 1, skal underretningen som noget nyt dog ske skriftligt og om nødvendigt mundtligt på et sprog, den pågældende forstår eller med rimelighed kan formodes at forstå.
 Herudover er det fastsat, at der skal udarbejdes en fælles EU-folder med oplysninger om den registreredes rettigheder.
2.3.3. Justitsministeriets overvejelser Som noget nyt indfører den nye Eurodac-forordning et krav om, at der skal ske skriftlig underretning af udlændingen om dennes rettigheder som registreret.
 Med henblik på en gennemførelse af kravet om skriftlighed i den nye Eurodac-forordnings artikel 29, stk. 1, foreslås det, at der i udlændingeloven indsættes en bestemmelse om, at udlændingen skriftligt og om nødvendigt mundtligt skal gøres bekendt med sine rettigheder, såfremt der optages fingeraftryk, som skal videregives til det centrale Eurodac-system.
Indholdet af de oplysninger, som skal meddeles udlændingen, er videreført fra den gældende Eurodac-forordning til den nye Eurodac-forordning, og der er med den foreslåede indsættelse af en ny bestemmelse i udlændingeloven ikke tilsigtet nogen ændring heraf.
Oplysningerne fremgår af den fælles EU-folder, som er udarbejdet.
 Udlændingen vil således fortsat skulle underrettes om identiteten af den registeransvarlige og i givet fald af dennes repræsentants identitet, formålet med at behandle oplysningerne i Eurodac-systemet samt om modtagerne af oplysningerne.
 Desuden vil udlændingen skulle underrettes om retten til at få indsigt i oplysninger, der vedrører den pågældende, og om retten til at anmode om at få ukorrekte oplysninger vedrørende den pågældende berigtiget.
 Endvidere vil udlændingen skulle underrettes om retten til at få ulovligt lagrede oplysninger vedrørende den pågældende slettet, samt om retten til at få oplysninger om procedurerne for udøvelse af disse rettigheder, herunder kontaktoplysninger for den registeransvarlige og de nationale tilsynsmyndigheder.
 Herudover vil en udlænding omfattet af udlændingelovens § 40 a, stk. 1, nr. 1 eller 2, skulle underrettes om pligten til at lade sine fingeraftryk optage.
 Underretningen skal ske på det tidspunkt, hvor de pågældendes fingeraftryk optages.
 Idet det er politiet, som i dag optager fingeraftryk af en udlænding efter udlændingelovens § 40 a, stk. 1, nr. 1 og 2, foreslås det, at politiet forestår underretningen.
Herudover er der udarbejdet en fælles EU-folder med oplysninger om den registreredes rettigheder.
Folderen er udformet på et sprog, som den pågældende forstår eller med rimelighed formodes at kunne forstå.
 Der henvises til lovforslagets § 1, nr. 3 (forslag til indsættelse af et nyt stykke i udlændingelovens § 40 a), og bemærkningerne hertil.
2.4. Forbud mod videregivelse af oplysninger til tredjelande, internationale organisationer eller private enheder 2.4.1. Gældende ret Den gældende Eurodac-forordning indeholder ikke bestemmelser om forbud mod videregivelse af oplysninger til tredjelande, internationale organisationer eller private enheder, der er etableret i eller uden for Unionen, og der blev i forbindelse med gennemførelsen af den gældende forordning heller ikke fastsat særlige bestemmelser herom.
2.4.2. Den nye Eurodac-forordning Efter den nye Eurodac-forordnings artikel 35, stk. 1, må personoplysninger, som en medlemsstat eller Europol får fra det centrale system i henhold til forordningen, ikke videregives eller stilles til rådighed for tredjelande, internationale organisationer eller private enheder, der er etableret i eller uden for Unionen.
Dette forbud gælder også, hvis disse oplysninger behandles yderligere på nationalt plan eller mellem medlemsstaterne som omhandlet i artikel 2, litra b), i rammeafgørelse 2008/977/RIA om beskyttelse af personoplysninger i forbindelse med politisamarbejde og retligt samarbejde i kriminalsager.
 Efter bestemmelsens stk. 2 må personoplysninger, som stammer fra en medlemsstat og udveksles mellem medlemsstater efter et hit opnået med henblik på de i forordningens artikel 1, stk. 2, fastsatte formål (retshåndhævelse), ikke videregives til tredjelande, hvis der er en alvorlig fare for, at den registrerede som følge af videregivelsen kan blive udsat for tortur, umenneskelig og nedværdigende behandling eller afstraffelse eller andre former for krænkelser af den pågældendes grundlæggende rettigheder.
 Det følger af bestemmelsens stk. 3, at forbuddene i stk. 1 og 2 ikke berører medlemsstaternes ret til at videregive sådanne oplysninger til de tredjelande, som Dublinforordningen finder anvendelse på.
2.4.3. Justitsministeriets overvejelser Med henblik på gennemførelse af bestemmelsen foreslås det, at der i udlændingelovens § 58 c indsættes en ny bestemmelse, hvorefter personoplysninger, som modtages fra det centrale system i henhold til forordningen, ikke må videregives eller stilles til rådighed for tredjelande, internationale organisationer eller private enheder, der er etableret i eller uden for EU.
 Der henvises til lovforslagets § 1, nr. 5 (forslag til ændring af udlændingelovens § 58 c), og bemærkningerne hertil.
2.5. Øvrige ændringer Som følge af den nye Eurodac-forordning foreslås også en række sproglige ændringer.
 Det drejer sig for det første om definitionen af Eurodac-forordningen i udlændingelovens § 58 b, stk. 1.
 Det foreslås samtidig, at betegnelsen den centrale Eurodac-enhed ændres til det centrale Eurodac-system i udlændingelovens § 58 b, stk. 2. Som konsekvens heraf foreslås bestemmelserne i §§ 58 d, 58 i og 58 j ændret, så der også her står det centrale Eurodac-system.
 Der henvises til lovforslagets § 1, nr. 4 (forslag til ændring af udlændingelovens § 58 b), og bemærkningerne hertil, samt til § 1, nr. 7.
3. Økonomiske og administrative konsekvenser for det offentlige Forslaget har ikke økonomiske eller administrative konsekvenser for det offentlige af betydning.
 4. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet mv.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget skaber det retlige grundlag for dansk tilknytning på mellemstatsligt grundlag til Europa-Parlamentets og Rådets forordning om oprettelse af »Eurodac« til sammenligning af fingeraftryk med henblik på en effektiv anvendelse af forordning (EU) nr. 604/2013 om fastsættelse af kriterier og procedurer til afgørelse af, hvilken medlemsstat der er ansvarlig for behandlingen af en ansøgning om international beskyttelse, der er indgivet i en af medlemsstaterne af en tredjelandsstatsborger eller en statsløs og om medlemsstaternes retshåndhævende myndigheders og Europols adgang til at indgive anmodning om sammenligning med Eurodacoplysninger med henblik på retshåndhævelse og om ændring af forordning (EU) nr. 1077/2011 om oprettelse af et europæisk agentur for den operationelle forvaltning af store it-systemer inden for området med frihed, sikkerhed og retfærdighed.
Der henvises til afsnit 1.2.
 8. Hørte myndigheder og organisationer mv.
 Et udkast til lovforslaget har i perioden fra den 8. april 2015 til den 22. april 2015 været sendt i høring hos følgende myndigheder og organisationer mv.:
 Advokatsamfundet, Amnesti Nu, Amnesty International, Asylret, Børnerådet, Børns Vilkår, Dansk Flygtningehjælp, Danske Advokater, Datatilsynet, Den Danske Dommerforening, Den Danske Helsinki-Komité for Menneskerettigheder, Den Katolske Kirke i Danmark, DIGNITY  Dansk Institut Mod Tortur, Direktoratet for Kriminalforsorgen, Dokumentations- og Rådgivningscentret om Racediskrimination, Dommerfuldmægtigforeningen, Domstolsstyrelsen, Flygtningenævnet, Flygtninge Under Jorden, Foreningen af Udlændingeretsadvokater, Færøernes Landsstyre, Naalakkersuisut (Grønlands Selvstyre), Indvandrerrådgivningen, Institut for Menneskerettigheder, Kirkernes Integrationstjeneste, Landsforeningen af Forsvarsadvokater, Præsidenten for Vestre Landsret, Præsidenten for Østre Landsret, samtlige byretter, Red Barnet, Retspolitisk Forening, Retssikkerhedsfonden, Rigsadvokaten, Rigspolitiet, Røde Kors, Rådet for Etniske Minoriteter, SOS mod Racisme, Udlændingestyrelsen, UNHCR og Ægteskab Uden Grænser.
Bemærkninger til lovforslagets enkelte bestemmelser Til § 1 Til nr. 1 Med ændringen af udlændingelovens § 40 a, stk. 1, gennemføres den nye Eurodac-forordnings bestemmelser om, at optagelse af fingeraftryk skal ske omgående.
Herved kommer det til at fremgå direkte af bestemmelsen, at optagelsen af fingeraftryk af de udlændinge, som er omfattet af bestemmelsen, skal ske omgående.
Det påhviler allerede i dag politiet i umiddelbar forlængelse af, at en udlænding søger om asyl, at optage fingeraftryk.
Der tilsigtes ikke med den foreslåede bestemmelse nogen ændring heri.
Gør fingerspidsernes tilstand det ikke muligt omgående at optage fingeraftryk af en kvalitet, der kan bruges til hensigtsmæssig sammenligning, optages udlændingens fingeraftryk, så snart det vurderes, at fingerspidsernes tilstand gør det muligt at få optaget et vellykket fingeraftryk, jf. herved den nye Eurodac-forordnings artikel 9, stk. 1, 2. afsnit, og artikel 14, stk. 4 Er det ikke muligt omgående at optage fingeraftryk på grund af foranstaltninger truffet af hensyn til udlændingens helbred eller til beskyttelsen af folkesundheden, skal fingeraftrykkene optages og videresendes til det centrale Eurodac-system snarest muligt og senest 48 timer efter, at disse sundhedsmæssige hensyn ikke længere er nødvendige, jf. herved den nye Eurodac-forordnings artikel 9, stk. 2, 1. afsnit, og artikel 14, stk. 5, 1. afsnit.
 Der henvises til de almindelige bemærkninger, afsnit 2.1.3.3.
Til nr. 2 Det følger af udlændingelovens § 40 a, stk. 1, nr. 2, at der skal optages fingeraftryk af en udlænding, som pågribes i forbindelse med forsøg på ulovligt at indrejse her i landet fra et land, der ikke er tilsluttet EU, og som ikke afvises, jf. § 28.
 Med den foreslåede bestemmelse vil der som noget nyt også være pligt til at optage fingeraftryk af udlændinge, som afvises efter udlændingelovens § 28, hvis de forbliver her i landet uden at være frihedsberøvet i hele perioden fra pågribelsen til udsendelsen på baggrund af afgørelsen om afvisning.
 Vælger udlændingen ved pågribelsen at søge asyl, bliver den pågældende omfattet af bestemmelsen i udlændingelovens § 40 a, stk. 1, nr. 1, om asylansøgere.
 Der henvises til de almindelige bemærkninger, afsnit 2.1.3.2.
Til nr. 3 Udlændingelovens § 40 a indeholder ikke i dag en bestemmelse om, at Rigspolitiet skal gøre en udlænding, som får optaget fingeraftryk i medfør af udlændingelovens § 40 a, stk. 1, nr. 1 eller 2, eller stk. 2, nr. 1, bekendt med sine rettigheder efter § 28, stk. 1, i persondataloven og om pligten til at lade sine fingeraftryk optage.
 Efter den foreslåede bestemmelse i udlændingeloven bestemmes det, at politiet skriftligt skal gøre udlændingen bekendt med sine rettigheder efter § 28, stk. 1, i persondataloven og om pligten til at lade sine fingeraftryk optage, hvis optagelsen sker i medfør af lovens § 40 a, stk. 1, nr. 1 eller 2, eller stk. 2, nr. 1, og fingeraftrykkene skal videregives til det centrale Eurodac-system.
 Med ændringen gennemføres den nye Eurodac-forordnings artikel 29, stk. 1, krav om skriftlighed.
Underretningen skal imødekomme udlændingens behov, herunder gives på et sprog, som udlændingen forstår eller med rimelighed kan formodes at forstå.
Om nødvendigt skal underretningen også gives mundtligt.
Er udlændingen mindreårig, skal oplysningerne gives på en måde, der tager hensyn til den pågældendes alder, jf. herved den nye Eurodac-forordnings artikel 29, stk. 2, 3. afsnit.
 Der henvises til de almindelige bemærkninger, afsnit 2.3.3.
Til nr. 4 Med den foreslåede affattelse af udlændingelovens § 58 b, stk. 1, ændres definitionen af Eurodac-forordningen, således at der ved Eurodac-forordningen herefter forstås Europa-Parlamentets og Rådets forordning (EU) nr. 603/2013 af 26. juni 2013 om oprettelse af »Eurodac« til sammenligning af fingeraftryk med henblik på en effektiv anvendelse af forordning (EU) nr. 604/2013 om fastsættelse af kriterier og procedurer til afgørelse af, hvilken medlemsstat der er ansvarlig for behandlingen af en ansøgning om international beskyttelse, der er indgivet i en af medlemsstaterne af en tredjelandsstatsborger eller en statsløs og om medlemsstaternes retshåndhævende myndigheders og Europols adgang til at indgive anmodning om sammenligning med Eurodacoplysninger med henblik på retshåndhævelse og om ændring af forordning (EU) nr. 1077/2011 om oprettelse af et europæisk agentur for den operationelle forvaltning af store it-systemer inden for området med frihed, sikkerhed og retfærdighed (omarbejdning) med senere ændringer.
Med den forslåede ændring af udlændingelovens § 58 b, stk. 2, ændres betegnelsen den centrale Eurodac-enhed til det centrale Eurodac-system.
Desuden defineres det, hvad der i loven skal forstås ved det centrale Eurodac-system.
 Den foreslåede ændring af udlændingelovens § 58 b, stk. 2, er en konsekvens af en ændret terminologi i den nye Eurodac-forordning og har til formål at bringe udlændingelovens terminologi i overensstemmelse med den terminologi, der anvendes i den nye Eurodac-forordning.
 Der henvises til de almindelige bemærkninger, afsnit 2.5.
Til nr. 5 Den nye bestemmelse i § 58 c gennemfører den nye Eurodac-forordnings artikel 35, stk. 1, hvorefter personoplysninger, som en medlemsstat får fra det centrale Eurodac-system i henhold til forordningen, ikke må videregives eller stilles til rådighed for tredjelande, internationale organisationer eller private enheder, der er etableret i eller uden for EU.
 Det bemærkes, at forbuddet ikke berører medlemsstaternes ret til at videregive sådanne oplysninger til de tredjelande, som Dublinforordningen finder anvendelse på, jf. herved også udlændingelovens § 58 c, stk. 1 og 2, samt den nye Eurodac-forordnings artikel 35, stk. 3.
 Der henvises til de almindelige bemærkninger, afsnit 2.4.3.
Til nr. 6 Ændringen i udlændingelovens § 58 d er en konsekvens af lovforslagets § 1, nr. 15, hvorved der i udlændingelovens § 58 j, indsættes et nyt stykke.
Til nr. 7 Ændringen er konsekvens af den foreslåede bestemmelse i lovforslagets § 1, nr. 4.
Til nr. 8 Efter den gældende Eurodac-forordning skal der i dag ikke videregives oplysninger om statsborgere i andre EU-lande.
Den gældende bestemmelse i udlændingelovens § 58 i, stk. 1, udelukker efter sin ordlyd ikke videregivelse af oplysninger om statsborgere i andre EU-lande.
I praksis sker dette dog ikke.
 Med ændringen kommer det til at fremgå af udlændingeloven, at der ikke skal ske videregivelse af oplysninger til det centrale Eurodac-system vedrørende statsborgere i andre EU-lande.
 Ændringen vil tillige omfatte statsborgere i lande, som deltager i Dublin- og Eurodac-samarbejdet, jf. bekendtgørelse nr. 1419 af 22. december 2011 om anvendelse af visse regler i udlændingeloven over for Island, Liechtenstein, Norge og Schweiz (Eurodac-forordningen og Dublin-forordningen), som er udstedt i medfør af udlændingelovens § 58 e.
 Der henvises til de almindelige bemærkninger, afsnit 2.1.3.1.
Til nr. 9 og 10 Ændringerne er en konsekvens af lovforslagets § 1, nr. 11.
Til nr. 11 Når en udlænding får optaget fingeraftryk i medfør af § 40 a, stk. 1, nr. 1, videregiver Rigspolitichefen til den centrale Eurodac-enhed sammen med fingeraftrykket oplysninger om sted og dato for udlændingens indgivelse af sin asylansøgning, udlændingens køn, udlændingens udlændingenummer eller andet referencenummer og datoen for optagelsen af udlændingens fingeraftryk, jf. herved udlændingelovens § 58 i, stk. 2.
 Med ændringen af den gældende bestemmelse i udlændingelovens § 58 i, stk. 2, tilpasses udlændingelovens regler om, hvilke oplysninger der sammen med optagne fingeraftryk af asylansøgere skal videregives til det centrale Eurodac-system, til den nye Eurodac-forordning.
Ændringen indebærer, at der udover de oplysninger, som allerede efter den gældende bestemmelse skal videregives til den centrale Eurodac-enhed, også videregives oplysning om operatørens brugernavn.
Herudover skal der videregives oplysning om datoen for udlændingens ankomst, hvis udlændingen er overført i medfør af artikel 22 i Dublinforordningen, jf. herved den nye Eurodac-forordnings artikel 10, litra b.
I disse tilfælde skal datoen for indgivelsen af asylansøgningen angives som den dato, der er indlæst af den medlemsstat, der har overført ansøgeren, jf. den nye Eurodac-forordnings artikel 11, litra b.
 Der henvises til de almindelige bemærkninger, afsnit 2.1.3.4.
Til nr. 12 Med ændringen bestemmes det, at der også skal videregives oplysninger om operatørens brugernavn.
Der er tale om en konsekvensændring, som følger af lovforslagets § 1, nr. 11.
 Der henvises til de almindelige bemærkninger, afsnit 2.1.3.4.
Til nr. 13 og 14 Hvis en asylansøger, der har fået optaget og videregivet fingeraftryk, opnår dansk indfødsret eller opholdstilladelse efter udlændingelovens § 7, stk. 1, her i landet, giver Rigspolitiets i dag den centrale Eurodac-enhed meddelelse herom, jf. herved udlændingelovens § 58 j, stk. 1, 1. pkt.
 Med den foreslåede ændring tilpasses bestemmelsen i udlændingelovens § 58 j, stk. 1, til den nye Eurodac-forordnings artikel 18 om mærkning af oplysninger vedrørende personer, som har opnået international beskyttelse herunder subsidiær beskyttelse.
 Ændringen indebærer, at der efter bestemmelsen  foruden oplysninger om opholdstilladelser efter udlændingelovens § 7, stk. 1 (konventionsstatus)  også skal gives meddelelse til det centrale Eurodac-system om udlændinge, der opnår opholdstilladelse efter udlændingelovens § 7, stk. 2 (beskyttelsesstatus) og 3 (midlertidig beskyttelse).
 Indsættelsen af det nye 2. pkt. i § 58 j, stk. 1, indebærer desuden, at meddelelse skal gives til det centrale Eurodac-system, hvis udlændingens opholdstilladelse efter § 7, stk. 1, 2 eller 3, inddrages, bortfalder eller nægtes forlænget.
 Med ændringen af 2. pkt., som bliver til 3. pkt., skal Rigspolitiet, hvis de modtager oplysninger om, at en udlænding har opnået beskyttelse, herunder subsidiær beskyttelse, i en anden medlemsstat, eller udlændingen ikke længere har en sådan beskyttelse, meddele dette til det centrale Eurodac-system.
 Der henvises til de almindelige bemærkninger, afsnit 2.2.3.
Til nr. 15 Efter det foreslåede nye stk. 2 i udlændingelovens § 58 j skal der videregives en række nye oplysninger til det centrale Eurodac-system, om udlændinge, som allerede har fået optaget deres fingeraftryk, som er videregivet til det centrale Eurodac-system.
 Efter stk. 2, nr. 1, i den foreslåede bestemmelse skal der videregives oplysninger om udlændingens ankomstdato, for så vidt angår udlændinge, der er overført her til landet i medfør af artikel 25 i Dublinforordningen.
Efter stk. 2, nr. 2, i den foreslåede bestemmelse skal der for så vidt angår udlændinge, som er blevet udsendt af EU-landenes område eller har forladt dette, videregives oplysninger om udrejsedatoen.
I praksis vil der efter den foreslåede bestemmelse skulle videregives oplysninger, når udlændingen er blevet ledsaget ud af EU-landenes område af politipersonale.
Det samme gælder, i de tilfælde hvor udlændingen er påset udrejst, samt hvor der er tilvejebragt sikre oplysninger om, at udlændingen er udrejst.
Det kan f.eks. være når organisationen International Organization for Migration (IOM) påser udrejsen af Danmark, eller modtager udlændingen ved ankomsten til hjemlandet.
Derimod vil der ikke skulle videregives oplysninger, hvis udlændingen alene skønnes udrejst.
 Efter stk. 2, nr. 3, i den foreslåede bestemmelse skal datoen for registreringen af udlændingen som asylansøger videregives, hvis Udlændingestyrelsen træffer afgørelse om, at udlændingen kan opholde sig her i landet under asylsagens behandling, jf. herved § 48 e, stk. 2, og denne afgørelse træffes efter artikel 17, stk. 1, i Dublinforordningen.
 Der henvises til de almindelige bemærkninger, afsnit 2.1.3.4.
Til nr. 16 Efter den gældende Eurodac-forordnings artikel 10, stk. 1, lagres alle data vedrørende personer, som har fået optaget deres fingeraftryk i medfør af udlændingelovens § 40 a, stk. 1, nr. 2, i den centrale Eurodac-database i 2 år fra den dato, hvor fingeraftrykket blev optaget.
 Den foreslåede ændring er en konsekvens af den nye Eurodac-forordnings artikel 16, stk. 1, som fastslår, at lagringsperioden i det centrale system ændres fra 2 år til 18 måneder for oplysninger om udlændinge, der har fået optaget fingeraftryk i medfør af § 40 a, stk. 1, nr. 2, som er videresendt til det centrale Eurodac-system.
Til § 2 Det fremgår af den nye Eurodac-forordnings artikel 46, at forordningen skal finde anvendelse fra den 20. juli 2015.
Til § 3 Det foreslås, at loven ikke skal gælde for Færøerne og Grønland, men at loven ved kongelig anordning helt eller delvist kan sættes i kraft for Færøerne og Grønland med de ændringer, som de færøske og grønlandske forhold tilsiger.
