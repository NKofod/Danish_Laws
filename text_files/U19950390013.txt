Bod for arbejdsvægring.
Ej overenskomststridigt at undlade at anvende  

 lastoptagere ved losning af fiskefartøjer.
Lastoptagere idømt 60 kr. i bod for overenskomststridige  

 arbejdsvægringer 9. og 15. juli 1993, idet der antoges at foreligge  

 systematisk aktion.
Arbejdsvægringerne angik losning af fiskefartøjer.
Et  

 enkelt bestemt sjak var knyttet til det enkelte skib, og ikke alle skibe blev  

 nægtet losset de pågældende dage.
 Det henstod derfor som usikkert, hvem der har deltaget i  

 arbejdsvægringerne, og det fandtes ikke godtgjort, at alle de arbejdstagere,  

 der var anført på navnelisten, der er fremlagt af klagerne, havde deltaget.  

 Bod pålagdes herefter kun de arbejdstagere, der havde indgået i det eller de  

 sjak, der normalt havde arbejde på vedkommende skib eller skibe.
 Da overenskomsten ikke kunne forstås således, at at der skulle være pligt  

 for fiskeskipperne til - mod eget ønske - at benytte lastoptagere ved alle  

 losninger fandt Arbejdsretten det ikke godtgjort, at der var begået  

 overenskomstbrud ved, at fiskeskippere i en række tilfælde havde undladt at  

 benytte lastoptagere.
 Denne sag angår dels spørgsmålet om bod i anledning af, at de indklagede  

 arbejdstagere i juli og september 1993 etablerede overenskomststridige  

 arbejdsvægringer hos Skagen Lossekompagni ApS, dels spørgsmålet, om dette  

 selskab har begået overenskomstbrud i anledning af, at der ikke i alle  

 tilfælde er anvendt lastoptagere ved losning af fiskekutterne i Skagen havn.
PÅSTANDE Klagerne, Dansk Arbejdsgiverforening for Arbejdsgiverforeningen for Handel  

 Transport og Service for Skagen Lossekompagni A/S, Skagen, har nedlagt  

 påstand om, at de indklagede arbejdstagere til Dansk Arbejdsgiverforening  

 skal betale en efter rettens skøn fastsat bod for deltagelse i  

 arbejdsvægringer den 9. og 15. juli 1993 og den 2. september 1993.
 De indklagede, Landsorganisationen i Danmark for Specialarbejderforbundet  

 i Danmark, for et antal medlemmer af dette forbund, har påstået frifindelse,  

 subsidiært mod betaling af en mild bod, og har desuden nedlagt følgende  

 selvstændige påstande:
 »Skagen Lossekompagni ApS tilpligtes for overenskomstbrud samt for  

 overenskomststridig lock-out af et antal af forbundets medlemmer at betale en  

 efter rettens skøn fastsat bod til Specialarbejderforbundet i Danmark  

 indeholdende mistet indtjening for lastoptagere fra Skagen Losseklub.
 Efterbetalingens størrelse henskydes eventuel til sædvanlig fagretlig  

 behandling.
Indklagede Foreningen af Arbejdsgivere i Skagen og Omegn tilpligtes for  

 meddelagtighed i overenskomstbrud at betale en efter rettens skøn fastsat bod  

 til Specialarbejderforbundet i Danmark.« SAGSFREMSTILLING 1. Losning af konsum- og industrifisk på Skagen havn var indtil 1986  

 reguleret ved en overenskomst mellem Skagen Skipperforening og  

 Specialarbejderforbundet i Danmark, Skagen afdeling.
Ifølge overenskomsten  

 var arbejdet tilrettelagt således, at sjakkene selv traf aftale med skipperne  

 på de enkelte fartøjer om losning.
I anledning af opstilling af det første  

 pumpeanlæg blev der den 6. maj 1986 indgået et protokollat af 6. maj 1986  

 mellem Specialarbejderforbundet i Danmark, Skagen afdeling, og henholdsvis  

 Skagen Skipperforening og Fiskernes Fiskeindustri.
I protokollatet hed det  

 blandt andet:
 »Der har dags dato været afholdt forhandlingsmøde mellem Skagen  

 Skipperforening. - SID, Skagen afd samt Fiskernes Fiskeindustri for  

 fastsættelse af akkordsatser for oplosning af industrifisk ved pumpeanlæg.
 Parterne kunne ikke nå til enighed om taksten.
 Der er dog mellem parterne enighed om, at der prøvelosses på flg.  

 betingelser:
 Bør anvendes 6 mand til opgaverne, og der udbetales a/conto kr. 150,- pr.  

 time pr. mand.
 Når den endelige takst er færdigbehandlet/forhandlet, efterreguleres  

 betalingen i forhold til den nye takst, samt i.h.t. hovedoverenskomsten, hvad  

 angår starttidspunkt.
 Såfremt enighed opnås omkring foranstående er parterne enige om, at der  

 fremover skal benyttes lastoptagere fra Losseklubben ved landing af samtlige  

 skibe, både ved kran og pumpe.
De aftaler der lokalt er truffet mellem sjak og skipper omfattes ikke  

 heraf.« I 1986 stiftedes Skagen Lossekompagni ApS af Skagen Skipperforening (nu  

 Skagenfiskernes Producentorganisation), Skagen Truck-Service (delvist ejet af  

 Skagen Fiskeriforening), Kurt Larsens Truck Firma (nu Truckkompagny Skagen)  

 og Fiskernes Fiskeindustri A.m.b.A. (100% ejet af Skagenfiskernes  

 Producentorganisation). Efter stiftelsen har skipperne tilmeldt deres last  

 til selskabet, som kontakter lastoptagerne og aflønner disse for arbejdet.
Ved stiftelsen indtrådte Skagen Lossekompagni ApS i den hidtidige  

 overenskomst mellem Skagen Skipperforening og Specialarbejderforbundet i  

 Danmark, Skagen.
I et protokollat herom af 13. december 1986 hed det blandt  

 andet:
 »Når Skagen Lossekompagni ApS starter sit virke, tiltræder kompagniet  

 den overenskomst der gælder for optagning af industrifisk ved kranpåfyldning  

 af kassefisk fra last, optagning af rejer og hummer i kasser - samt sortering  

 af sild og makrel og industrifisk m.v., som er indgået mellem Skagen  

 Skipperforening og SiD Skagen afd. om dette arbejde.
 Endvidere tiltræder kompagniet protokollat af 20/9-1985, forsåvidt angår  

 tilmeldepligt.
 Endvidere er parterne enige om, at bestående lokalaftaler og kotumer ikke  

 må forringes ved kompagniets overtagelse af overenskomsten.
Eventuelle nyansættelser eller omorganisering af arbejdet, sker efter  

 forhandling mellem kompagniet og Losseklubben.« I overenskomsten for 1987-1991 mellem Foreningen af Arbejdsgivere i Skagen  

 og Omegn og Specialarbejderforbundet i Danmark, Skagen afdeling for arbejdere  

 beskæftiget hos Skagen Lossekompagni ApS hed det i § 14 om nye  

 arbejdsmetoder:
»Ved ændrede arbejdsmetoder eller nye arbejder, skal der afholdes  

 møde til drøftelse af de opståede forhold.« Overenskomstens § 16 lød således:
»Parterne er enige om, at der skal foregå et kollektivt samarbejde  

 ved optagning af fisk, idet det anføres, at såfremt et hidtil anvendt  

 lossesjak på grund af særligt presserende arbejde ikke er i stand til at  

 udføre nyt arbejde på anden fiskekutter, er andre sjak, der ikke har været i  

 direkte arbejde, foranlediget til efter opfordring enten fra fiskeskipperen  

 eller fra losseklubben (afdelingen), at overtage sådant arbejde.
Dette  

 medfører ikke fortsat kontakt mellem pågældende sjak og kutteren ud over den  

 enkelte arbejdsfunktion.« I overenskomstens § 17 hed det:
»Skagen Lossekompagni ApS og SiD, Skagen afdeling, er enige om, at  

 man fuldt ud vil tilstræbe at alle fiskekuttere, der lander i Skagen havn,  

 anvender mandskab blandt de personer, som normalt udfører  

 lastoptagningsarbejde.« Ifølge første afsnit i § 18 om organisationsforhold skulle der kun  

 anvendes medlemmer af Specialarbejderforbundet i Danmark, Skagen afdeling,  

 der har været tilmeldt kommunen i et helt år.
I tiden efter stiftelsen af Skagen Lossekompagni ApS begyndte de enkelte  

 fiskekuttere i stigende omfang at losse lasterne ved hjælp af pumper, således  

 at der kun helt eller delvist blev anvendt lastoptagere ved losningerne.
I  

 forbindelse med en uoverensstemmelse, opstået i januar 1992, hvor det antagne  

 sjak alene skulle optage 700 kasser konsumsild fra skibet Latho, mens 50 tons  

 løst lastet konsumfisk blev oplosset af besætningen ved hjælp af pumpe, blev  

 der den 28. marts 1993 afsagt en voldgiftskendelse.
Under sagen havde  

 Specialarbejderforbundet i Danmark nedlagt påstand om, at Skagen  

 Lossekompagni ApS skulle anerkende, at der skulle anvendes lastoptagere til  

 oplosning af hele laster af konsumsild, herunder ved delvis pumpelosning.  

 Forbundet gjorde gældende, at overenskomstbestemmelserne i §§ 14, 17 og 18  

 var blevet brudt, og til støtte herfor blev der under voldgiftssagen bl.a.  

 fremlagt en skrivelse af 20. november 1987 fra Skagen Lossekompagni til  

 Strandby Fiskeriforening, hvori det hed:
 »Vi tillader os hermed at fremsende følgende regler mellem Skagen  

 Lossekompagni og Losseklubben i Skagen:
Losning indtil 100 kasser kan foretages af skibet selv.
Losning over 100  

 kasser foretages af lossekompagniet.
Disse regler gælder både for  

 industrifisk og konsumfisk.
Ønsker man ar bruge lossekompagniet, er man derfor nødt til at følge disse  

 regler.
Foretager Strandby-kutterne selv deres losning over 100 kasser, vil  

 vi fremover ikke kunne stille lastfolk til rådighed til dem mere.
 NB: Priserne for optagning af fisk i Skagen er baseret på både gode og  

 dårlige laster.
Prislister følger.« I sin opmandskendelse af 28. marts 1993 udtalte opmanden bl.a.:
 »Efter overenskomsten er udgangspunktet, at lastoptagerne håndterer  

 hele lasten, og sker der en opdeling, vil der derfor samtidig kunne indtræde  

 en forrykkelse af overenskomstens prissætninger, jf. herved også  

 lossekompagniets skrivelse af 20. november 1987 til Strandby Fiskeriforening.
 Imidlertid findes det overvejende betænkeligt at fastslå, at lastoptagerne  

 har et umiddelbart krav på at foretage hele losningen af Latho, navnlig fordi  

 de anvendte losningsformer er klart forskellige, og for så vidt angår  

 løsfiskene ligger tæt på notbådens pumpelosning.
 Derimod findes Skagen Lossekompagni at burde have foranlediget  

 forhandlinger efter overenskomstens § 14 om de ændrede arbejdsfunktioner på  

 Latho, og opmanden henviser herved til det meget vide ordvalg, der anvendes i  

 § 14, og det fortolk ningsbidrag, som ligger i protokollatet af 13. december  

 1986, hvor der tales om omorganisering af arbejdet.
Skagen Lossekompagni ApS frifindes derfor for forbundets påstand, men  

 burde have optaget forhandlinger efter overenskomstens § 14.« I sommermånederne 1993 forhandledes ny overenskomst mellem Foreningen af  

 Arbejdsgivere i Skagen og Omegn og Specialarbejderforbundet i Danmark, Skagen  

 afdeling, og den 1. august 1993 blev overenskomsten indgået for perioden fra  

 1. august 1993 til 1. marts 1995. I overenskomsten hedder det bl.a.:
»Overenskomsten er gældende fra den 1. Aug. 1993 og gælder for  

 optagning af industrifisk til kran og pumper, påfyldning og optagning af  

 kassefisk fra last, containere fra last, optagning af løs konsumfisk m/pumpe,  

 optagning af rejer og hummer i kasser m.m. samt sortering af sild, makrel og  

 industrifisk (foderfisk) §1 OPTAGNING AF INDUSTRIFISK TIL KRAN OG PUMPE For optagning af industrifisk til kran og pumpe gælder følgende pris og  

 tonnagetabel: ......
 Der har den 18. Marts 1987 været afholdt møde mellem firmaet  

 »Fiskernes Fiskeindustri amba« og SiD Skagen afd. angående fremmed  

 skibes landinger ved firmaets fabrik i Skagen.
 Parterne enedes om følgende.
 Ved alle fremmed skibes landinger (Notlandinger) hos fabrikken  

 »Fiskernes Fiskeindustri amba« skal der ved hver last bruges  

 lastfolk fra Skagen Losseklub.
 Der skal bruges lastfolk ved både laster af Lodde såvel som blåhvilling.
 Ved en forhandling den 9. April 1987 tiltrådte Skagen Lossekompagni ApS  

 ovennævnte idet det stadfæstedes at parterne er enige om, at der skal bruges  

 lastoptagere til alle skibe i henhold til ovennævnte.
Ovennævnte forhandlinger er under henvisning til protokolater af samme  

 datoer, en del af overenskomsten jfr. protokolat af den 1. Februar 1989  

 indgået i København mellem overenskomstparterne.' Under den forhandling den 9. april 1987, som der er henvist til i  

 overenskomsten, blev der indgået et protokollat, hvori det bl.a. hedder »Protokollat Der har d.d. været afholdt forhandlingsmøde mellem »Skagen  

 Lossekompagni ApS« og SiD Skagen afd, angående fastsættelse af  

 akkordtakst for sugelosning ved optagning af industrifisk, enedes parterne om  

 følgende:
 1) Taksten ansættes til 11,00 kr. pr. tusinde pund.
 2) Aftalen er i alle henseender underkastet overenskomsten, med ændringer,  

 indgået mellem »Skagen Lossekompagni ApS« og SiD Skagen afd, og  

 indsættes i overenskomsten.
 3) Desuden er parterne enige om, at der skal bruges lastoptagere til alle  

 skibe, i henhold til det indgåede protokollat mellem »Fiskernes  

 Fiskeindustri a.m.b.a., og SiD Skagen afd.
4) Pumper bruges til samtlige landinger, men hvis der på samme tid er to  

 skibe kan kran også bruges.« Det protokollat mellem Fiskernes Fiskeindustri a.m.b.a og SiD, Skagen  

 afdeling, som der blev henvist til i protokollatets punkt 3 var blevet  

 indgået den 10. marts 1987. I dette protokollat hed det:
 »Der har d.d. været afholdt møde mellem firmaet »Fiskernes  

 Fiskeindustri a.m.b.a.« og SiD Skagen afd. angående fremmed skibes  

 landinger ved firmaets fabrik i Skagen.
 Parterne enedes om følgende:
 Ved alle fremmed skibes landinger (Notlandinger) hos fabrikken  

 »Fiskernes Fiskeindustri a.m.b.a.«, skal der ved hver last bruges  

 lastfolk fra Skagen Losseklub.
 Der skal bruges lastfolk ved både laster af Lodde, såvel som blåhvilling.
 De takster der er gældende i overenskomsten mellem Skagen Lossekompagni og  

 SiD Skagen afd., er gældende i forholdet.
Denne aftale kan opsiges og forhandles efter samme ret ningslinier som  

 overenskomsten mellem Skagen Lossekompagni og SiD Skagen afd.' I overenskomstens § 3, der har overskriften »OPTAGNING AF  

 KONSUMFISK«, er anført betalingen for optagning af konsumfisk i kasser,  

 containere og løs fisk med pumpe, og i de to sidste afsnit i bestemmelsen  

 hedder det:
 »Ovennævnte priser er under forudsætning af, at lastoptagerne  

 oplosser hele lasten, idet prisfastsættelsen er baseret herpå.
Hvis lastoptagerne kun tager en del af lasten hæves kasseprisen til kr.  

 3,89 pr. kasse og kr. 70,02 pr. containere.« Overenskomstens § 18 om kollektivt samarbejde, § 19 om brug af lastfolk og  

 § 20 om organisationsforhold svarer til §§ 16, 17 og 18 i den forudgående  

 overenskomst.
Den 1. august 1993 udsendte Skagen Lossekompagni ApS og  

 Specialarbejderforbundet i Danmark, Skagen afdeling, en fællesskrivelse til  

 skippere og besætninger vedrørende oplosning af industrifisk.
I skrivelsen  

 hed det bl.a.:
 »Som det er jer bekendt, forhandles der overenskomst hvert andet år.  

 Skagen Lossekompagni ApS, Lastoptagerklubben og SID Skagen afd. har været  

 samlet, for at forhandle overenskomsten for oplosning af industrifisk og  

 konsumfisk.
 Da alle parter erkendte, at vore hovederhverv er i dyb krise, enedes man  

 om at lave en overenskomst der tog højde for alle parters problemer så godt  

 det nu er muligt, idet vi naturligvis ikke kan løse problemerne alene ved  

 overenskomstforhandlingerne.
 Vi blev som en konsekvens af ovennævnte enige om følgende:
Uændret priser i denne overenskomstperiode, det vil sige ingen  

 lønstigninger i de næste to år.
Samtidig blev vi enige om, at oplosningen af  

 al industrifisk skulle ske jfr.
AT- meddelelse nr. 4.04.12.
 Skagen Lossekompagni ApS vil altid overholde AT-meddelelsens krav, og  

 råder over det foreskrevne sikkerhedsudstyr.
 Det er vores helt klare opfattelse, at overholdelse af AT- meddelelsens  

 krav og overholdelse af sikkerheden kun kan ske ved brug af lastoptagere idet  

 de har den fornødne uddannelse og instruktion, samt har de krævede sikkerheds  

 og velfærdsforanstaltninger.
 Der gøres opmærksom på, at overtrædelse af AT-meddelelsen kan medføre at  

 Arbejdstilsynet rejser tiltale mod overtræderne.
Vi vedlægger til jeres orientering prisliste og AT-meddelelsen.« 2. Den 9. juni 1993 kl. 04.30 etablerede medlemmer af  

 Specialarbejderforbundet i Danmark i Skagen Havn arbejdsvægring over for  

 Skagen Lossekompagni.
Sagen blev behandlet på et fællesmøde den 12. juli  

 1993, hvor man fra arbejdstagerside erkendte, at arbejdsvægringen var  

 overenskomststridig, og gav tilsagn om at pålægge de implicerede  

 arbejdstagere at holde arbejdet normaliseret.
Samtidig henviste  

 arbejdstagersiden dog til opmandskendelsen af 28. marts 1993 og fremhævede,  

 at parterne havde en forhandlingsforpligtelse, som man fandt ikke havde været  

 opfyldt fra arbejdsgiverside.
Den 15. juli 1993 kl. 05.00 blev der på ny  

 etableret arbejdsvægring, hvorefter Dansk Arbejdsgiverforening, der anså  

 arbejdsvægringerne for at være et led i en systematisk aktion, indbragte  

 sagen for Arbejdsretten ved klageskrift af 20. juli 1993.
Den 2. september 1993 etableredes en ny overenskomststridig arbejdsvægring  

 i Skagen havn.
Der er ikke for Arbejdsretten tilvejebragt oplysninger om de  

 nærmere omstændigheder herved.
 Klagerne har under sagen fremlagt en liste med navnene på de  

 arbejdstagere, der er omfattet af klagernes krav om bod i anledning af  

 arbejdsvægringerne i juli og september 1993. Listen omfatter 24 navne.
3. Natten til den 15. august 1993 konstaterede medlemmer af  

 Specialarbejderforbundet i Danmark, at fire Skagenbåde, hvis skippere alle er  

 medejere af Lossekompagniet, og hvoraf en er bestyrelsesmedlem, lossede  

 industrifisk uden brug af lastoptagere.
Der blev anvendt fiskepumper til  

 oplosningen, der i øvrigt blev udført ved hjælp af lossetårn og lastbiler,  

 der var stillet til rådighed af virksomheder, som er medejere og stiftere af  

 Skagen Lossekompagni ApS.
Under et mæglingsmøde den 18. august 1993 gjorde  

 Skagen Losseklub og Specialarbejderforbundet i Danmark gældende, at der  

 derved var sket brud på overenskomstens § 19 samt hovedaftalens § 2 og § 4,  

 stk. 2. På mødet blev dette bestridt af Arbejdsgiverforeningen i Skagen og  

 Omegn og Skagen Lossekompagni ApS, og heller ikke på et fællesmøde den 9.  

 september 1993, hvor parterne fastholdt deres synspunkter, kunne der opnås  

 enighed.
De indklagede har anført, at der i tiden efter fællesmødets afholdelse  

 fortsat er blevet oplosset industrifisk uden anvendelse af lastoptagere og  

 har til belysning heraf fremlagt kopier af landingsopgørelser, som Skagen  

 Statshavn løbende modtager fra de kuttere, der lander fisk i havnen.
Af  

 opgørelserne fremgår, at der har været tale om sild, der anvendes til såvel  

 konsumfisk som industrifisk.
I svarskriftet af 6. september 1994 har de  

 indklagede gjort gældende, at Skagen Lossekompagni ApS, der ejes af  

 fiskeskipperne, har begået overenskomstbrud ved ikke at opfylde sin  

 forpligtelse til at sikre lastoptagerne lossearbejdet.FORKLARINGER Poul Henriksen har forklaret, at han har været lastoptager i Skagen havn i  

 19 år og siden 1986 har været tillidsmand.
Hyringen af arbejderne til losning  

 foregår ved, at fiskeskipperne på vej ind til havnen ringer til Fiskernes  

 Fiskeindustri eller direkte til sjakformanden, hvorefter det fornødne antal  

 arbejdere rekvireres.
Arbejderne står til rådighed hele døgnet.
Det er  

 Lossekompagniet, der foretager alle lønafregningerne.
Cirka halvdelen af de  

 sild, der bliver indbragt til havnen, bliver anvendt som konsumfisk, mens  

 resten bliver anvendt som industrifisk.
Grunden til, at fiskeskipperne i  

 stigende omfang undlader at anvende lastoptagerne, er, at de finder, at  

 losningerne derved bliver for dyre.
Natten til den 15. august 1993 var han  

 selv til stede på havnen, og han så de 4 fiskekuttere komme ind og foretage  

 losningen uden anvendelse af lastoptagere.
De oplysninger, der er fremlagt i  

 sagen om antallet af losninger af fisk, der ikke er sket ved hjælp af  

 lastoptagere, er tilvejebragt på grundlag af hans og hans kollegers  

 observeringer.
Den pågældende nat talte han selv med en af skipperne på  

 kutterne, der som begrundelse for, at han ikke anvendte lastoptagere,  

 henviste til krisen for fiskeriet.
Han kunne dog godt se, at det var forkert  

 ikke at benytte lastoptagere, og han har siden benyttet lastoptagere til  

 losningerne.
Den daværende formand for SiD's Skagenafdeling har fortalt ham,  

 at han natten til den 15. august 1993 talte med en af de andre skippere, der  

 havde udtalt, at han var ligeglad med, om det måtte være i strid med  

 overenskomsten ikke at anvende lastoptagere, da han mente, at disse var alt  

 for dyre.
Den 2. september 1993 skete der kun arbejdsvægring over for et  

 enkelt skib.
Niels Christian Larsen, der er næstformand i SiD, Skagen afdeling, har  

 forklaret, at han indhentede oplysningerne om landingerne af sild fra  

 statshavnen, efter at klagerne havde bestridt, at der var sket losninger uden  

 anvendelse af lastoptagere.
Den 9. og 15. juli 1993 blev der arbejdet flere  

 steder i havnen, og det er således ikke alle arbejdere, der har vægret sig  

 ved at arbejde.
Mogens Hansen, der er forretningsfører i Specialarbejderforbundet i  

 Danmark, har forklaret, at protokollatet af 10. marts 1987 blev udarbejdet i  

 overgangsperioden i forbindelse med stiftelsen af Lossekompagniet.
Baggrunden  

 var, at et Færøesk skib, der selv var i stand til at losse sin last, fordi  

 det havde en pumpeindretning, var på vej til havnen.
Det er rigtigt, at  

 protokollatet kun sigtede til fremmede skibe, det vil sige skibe, der ikke er  

 hjemmehørende i Skagen havn, hvilket skyldtes, at der ikke på det tidspunkt  

 havde været problemer med de hjemmehørende skibe.
Man var klar over, at ny  

 teknologi var ved at blive indført, hvorfor protokollatet at 9. april 1987  

 blev udarbejdet.
Det er hans opfattelse, at dette protokollat vedrører alle  

 skibe, hvad- enten de er fremmede eller hjemmehørende i Skagen.
Bestemmelsen  

 i § 19 i den nuværende overenskomst, der har været gældende, så længe han kan  

 huske, er efter hans opfattelse en klar eksklusivbestemmelse.
Det var på hans  

 foranledning, at der i skrivelsen af 1. august 1993 til skippere og  

 besætninger kom til at stå, at »oplosningen af al industrifisk skulle  

 ske jfr.
AT-meddelelse nr. 4.04.12«.
Han ønskede, at det dermed - endnu  

 engang - blev præciseret, at der skal anvendes lastoptagere ved losningen af  

 alle skibe, ikke mindst efter, at der ikke var sket nogen lønstigninger.  

 Under overenskomstforhandlingerne er det ikke fra SiD's side blevet  

 præciseret, at Lossekompagniet kan og skal forpligte de enkelte skippere til  

 i alle tilfælde at benytte lastoptagere, men der er efter hans opfattelse  

 ikke tvivl om, at selskabet under hensyn til ejerkredsens sammensætning har  

 en sådan forpligtelse.
Leif Thellefsen, der er direktør i Skagen Lossekompagni ApS, har  

 forklaret, at han alle de 3 dage, arbejdsvægringerne fandt sted, i  

 overensstemmelse med den sædvanlige praksis bad losseklubbens formand om at  

 finde folk til losningerne.
Der hører bestemte sjak til de enkelte kuttere,  

 og hvis et sjak er optaget af arbejde andetsteds eller nægter at udføre  

 arbejdet, skal losseformanden bede et andet sjak om at udføre det.
Som  

 begrundelse for, at arbejdet ikke kunne udføres de 3 dage, angav  

 losseformanden, at han ikke kunne finde folk til arbejdet.
Selv om der blev  

 udført arbejde visse steder i havnen, var der rigeligt med folk til  

 disposition til det arbejde, der nægtedes udført.
Forhandlingerne om overenskomsten for 1993-95 påbegyndtes nogen tid efter  

 afsigelsen af voldgiftskendelsen den 28. marts 1993, og herunder blev også §  

 14 drøftet.
Der blev i juni måned udarbejdet en fællesskrivelse om forløbet  

 af forhandlingerne, der blev udsendt engang i juli måned.
Formålet med  

 fællesskrivelsen af 1. august 1993, som han selv var medunderskriver af, var  

 at påpege, at arbejde med losning af industrifisk skal ske i overensstemmelse  

 med Arbejdstilsynets anvisninger.
Ved at understrege, at al losning, der sker  

 under benyttelse at lastoptagere, sker i overensstemmelse med anvisningerne,  

 håbede såvel Lossekompagniet som SiD, at den opfordring til at benytte  

 lastoptagere, som skrivelsen derved kom til at indeholde, ville blive fulgt.  

 Han har selv deltaget i forhandlingerne om både den tidligere og nugældende  

 overenskomst.
SiD har ikke på noget tidspunkt under disse forhandlinger  

 fremført som deres opfattelse, at Lossekompagniet har pligt til at sikre, at  

 hver enkelt skipper benytter lastoptagere.
En sådan forpligtelse ville også  

 være fuldstændig urealistisk, fordi selskabet ikke er rådig over, hvorvidt  

 den enkelte skipper ønsker at gøre en sådan brug af lastoptagere eller ej.
Af  

 de to protokollater fra 1987 fremgår udtrykkeligt, at aftalen kun angår  

 fremmede skibe.
Resultatet af drøftelserne af § 14 under  

 overenskomstforhandlingerne i sommeren 1993 var, at man i overenskomsten kom  

 til at sondre mellem industrifisk og konsumfisk, hvad man ikke tidligere  

 havde gjort.
I dag foretages alle losninger af konsumfisk af skibene selv ved  

 pumpning.
PARTERNES ARGUMENTER Vedrørende arbejdsvægringerne Klager har anført, at det ikke er bestridt af de indklagede, at  

 arbejdsvægringerne såvel i juli som i september 1993 var  

 overenskomststridige.
Ved vurderingen af, om der har foreligget undskyldende  

 omstændigheder, må det tages i betragtning dels, at Lossekompagniet blev  

 frifundet ved voldgiftskendelsen af 28. marts 1993, dels at der - i  

 overensstemmelse med kendelsen - blev optaget forhandlinger efter § 14 i den  

 dagældende overenskomst i forbindelse med overenskomstforhandlingerne i  

 sommeren 1993. Da arbejdsvægringerne fandt sted i juli måned, var  

 forhandlingerne således i fuld gang, og de mundede da også ud i, at der i den  

 nye overenskomst skete en opdeling af industri- og konsumfisk i henholdsvis §  

 2 og § 3. Som forklaret af direktør Thellefsen benyttes der nu slet ikke  

 lastoptagere ved losning af konsumfisk.
De dage, arbejdsvægringerne fandt sted, var det ikke muligt at få nogen af  

 de indklagede medlemmer, der er optaget på navnelisten, til at udføre  

 arbejdet, uanset at der efter overenskomstens § 18 er pligt til kollektivt  

 samarbejde.
Bortset fra to af arbejdstagerne (nr. 200 og 201), der efter det  

 nu oplyste havde arbejde andetsteds i havnen på det pågældende tidspunkt, må  

 alle øvrige arbejdstagere på listen derfor idømmes en bod, hvis størrelse bør  

 svare til den, der fastsættes ved overarbejdsvægring.
De indklagede har gjort gældende, at der foreligger sådanne undskyldende  

 omstændigheder ved de overenskomststridige arbejdsvægringer, at der ikke bør  

 fastsættes nogen bod.
I strid med udfaldet af voldgiftskendelsen den 28.  

 marts 1993 optog arbejdsgiveren ikke straks forhandlinger i henhold til  

 overenskomstens § 14, og det er ikke på nogen måde godtgjort, at sådanne  

 drøftelser har fundet sted i forbindelse med overenskomstforhandlingerne i  

 sommeren 1993. Der er da heller ikke givet nogen særskilt orientering herom  

 til arbejdstagerne.
Såfremt der skal fastsættes en bod i anledning af  

 arbejdsvægringerne i juli måned 1993, kan den derfor højst blive af symbolsk  

 karakter.
Hvad angår arbejdsvægringen den 2. september 1993, var der tale om  

 en enkeltstående arbejdsnedlæggelse, der ikke havde direkte sammenhæng med de  

 øvrige arbejdsnedlæggelser, hvorfor bod ikke kan pålægges.
Til det anførte kommer, at klagernes navneliste ikke kan tjene som  

 grundlag for at pålægge bod.
Det er alene et enkelt fast sjak, der bliver  

 bestilt til at arbejde i det enkelte skib, og da arbejdsvægringerne fandt  

 sted, var de fleste af de øvrige arbejdstagere beskæftiget med arbejde  

 andetsteds i havnen.
Der kan derfor højst blive tale om at pålægge det eller  

 de sjak, der normalt har arbejdet på vedkommende skib, bod.
 Vedrørende Lossekompagniets påståede overenskomstbrud.
De indklagede har anført, at det må lægges til grund, at der i en række  

 tilfælde er sket losning af såvel konsum- som industrifisk uden benyttelse af  

 lastoptagere.
Der er herved sket brud på overenskomstens §§ 19 og 20, og når  

 henses til, at Lossekompagniet ejes af fiskeskipperne, og til den  

 systematiske og omfangsrige karakter, udelukkelsen af lastoptagere har haft,  

 har der tillige været tale om en uvarslet overenskomststridig lockout.  

 Bestemmelserne i overenskomstens § 19 og § 20 skal ses på baggrund af de  

 protokollater, der tidligere er blevet indgået mellem parterne, herunder  

 mellem Specialarbejderforbundet i Danmark og fiskeskipperne før stiftelsen af  

 Lossekompagniet.
Ved protokollatet af 6. maj 1986 blev det således fastlagt,  

 at der skulle benyttes lastoptagere ved landing af samtlige skibe, både ved  

 kran og pumpe.
Aftalen var begrundet i, at lastoptagerne ikke skal være  

 henvist til kun at optage de »dårlige« laster, og ved protokollatet  

 af 13. december 1986 blev denne forpligtelse for fiskeskipperne tiltrådt af  

 Lossekompagniet.
Det må lægges til grund, at protokollaterne af 10. marts og  

 9. april 1987, der ifølge § 1 i 1993-overenskomsten blev gjort til en del af  

 denne, omfatter såvel fremmede skibe som skibe hjemmehørende i Skagen havn.  

 At kun fremmede skibe blev direkte nævnt i det første af protokollaterne,  

 skyldtes, at forpligtelsen efter begge parters opfattelse allerede gjaldt  

 hjemlige skibe.
Også fællesudtalelsen af 1. august 1993 var alene en  

 præcisering af, hvad der allerede gjaldt efter overenskomsten.
Hvad angår Lossekompagniets forpligtelse som overenskomstpart har de  

 indklagede anført, at selskabet ved stiftelsen indtrådte i de forpligtelser,  

 der gjaldt for Skipperforeningen, der tidligere havde været den direkte  

 overenskomstpart.
Det var skipperne selv, der stiftede selskabet, og  

 baggrunden herfor var et ønske om at centralisere administrationen af  

 overenskomsten.
Efter stiftelsen af selskabet blev lastoptagerne antaget til  

 at udføre arbejde på helt samme måde som tidligere, og den eneste forskel  

 var, at selskabet blev lønningsbogholderi.
Det må derfor anses som en  

 omgåelse, såfremt skipperne unddrager sig deres forpligtelse i henhold til  

 overenskomsten ved at henvise til, at det er selskabet, der er  

 overenskomstpart.
Et sådant resultat ville ligge helt uden for parternes  

 forudsætninger.
 Hvad særligt angår den indklagede Foreningen af Arbejdsgivere i Skagen og  

 Omegn, har de indklagede anført, at foreningen ved hverken på mæglingsmødet  

 eller senere at anerkende, at der har været tale om et overenskomststridigt  

 forhold, har gjort sig delagtig i Lossekompagniets overenskomstbrud og derfor  

 bør pålægges bod.
Klagerne har gjort gældende, at fortolkningen af over enskomsten må ske i  

 lyset af den måde, hvorpå arbejdet i praksis er organiseret på Skagen havn.  

 Lossekompagniet er ikke rådig over, om den enkelte fiskeskipper skal gøre  

 brug af lastoptagere eller ej, og selskabet er heller ikke rådig over, hvilke  

 personer der udfører arbejdet, såfremt en fiskeskipper ikke ønsker at gøre  

 brug af lastoptagere.
Netop som følge heraf er der ikke i overenskomsten  

 fastsat nogen pligt for Lossekompagniet til at drage omsorg for, at alle  

 fiskekuttere gør brug af de sædvanlige lastoptagningsarbejdere.  

 Overenskomstens § 19, hvorefter Lossekompagniet fuldt ud vil  

 »tilstræbe«, at enhver fiskekutter, der lander i Skagen havn,  

 benytter mandskab blandt de personer, som normalt udfører  

 lastoptagningsarbejde, indeholder alene en hensigtserklæring.
Klagerne er for  

 så vidt enige i, at det - som udtalt af opmanden i kendelsen af 28. marts  

 1993 - er udgangspunktet, at de pågældende lastoptagere håndterer hele  

 lasten, men som det også fremgår af kendelsen, gælder dette kun, når der ved  

 laster som omhandlet i kendelsen benyttes lastoptagere.
Lossekompagniet har  

 derimod hverken pligt til eller mulighed for at overholde overenskomstmæssige  

 bestemmelser om benyttelse af lastoptagere, hvis den enkelte fiskeskipper  

 ikke ønsker at gøre brug af disse.
Heller ikke fællesudtalelsen af 1. august  

 1993 kan tages til indtægt for de indklagedes standpunkt.
Af udtalelsen  

 fremgår alene, at oplosning af industrifisk skal ske i overensstemmelse med  

 Arbejdstilsynets anvisninger.
For at overholde Arbejdstilsynets krav om  

 sikkerhed bør fiskeskipperne derfor anvende lastoptagere fra Lossekompagniet.  

 Med en henvisning til de sikkerhedsmæssige forhold indeholder udtalelsen, der  

 blev udsendt til såvel indenlandske som udenlandske fiskeskippere, således en  

 opfordring og ikke en forpligtelse til at benytte lastoptagere.  

 Overenskomstens § 1 angår alene optagning af industrifisk, og af henvisningen  

 til protokollatet af 9. april 1987, der igen henviser til protokollatet af  

 10. marts 1987, fremgår, at disse alene omfatter fremmede skibe. § 3 vedrører  

 kun optagning af konsumfisk, og af bestemmelsen fremgår forudsætningsvis, at  

 der kan ske en deling af arbejdet mellem lastoptagere og andre personer.  

 Dette princip er i overensstemmelse med resultatet af opmandskendelsen af 28.  

 marts 1993.
ARBEJDSRETTENS BEMÆRKNINGER Vedrørende arbejdsvægringerne Som erkendt af de indklagede var arbejdsvægringerne den 9. og 15. juli  

 1993 overenskomststridige.
Da arbejdsvægringerne den 15. juli skete af samme  

 grund som vægringerne den 9. juli, der gav anledning til fællesmødet den 12.  

 juli 1993, må disse arbejdsvægringer betragtes som et led i en systematisk  

 aktion.
Der pålægges derfor de deltagende medlemmer af forbundet en bod, der  

 fastsættes til 60 kroner pr. dag.
Det fremgår af sagen, at et enkelt bestemt sjak er knyttet til det enkelte  

 skib, og at ikke alle skibe blev nægtet losset om morgenen den 9. og 15. juli  

 1993. Nogle af arbejdstagerne har således udført arbejde andre steder i  

 havnen på de pågældende tidspunkter, og som sagen er oplyst, henstår det  

 herefter som usikkert, hvem der har deltaget i arbejdsvægringerne.  

 Arbejdsretten finder det derfor ikke godtgjort, at alle de arbejdstagere, der  

 er anført på navnelisten, der er fremlagt af klagerne, har deltaget.
Der  

 pålægges herefter kun de arbejdstagere, der har indgået i det eller de sjak,  

 der normalt havde arbejde på vedkommende skib eller skibe, bod for  

 arbejdsvægringerne den 9. og 15. juli 1993, således at bodens størrelse efter  

 omstændighederne fastsættes til 60 kr.
Som sagen er oplyst, finder Arbejdsretten det endvidere betænkeligt at  

 anse det for godtgjort, at den enkeltstående arbejdsvægring den 2. september  

 1993 har haft en sådan sammenhæng med vægringerne i juli 1993, at der er  

 grundlag for at anse den for et led i en systematisk aktion.
De indklagedes  

 påstand om frifindelse for bod for så vidt angår denne del af klagernes  

 påstand tages derfor til følge.
 Vedrørende Lossekompagniets påståede brud på overenskomsten.
Ved opmandskendelsen af 28. marts 1993 blev der ikke givet  

 Specialarbejderforbundet i Danmark medhold i, at der skal anvendes  

 lastoptagere til oplosning af hele laster ved losning af konsumsild, herunder  

 ved delvis pumpelosning, men det udtaltes, at Lossekompaniet i henhold til  

 overenskomstens § 14 burde have optaget forhandlinger med forbundet om de  

 ændrede arbejdsfunktioner på trawlerne.
Der var således særlig anledning til  

 at drøfte spørgsmålet om en pligt til at benytte lastoptagere under  

 overenskomstforhandlingerne i sommeren 1993, der resulterede i, at der i  

 1993-overenskomsten blev udformet særskilte bestemmelser om optagning af  

 henholdsvis industri- og konsumfisk, mens bestemmelsen i den tidligere § 17,  

 nu § 19, forblev uændret.
Ifølge sidstnævnte bestemmelse skal parterne  

 tilstræbe at anvende lastoptagere, og der kan ikke heraf udledes nogen pligt  

 for fiskeskipperne til at benytte lastoptagere, hvis de selv ønsker at udføre  

 losningen, typisk ved pumpning.
For så vidt angår konsumfisk, blev det  

 spørgsmål, der forelå til afgørelse i voldgiftssagen, afklaret med  

 bestemmelsen i overenskomstens § 3, der ved prisfastsættelsen forudsætter, at  

 benyttelse af lastoptagere kan begrænses til en del af losningen.
Heller ikke  

 af overenskomstens § 1 om optagning af industrifisk kan udledes, at der  

 skulle være pligt for fiskeskipperne til - mod eget ønske - at benytte  

 lastoptagere ved alle losninger.
Endelig må også fællesskrivelsen af 1.  

 august 1993 forstås som hævdet af klagerne.
Herefter finder Arbejdsretten det  

 ikke godtgjort, at der er begået overenskomstbrud ved, at fiskeskippere i en  

 række tilfælde har undladt at benytte lastoptagere.
Klagernes påstand om  

 frifindelse over for de indklagedes selvstændige påstande tages derfor til  

 følge.
Thi kendes for ret De medlemmer af Specialarbejderforbundet i Danmark, der er indgået i det  

 eller de sjak, der normalt arbejdede på vedkommende skib eller skibe, skal  

 hver især betale en bod på 60 kr. for hver deltagelse i arbejdsvægring den 9.  

 og/eller den 15. juli 1993.
 I øvrigt frifindes de indklagede.
 Klagerne, Dansk Arbejdsgiverforening for Arbejdsgiverforeningen for  

 Handel, Transport og Service for Skagen Lossekompagni ApS, frifindes for de  

 indklagedes selvstændige påstande.
 De indklagede, Landsorganisationen i Danmark for Specialarbejderforbundet  

 i Danmark for et antal medlemmer af dette forbund, skal betale 2.000 kr. i  

 sagsomkostninger til Arbejdsretten.
