Fremsat den 3. oktober 2018 af Magnus Heunicke (S), Lennart Damsbo-Andersen (S), Kaare Dybvad (S), Troels Ravn (S) og Lea Wermelin (S) Forslag til folketingsbeslutning om stop for udlejning af ubeboelige ejendomme Folketinget pålægger regeringen at indkalde Folketingets partier til forhandlinger med henblik på at sikre lovgivning, der kan stoppe boligspekulanters udlejning af faldefærdige huse til udsatte borgere og familier, herunder hvordan kommuner med mange nedrivningsparate huse kan få mulighed for at kræve, at professionelle udlejeres lejemål skal godkendes til udlejning, for at undgå spekulativ udlejning af de dårligste ejendomme.
Bemærkninger til forslaget Beslutningsforslaget er en uændret genfremsættelse af beslutningsforslag nr.
B 149, folketingsåret 2017-18. Der henvises til www.folketingstidende.dk, Folketingstidende 2017-18, sektion A, B 149 som fremsat.
B 147, som blev fremsat den 4. juni 2018, blev ikke førstebehandlet i folketingsåret 2017-18.
I artiklen »Mette Frederiksen vist rundt i dansk slum:  Der kan jo ikke bo mennesker her« bragt på TV2.dk den 22. maj 2018 fortæller Lollands borgmester, Holger Schou Rasmussen, at kommunen oplever, at der ugentligt er mennesker, der flytter ind i dårlige boliger i kommunen, og som efterfølgende kommer i klemme.
Borgmesteren efterlyser nye redskaber til kommunerne, der kan forhindre, at udsatte borgere og familier kan flytte ind i boliger, der er mere egnet til nedrivning end beboelse.
Mange af de nedrivningsparate huse er beliggende i landdistriktskommunerne.
Det bekræftes af den tidligere forskningsinstitution KORA, der i maj 2017 udgav rapporten »Nedrivninger af huse og fremtidige nedrivningsbehov i Danmark«.
Rapporten skønner, at der er mellem 10.000 og 22.000 nedrivningsparate huse i Danmark.
Derudover viser rapporten, at 1.000 af de boliger, der har fået støtte fra nedrivningspuljen, var beboet, inden de blev revet ned.
 Arbejderbevægelsens Erhvervsråd har i analysen »Folk i job fraflytter udkanten og folk uden job kommer til« fra oktober 2017 dokumenteret, at der er sket en nettotilflytning til Lolland og andre landdistriktskommuner af borgere uden job.
 Der er derfor en risiko for, at borgere uden job lokkes til landdistrikterne af billige huslejer på private udlejningsejendomme, der senere viser sig at være faldefærdige og ubeboelige.
 Socialdemokratiet foreslår på den baggrund, at regeringen indkalder Folketingets partier til forhandlinger om lovgivning, der kan sætte ind imod boligspekulanters udlejning af faldefærdige huse, herunder hvordan kommuner med mange nedrivningsparate huse kan få mulighed for at kræve, at professionelle udlejeres lejemål skal godkendes til udlejning, for at undgå spekulativ udlejning af de dårligste ejendomme.
Socialdemokratiet er indstillet på under forhandlingerne også at drøfte andre mulige redskaber, som kan medvirke til at få stoppet udlejning af ubeboelige ejendomme.
Det kan f.eks. være at forlænge og justere nedrivningspuljen, at indføre en autorisationsordning for private udlejere eller at skærpe relevante regler i lejelovgivningen og byfornyelsesloven m.m.
Skriftlig fremsættelse Magnus Heunicke (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for udlejning af ubeboelige ejendomme.
(Beslutningsforslag nr.
B 4) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
