Nr BSF 81 Forslag til folketingsbeslutning om frivillige bidrag til politiske  

 partier Fremsat af Helge Sander (V) Ivar Hansen (V) Lars Løkke Rasmussen (V)  

 Annette Just (FP) Kim Behnke (FP) Tom Behnke (FP) den 6. februar 1996 Folketinget pålægger regeringen at fremsætte forslag om lovændringer med det formål at afskaffe tvangsbidrag via interesseorganisationers kontingent til politiske partier.
Bemærkninger til forslaget Et beslutningsforslag med tilsvarende indhold blev behandlet i  

 folketingsåret 1994-95 (se Folketingets forhandlinger s. 4696 og 5412 samt  

 Tillæg A s. 3005).
 Da der tilsyneladende er en tiltagende modstand blandt medlemmer af  

 interesseorganisationer - særlig fagforeninger - mod, at der i  

 kontingentbeløbet indgår et tvangsbidrag til bestemte politiske partier,  

 ønsker forslagsstillerne indført reel frihed på området.
 En LO-medlemsundersøgelse foretaget af Aalborg Universitetscenter og  

 offentliggjort den 18. oktober 1993 viste eksempelvis, at kun 10 pct. af LO's  

 medlemmer støttede LO's tætte forbindelse til Socialdemokratiet.
 Lov om private bidrag til politiske partier og offentliggørelse af  

 politiske partiers regnskaber har ikke ændret den negative holdning til de  

 nævnte bidrag.
Det hænger utvivlsomt sammen med, at det enkelte medlem for at blive  

 fritaget for at betale tvangsbidrag til et politisk parti skal udfylde og  

 indsende en særlig blanket.
Tvangsbidraget bliver opkrævet alligevel, men går  

 så til andre formål.
 Det er forslagsstillernes opfattelse, at der omgående bør ske en ændring  

 af lovgivningen, hvorefter der kræves en positiv skriftlig erklæring fra det  

 enkelte medlem hvert år til interesseorganisationen med angivelse af, hvilket  

 politisk parti man vil støtte, før der må ydes bidrag til politiske partier.  

 Det samlede bidrag fra interesseorganisationen til det enkelte politiske  

 parti vil således udgøre summen af bidrag fra de enkelte medlemmer, som har  

 tilkendegivet at ville betale.
 Disse lovændringer vil animere til frivillig indmeldelse i de politiske  

 partier og i øvrigt også fremme egentlige frivillige bidrag til partierne.
