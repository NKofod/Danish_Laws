 En sikret, der under barselorlov påtog sig nogle få timers arbejde  

 uden løn for sin arbejdsgiver, havde dermed afbrudt sit fravær fra arbejdet  

 med den virkning, at hun herefter ikke længere var berettiget til  

 barseldagpenge.
 REDEGØRELSE FOR SAGEN:
Arbejdsgiveren bad sikrede, der havde født den 3. november 1987, om at  

 påtage sig 1,5 - 2 timers arbejde den 21. december 1987, da en medarbejder i  

 virksomheden var blevet syg.
Kommunen standsede herefter udbetaling af  

 dagpengerefusion til virksomheden.
 AFGØRELSEN, DER KLAGES OVER:
 Amtsankenævnet fandt, at kommunen med rette havde standset udbetaling af  

 dagpengerefusion, da sikrede ved at påtage sig arbejde i nogle få timer den  

 21. december 1987 afbrød sit fravær fra arbejdet og derefter ikke længere var  

 berettiget til barseldagpenge.
 KLAGEN TIL ANKESTYRELSEN:
 Arbejdsgiveren henviste til, at der var opstået en særlig situation den  

 21. december 1987, da man bad sikrede om at hjælpe, og at hun i øvrigt havde  

 barnet med på virksomheden.
 Antaget til principiel behandling::
 Sagen blev antaget til principiel behandling med henblik på afklaring af,  

 om en enkeltstående kortvarig genoptagelse af arbejdet medfører ophør af  

 barseldagpenge.
 LOVGRUNDLAG:
 Dagpengelovens § 33, stk. 1.
 Sikringsstyrelsens vejledning af 30. januar 1987, pkt. 88.
 ANKESTYRELSENS AFGØRELSE:
 Sikrede havde ved at påtage sig det omhandlede arbejde den 21. december  

 1987 afbrudt sit fravær fra arbejdet med den virkning, at hun herefter ikke  

 længere var berettiget til barseldagpenge.
 Ankestyrelsen tiltrådte således amtsankenævnets afgørelse.
