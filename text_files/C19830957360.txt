INDLEDNING Lovgivningen indeholder særlige regler om stemmeafgivning om bord i danske  

 skibe.
Disse regler vedrører både folketingsvalg, folkeafstemninger,  

 kommunale valg og valg af danske repræsentanter til Europa-Parlamentet.
I denne vejledning gøres rede for reglerne for afstemningen om bord i  

 danske skibe, medens de almindelige regler om afgivelse af brevstemme ikke  

 omtales.
Her skal dog nævnes, at alle danske vælgere, der opholder sig i  

 udlandet, på Færøerne eller i Grønland kan afgive stemme på en dansk  

 repræsentation (ambassade eller konsulat) henholdsvis på et færøsk eller  

 grønlandsk folkeregister fra 3 måneder før valgdagen.
Danske vælgere, der  

 opholder sig i det geografiske Danmark, kan fra 3 uger før valgdagen, dog  

 senest næstsidste søgnedag før valgdagen, brevstemme på et hvilket som helst  

 folkeregister.
I vejledningens kapitel 2 gennemgås de regler, der er fælles for  

 folketingsvalg, folkeafstemninger, kommunale valg og valg til  

 Europa-Parlamentet.
I kapitel 3 gennemgås de særlige regler, der gælder for  

 de enkelte valg.
 Opmærksomheden henledes på, at ordet »skibsføreren« i denne  

 vejledning betyder »skibsføreren eller dennes stedfortræder«.
FÆLLES REGLER 2.1. UNDERRETNING OM VALGET.
 Når valg til folketinget er udskrevet eller dagen for afholdelse af valg  

 til Europa-Parlamentet eller folkeafstemning er fastsat, vil førerne af  

 danske skibe blive underrettet om tidspunktet for valgets eller  

 folkeafstemningens afholdelse.
 Skibsførerne skal straks underrette det ombordværende mandskab, når det  

 erfares, at valg er udskrevet eller folkeafstemning skal afholdes, og  

 skibsføreren skal sørge for, at afstemningen om bord gennemføres.
Afstemning skal dog ikke afholdes, hvis brevstemmerne ikke selv ved  

 anvendelse af hurtigste forsendelsesmåde kan påregnes at kunne komme  

 vedkommende kommunalbestyrelser i hænde i rette tid, d.v.s. inden  

 valgstederne åbner på valgdagen.
Afstemning kan også undlades, hvis tvingende  

 og uopsættelige skibsforretninger hindrer, at afstemning afholdes.
2.2. HVEM KAN STEMME OM BORD? Det er normalt kun skibets besætning, der kan stemme om bord.
Hvis skibet  

 er i udenrigsfart, kan passagerer, herunder medsejlende ægtefæller, dog  

 stemme om bord efter samme regler som besætningen.
Det er en betingelse for, at en person kan stemme, at vedkommende har  

 valgret og er optaget på valglisten.
Reglerne herom er omtalt i kapitel 3.  

 Det bemærkes, at skibsførerne ikke skal kontrollere om denne betingelse er  

 opfyldt.
2.3. HVORNÅR KAN DER STEMMES? På danske skibe i indenrigsfart kan afstemning om bord foretages inden for  

 de sidste 3 uger før valgdagen, dog senest næstsidste søgnedag før valgdagen.
 På danske skibe i udenrigsfart kan afstemning tidligst foretages fra 3  

 måneder før valgdagen.
 Ved valg til folketinget gælder en særlig regel for afstemning om bord på  

 skibe i udenrigsfart, se kapitel 3, afsnit 1.
Selvom en vælger har afgivet brevstemme, har den pågældende ret til at  

 afgive stemme ved personligt fremmøde på afstemningsstedet på valgdagen.
I så  

 fald skal brevstemmen annulleres.
 2.4. AFSTEMNINGENS GENNEMFØRELSE.
 Stemmeafgivning skal ske hos skibsføreren.
Ved stemmeafgivningen skal anvendes det brevstemmemateriale, som  

 indenrigsministeriet har ladet fremstille.
Indenrigsministeriet har  

 fremstillet brevstemmemateriale, der kan anvendes såvel ved folketingsvalg og  

 kommunale valg som folkeafstemninger, og desuden et særligt stemmemateriale,  

 der skal anvendes ved valg til Europa-parlamentet.
Stemmematerialet består af  

 en stemmeseddel indlagt i en lille konvolut, et følgebrev samt en større  

 konvolut, kaldet et omslag.
På omslaget er trykt, hvilken slags valg  

 brevstemmematerialet vedrører.
Brevstemmematerialet udsendes normalt til  

 skibene af rederierne, men kan også udleveres af de danske konsuler og  

 vicekonsuler i udlandet samt af toldvæsenet og folkeregistrene her i landet.  

 Brevstemmematerialet skal så vidt muligt findes om bord i de danske skibe.
 Skibsføreren udleverer stemmeseddel med tilhørende konvolut, følgebrev  

 samt omslag til de besætningsmedlemmer og - hvis skibet sejler i udenrigsfart  

 - til medsejlende ægtefæller samt eventuelle andre passagerer, der ønsker at  

 stemme.
Straks efter at vælgeren har modtaget stemmematerialet, skal afstemningen  

 foretages.
Skibsføreren bør påse, at stemmematerialet ikke fjernes fra det  

 pågældende lokale.
Der skal tilvejebringes mulighed for, at vælgeren har  

 adgang til - uset af andre - at udfylde stemmesedlen.
Når stemmesedlen er udfyldt, lægger vælgeren sedlen ind i den lille  

 konvolut, som tilklæbes.
Derefter udfylder vælgeren følgebrevet og  

 underskriver dette i overværelse af skibsføreren, som derpå skal underskrive  

 attesten på følgebrevet.
Underskriften skal være tydelig, og attesten skal  

 angive stemmemodtagerens stilling samt skibets navn.
Når attesten er underskrevet, lægger vælgeren konvolutten med stemmesedlen  

 og følgebrevet ind i den store konvolut, det såkaldte omslag, som tilklæbes.  

 Vælgeren adresserer omslaget til kommunalbestyrelsen i den kommune, hvor  

 vælgeren er opført på valglisten, samt angiver med et kryds på omslagets  

 forside, hvilket slags valg brevstemmen vedrører.
Vælgeren udfylder dernæst  

 rubrikken på bagsiden af omslaget med tydelig angivelse af sit navn,  

 fødselsdato og nøjagtige bopæl i den nævnte kommune.
Skibsføreren bør påse,  

 at denne rubrik er udfyldt.
Omslaget med indhold skal derefter afleveres til  

 skibsføreren.
Snarest muligt efter at vælgeren har stemt, skal skibsføreren sende  

 brevstemmematerialet til den pågældende kommunalbestyrelse.
For at  

 brevstemmematerialet straks kan udskilles fra anden post til  

 kommunalbestyrelsen, skal materialet fremsendes i de originale omslag, der  

 ikke må indlægges i andre konvolutter.
Der må således ikke foretages en  

 samlet fremsendelse af afgivne brevstemmer fra flere vælgere, der er bosat i  

 samme kommune.
Porto for forsendelsen betales af rederiet.
SÆRREGLER 3.1. FOLKETINGSVALG.
 Valgret til folketinget har enhver, som har dansk indfødsret, er fyldt 18  

 år og har fast bopæl i riget, medmindre vedkommende er umyndiggjort.
En person, der er tilmeldt et dansk folkeregister (og opfylder  

 valgretsbetingelserne), vil i almindelighed blive optaget på  

 folketingsvalglisten.
En person, der aldrig har været tilmeldt et dansk  

 folkeregister eller som har meldt længerevarende flytning til folkeregistret,  

 vil normalt ikke blive optaget på folketingsvalglisten.
Personer, der af  

 visse, særlige årsager midlertidigt har taget ophold udenfor riget, anses dog  

 for at have bevaret bopæl i riget, og de pågældende kan efter ansøgning  

 optages på folketingsvalglisten.
Ved folketingsvalg gælder en særlig regel om tidspunktet for  

 stemmeafgivningen.
Besætningsmedlemmer og medsejlende ægtefæller - men ikke  

 andre passagerer - på danske skibe i udenrigsfart kan brevstemme allerede fra  

 dagen efter et folketingsvalg med gyldighed for førstkommende folketingsvalg.  

 Selvom en vælger har brevstemt tidligere end 3 måneder før et folketingsvalg  

 i henhold til denne regel, kan vedkommende brevstemme påny inden for den  

 almindelige frist på 3 måneder før valgdagen.
Det er i så fald kun den sidst  

 afgivne stemme, der kommer i betragtning.
 Stemmeafgivningen foregår ved, at den pågældende vælger - uden overværelse  

 af andre - på stemmesedlen skriver navnet på eller bogstavbetegnelsen for et  

 af de partier, der har opstillet kandidater i den amts- eller storkreds, hvor  

 vælgeren er opført på valgligsten. Ønsker vælgeren at stemme på en bestemt  

 kandidat, der er opstillet i kredsen, skriver vælgeren dennes navn på  

 stemmesedlen, eventuelt med tilføjelse af partinavnet eller  

 bogstavbetegnelsen.
 3.2. FOLKEAFSTEMNINGER.
I al væsentlighed finder reglerne for folketingsvalg også anvendelse ved  

 folkeafstemninger.
Betingelserne for valgret og optagelse på valglisten er  

 således identiske.
 De stemmesedler, der skal anvendes ved folkeafstemninger, er påtrykt  

 ordene »Ja« og »Nej« over hinanden og adskilt ved en  

 trykt vandret streg, og stemmesedlerne er indlagt i en rød konvolut, hvorpå  

 er trykt »Stemmeseddel til folkeafstemning«.
 Vælgeren stemmer ved at sætte kryds på stemmesedlen ud for ordet  

 »Ja«, hvis vælgeren stemmer for det lovforslag eller den lov, der  

 er genstand for folkeafstemning, eller ved at sættes kryds ud for ordet  

 »Nej«, hvis vælgeren stemmer imod lovforslaget eller loven.
 3.3. KOMMUNALE VALG.
Valgret ved de kommunale valg har enhver, der er fyldt 18 år og har fast  

 bopæl i kommunen medmindre vedkommende er umyndiggjort.
Personer, der ikke  

 har dansk indfødsret, har dog kun valgret, hvis de uden afbrydelse har haft  

 fast bopæl i riget i de sidste 3 år forud for valget.
En vælger, der er tilmeldt et dansk folkeregister, optages automatisk på  

 valglisten.
I modsætning til ved folketingsvalg har vælgere, der har meldt  

 flytning til udlandet, ingen mulighed for efter ansøgning at blive optaget på  

 valglisten.
Besætningsmedlemmer og eventuelle passagerer, der ønsker at stemme om  

 bord, skal, såfremt de ønsker at stemme såvel til kommunalbestyrelsesvalg som  

 til amtsrådsvalg, have udleveret 2 sæt stemmemateriale, da afstemningen skal  

 foretages for hvert valg for sig.
Vælgere, der er bosat i Københavns eller  

 Frederiksberg kommune, kan kun stemme til kommunalbestyrelsesvalget.
Disse  

 vælgere skal derfor kun have udleveret eet sæt stemmemateriale.
 Vælgeren stemmer ved på stemmesedlen at skrive listebetegnelsen eller  

 bogstavbetegnelsen for den kandidatliste, vælgeren ønsker at stemme på.  

 Ønsker vælgeren at stemme på en bestemt kandidat på listen, skriver vælgeren  

 navnet på kandidaten, eventuelt med tilføjelse af listebetegnelsen eller  

 bogstavbetegnelsen.
Når følgebrevene er udfyldt og attesterede, lægger vælgeren følgebrevene  

 og konvolutterne ned i hver sit omslag.
Herefter forholdes som nævnt i  

 kapitel 2. Hvert sæt stemmemateriale skal fremsendes for sig til vedkommende  

 kommunalbestyrelsen; der må ikke fremsendes to konvolutter med indlagte  

 stemmesedler i samme omslag.
 3.4. EUROPA-PARLAMENTSVALG.
Valgret til Europa-Parlamentsvalget har enhver, der på valgdagen er fyldt  

 18 år, har dansk indfødsret og har fast bopæl her i riget eller i et af de  

 øvrige medlemslande i De europæiske Fællesskaber, medmindre vedkommende er  

 umyndiggjort.
Personer, der har bopæl på Færøerne, har dog ikke valgret til  

 Europa-Parlamentsvalget, da Færøerne ikke er tilsluttet De europæiske  

 Fællesskaber.
For optagelse på valglisten gælder samme regler som ved  

 folketingsvalg.
Vælgere med fast bopæl i et af de øvrige medlemslande  

 indenfor EF optages efter begæring på valglisten i Københavns kommune.
Ved brevafstemning til Europa-Parlamentsvalg må ikke benyttes det  

 brevstemmemateriale, der anvendes ved folketingsvalg eller ved de kommunale  

 valg.
Der er af indenrigsministeriet fremstillet et særligt  

 brevstemmemateriale, der til adskillelse fra det brevstemmemateriale, der  

 anvendes ved andre valg, er indlagt i en stor grøn konvolut, det såkaldte  

 omslag, ligesom stemmesedlen er påtrykt ordene: »Stemmeseddel til  

 Europa-Parlamentsvalg«.
 I øvrigt foregår stemmeafgivningen som ved valg til folketinget, ligesom  

 fremgangsmåden ved forsendelsen af den afgivne brevstemme er ganske  

 tilsvarende.
