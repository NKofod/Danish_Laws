Skriftlig fremsættelse (6. oktober 2021) Transportministeren (Benny Engelbrecht):
 Herved tillader jeg mig for Folketinget at fremsætte:
Forslag til lov om ændring af færdselsloven og lov om produkter og markedsovervågning (Markedsovervågning på færdselsområdet m.v.) (Lovforslag nr.
L 21) Danskerne skal kunne have tillid til, at de færdselsrelaterede produkter, som de køber, lever op til gældende regler og kan yde det, som produkterne er indkøbt til.
 Europa-Parlamentets og Rådets forordning (EU) 2019/1020 af 20. juni 2019 om markedsovervågning og produktoverensstemmelse (herefter markedsovervågningsforordningen) gælder for en lang række produkter indenfor blandt andet færdselsområdet, herunder motorkøretøjer, køretøjsteknisk udstyr og sikkerhedsudstyr.
Lov nr. 799 af 9. juni 2020 om produkter og markedsovervågning fastsætter supplerende bestemmelser til markedsovervågningsforordningen og finder i dag anvendelse på en række produktområder under Erhvervsministeriets ressort.
Loven har blandt andet medført skærpede straffe for overtrædelser på produktområderne, således at incitamentet til at sælge ulovlige produkter er mindsket.
Det er regeringens opfattelse, at regulering af markedsovervågning af færdselsrelaterede produkter bør samles i den regulering, som allerede i dag regulerer markedsovervågning af en lang række produkter.
Herved sikres der overensstemmelse med EU-reglerne, og der er derudover ikke noget, der taler for, at færdselsrelaterede produkter skal håndteres anderledes end andre essentielle forbrugerprodukter.
Med lovforslaget foreslås det derfor, at markedsovervågning med færdselsrelaterede produkter fremover skal følge af lov om produkter og markedsovervågning ligesom erhvervsdrivendes overtrædelse af opfyldelse af produktkrav og markedsovervågningsmæssige foranstaltninger skal følge af lov om produkter og markedsovervågning.
Lovforslaget medfører derfor, at der vil komme skærpede straffe for overtrædelser på færdselsproduktområderne på niveau med de øvrige områder.
 Med lovforslaget foreslås det samtidig, at færdselslovens bestemmelser om markedsovervågning og produkttilsyn i §§ 68 a-c ophæves, således at der ikke opstår dobbeltregulering på området.
Lovforslaget indeholder derudover, at der i færdselsloven indsættes en bemyndigelse til transportministeren til at kunne fastsætte regler om, at administrative forskrifter, som indeholder krav til virksomheder og produkter, og tekniske specifikationer ikke indføres i Lovtidende.
Samtidig foreslås det, at transportministeren kan fastsætte regler om, at tekniske specifikationer, som ikke indføres i Lovtidende, skal være gældende, selvom de ikke foreligger på dansk.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
