Efterløn, selvstændig erhvervsdrivende, deltidsforsikret, beskæftigelseskravet ej opfyldt Ankenævnet har behandlet Deres klage på møde den 26. februar 2009.
Nævnet traf denne A F G Ø R E L S E Ankenævnet finder ikke, at De opfyldte beskæftigelseskravet den 1. september 2008.
 De har derfor ikke ret til at overgå til efterløn fra den 1. september 2008.
 Ankenævnet tiltræder således Arbejdsdirektoratets afgørelse af den 15. september 2008.
B E G R U N D E L S E Ankenævnet har lagt til grund, at  De har været deltidsforsikret siden 1999,  De ophørte med Deres lønarbejde på X i 1999 for at blive selvstændig erhvervsdrivende,  De ikke efterfølgende har haft lønarbejde, og  De har ansøgt om at overgå til efterløn pr. 1. september 2008.
 Arbejdsdirektoratet traf den 15. september 2008 afgørelse om, at De ikke opfyldte beskæftigelseskravet den 1. september 2008, og at De derfor ikke har ret til at overgå til efterløn fra den 1. september 2008.
 Ifølge reglerne forudsætter ret til efterløn bl.a., at medlemmet vil kunne opfylde betingelserne for ret til dagpenge ved ledighed.
 For et fuldtidsforsikret medlem er det en betingelse for ret til dagpenge, at medlemmet har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang.
 For et deltidsforsikret medlem er det en betingelse for ret til dagpenge, at medlemmet har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 34 uger inden for de sidste 3 år.
 Efter reglerne kan et medlem, som er selvstændig erhvervsdrivende, således kun opnå ret til efterløn, hvis medlemmet er fuldtidsforsikret.
 Ankenævnet finder ikke, at De opfyldte beskæftigelseskravet den 1. september 2008, hvorfor De har ikke ret til at overgå til efterløn fra den 1. september 2008.
 Nævnet har i den forbindelse lagt vægt på, at De ikke har haft lønarbejde siden 1999, og at De som deltidsforsikret ikke kan medregne beskæftigelse med selvstændig virksomhed til opfyldelse af beskæftigelseskravet.
Det bemærkes, at nævnet ikke ved denne afgørelse har haft mulighed for at tage stilling til spørgsmålet om realudligning, idet Arbejdsdirektoratet endnu ikke har truffet afgørelse herom.
Når direktoratet har truffet afgørelse om spørgsmålet om realudligning, har De mulighed for at påklage denne afgørelse til ankenævnet.
R E G L E R Ankenævnet henviser til  § 53, stk. 2, og § 74 a, stk. 1, nr. 4 i lov om arbejdsløshedsforsikring mv., jf. lovbekendtgørelse nr. 994 af 8. august 2007.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007 § 53. Ret til dagpenge opnås efter 1 års medlemskab af en anerkendt arbejdsløshedskasse, jf. dog § 54.
Stk. 2. Retten til at opnå dagpenge i de i § 55, stk. 1, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, b) at et deltidsforsikret medlem, jf. kapitel 11, har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 34 uger inden for de sidste 3 år.
§ 74 a.
Ret til efterløn har et medlem af en anerkendt arbejdsløshedskasse, jf. dog § 74 o, som 1) har nået efterlønsalderen, jf. § 74, 2) har været medlem i mindst 30 år, jf. dog stk. 2-6, 3) har indbetalt efterlønsbidrag, jf. § 77, stk. 4, i 30 år, og senest fra medlemmet er fyldt 30 år, jf. dog stk. 2-6, 4) vil kunne opfylde betingelserne for ret til dagpenge ved ledighed, jf. dog stk. 8-10, 5) har fået indberettet værdien af pensionsformuen, jf. § 74 j, stk. 3, 4, 7 og 8, og 6) har bopæl her i riget eller i et andet EØS-land.
