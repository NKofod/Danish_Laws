Registreringspligt for fond Reference: Lov nr. 375 af 18. maj 1994, § 3, stk. 1, og § 47, stk. 1  

 (momsloven).
 Told- og Skattestyrelsen har truffet afgørelse om, at der ikke er  

 registreringspligt for en fond, hvis midler anvendes dels som en  

 garantiordning, dels til PR-virksomhed, forskning, produktudvikling m.m. til  

 gavn for fondens medlemmer.
En fond ønskede at få bekræftet, at den skulle  

 momsregistreres efter lov nr. 375 af 18. maj 1994 (momsloven). Det var  

 oplyst, at fondens indtægter er baseret på indbetalinger fra  

 virksomheder, der er leverandørere til fondens medlemmer, idet der ved  

 levering indbetales en del af fakturabeløbet til fonden.
Fondens  

 midler anvendes dels som en garantiordning for, at fondens medlemmer betaler  

 fakturarerne, dels til PR-virksomhed, forskning, produktudvikling m.m. til  

 gavn for fondens medlemmer.
 Fonden anførte, at en række fonde indenfor landbrugs- og  

 fiskerisektoren, der efter fondens opfattelse i det væsentlige  

 umiddelbart kan sammenlignes med den, er momsregistreret.
 Told- og Skattestyrelsen udtalte, at fonden efter styrelsens opfattelse  

 ikke driver selvstændig økonomisk virksomhed med levering af  

 varer og/eller afgiftspligtige ydelser mod vederlag og følgelig ikke  

 skal momsregistreres, samt at dette også er tilfældet for  

 så vidt angår de nævnte fonde indenfor landbrugs- og  

 fiskerisektoren, såfremt deres virksomhed kan sidestilles med den  

 omhandlede fond.
