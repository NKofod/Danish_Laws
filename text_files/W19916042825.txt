 Konkurrenceankenævnet har i en sag, indbragt af NKT A/S, om  

 offentliggørelse af en række oplysninger om selskabets produktions- og  

 afsætningsforhold, ikke fundet det antageliggjort, at offentliggørelse af  

 disse oplysninger, som påstået af selskabet, ville kunne påføre selskabet  

 væsentlig økonomisk skade.
 Ankenævnet fandt det derfor ufornødent at tage stilling til  

 spørgsmålet om den konkurrenceforvridning, der som påstået af selskabet  

 følger af, at selskabet ikke på de relevante udenlandske markeder kan skaffe  

 sig oplysninger svarende til dem, som for det danske markeds vedkommende  

 offentliggøres i redegørelsen.
 Tilsvarende kendelser blev samtidig afsagt for så vidt angår Bagh og  

 Co A/S (* 2) og LK A/S (* 3).
År 1991, den 7. januar, blev der i sagen j. nr. 90-41.767 NKT A/S ctr.  

 Konkurrencerådet afsagt sålydende KENDELSE:
1. Ved skrivelse af 19. juli 1990 har advokat Jeppe Skadhauge på vegne NKT  

 A/S klaget over Konkurrencerådets afgørelse af 20. juni 1990 om i henhold til  

 konkurrencelovens § 8 at offentliggøre en af rådet udarbejdet redegørelse om  

 markedet for el-installationsartikler.
Afgørelsen er meddelt klageren ved  

 Konkurrencerådets skrivelse af 25. juni 1990.
 Klageren har påstået Konkurrencerådet tilpligtet at foretage følgende  

 ændringer i redegørelsen:
 A. principalt at udelade samtlige oplysninger om fordelingen af klagerens  

 produktion og salg på divisioner og kundegrupper (tabel 2.2, 2.3 og 2.5 samt  

 ledsagende kommentarer), således at redegørelsen eksempelvis kommer til at  

 fremtræde som anført i klagerens bilag 1.
 B. subsidiært at udelade samtlige oplysninger om klagerens omsætnings- og  

 kundeforhold for så vidt angår forsyningskabler og telekabler (tabel 2.2, 2.3  

 og 2.5 samt ledsagende kommentarer), således at redegørelsen eksempelvis  

 kommer til at fremtræde som anført i klagerens bilag 2.
 Konkurrencerådet har påstået afgørelsen om offentliggørelse af  

 redegørelsen i sin nuværende form stadfæstet.
 Sagen har været mundtligt forhandlet sammen med klager fra LK A/S og Bagh  

 og Co A/S over samme redegørelse.
 2. Rådets skrivelse af 25. juni 1990 er sålydende:
»Høringsproceduren for redegørelsen om markedet for  

 el-installationsmateriel er nu afsluttet, og Konkurrencerådets sekretariat  

 har på grundlag af de modtagne høringssvar udarbejdet et endeligt udkast til  

 redegørelsen.
Dette har været forelagt for Konkurrencerådet, som på sit møde  

 den 20. juni 1990 har besluttet, at redegørelsen skal offentliggøres i  

 henhold til konkurrencelovens § 8.
 Det blev endvidere besluttet at iværksætte 2. del af undersøgelsen  

 omfattende priser, rabatter og avancer på el-installationsmateriel.
 Af det vedlagte uddrag af notat til rådsmødet (bilag 1) fremgår det,  

 hvorledes rådet har vurderet virksomhedens høringssvar, og af bilag 2  

 fremgår, hvilke ændringer dette vil medføre i den endelige redegørelse.
 Konkurrencerådet skal anmode selskabet om snarest belejligt at meddele,  

 hvorvidt man ønsker det tidligere fremsendte høringssvar vedlagt som bilag  

 til redegørelsen, jf. konkurrencelovens § 8, stk. 3.
Konkurrencerådet skal endvidere gøre opmærksom på, at rådets afgørelse om  

 at offentliggøre redegørelsen kan indbringes for Konkurrenceankenævnet, jf.  

 konkurrencelovens § 18. Klagefristen er ifølge lovens § 18, stk. 2, 4  

 uger.« 3. Klagerens argumentation:
Klageren har anført, at det fremgår af forarbejderne til konkurrencelovens  

 § 10, at spørgsmålet om offentliggørelse af oplysninger, der som her er  

 indsamlet inden konkurrencelovens ikrafttræden, skal afgøres efter de  

 hidtidige regler, det vil sige efter monopolloven.
Efter de retningslinier,  

 som har udviklet sig efter denne lov, har klageren krav på, at de  

 oplysninger, som fremgår af selskabets påstande, ikke offentliggøres.
Også  

 hvis det antages, at spørgsmålet om offentliggørelse skal afgøres efter  

 reglerne i konkurrenceloven, må klagerens påstande følges, idet  

 offentliggørelse af oplysningerne vil kunne påføre selskabet væsentlig  

 økonomisk skade, jf. lovens § 10, stk. 2.
 Der er tale om fortrolige oplysninger, som ikke er offentligt tilgængelige  

 via regnskaber eller statistisk materiale.
 Oplysningerne om klagerens omsætning fordelt på produkt- henholdsvis  

 kundegrupper blotlægger markedsforholdene i Danmark på en for klageren  

 skadelig måde.
Ifølge »Panorama of EC Industry 1990«, der udgives af  

 Kommissionen for De Europæiske Fællesskaber, udgjorde produktionen af  

 isolerede kabler og ledninger i EF i 1989 ECU 11,3 mia., heraf Vesttyskland  

 3,8, UK 2,0, Italien 1,9, Frankrig 1,7 og øvrige lande 1,9. Klagerens  

 produktion udgjorde i samme år ca.
ECU 170 mio., svarende til 1,5% af  

 produktionen i EF, eller godt 4% af produktionen i Vesttyskland.
 EF-markedet for elektriske kabler og ledninger beherskes af få meget store  

 producenter.
 De importører, der i redegørelsen er tænkt at skulle fremtræde som mindre  

 udbydere, repræsenterer således i flere tilfælde virksomheder, der er  

 særdeles betydelige set i relation til EF-markedet, som det danske marked -  

 navnlig efter 1992 - ikke kan bedømmes uafhængigt af.
 Det fremgår endvidere af ovennævnte rapport fra EF-Kommissionen, at den  

 europæiske kabel- og ledningsindustri totalt set har en betydelig  

 overkapacitet.
Det europæiske marked for elektriske kabler og ledninger er ligeledes  

 præget af, at producenterne som led i forberedelserne til det indre marked  

 forsøger at styrke deres positioner i de øvrige EF-lande.
Dette medfører et  

 betydeligt konkurrencepres for klageren, og en offentliggørelse af fortrolige  

 oplysninger om klagerens hjemmemarked vil give klagerens konkurrenter  

 urimelige fordele i den skærpede konkurrencesituation.
Offentliggørelsen af de fortrolige oplysninger vil gøre det lettere for de  

 betydende lednings- og kabelproducenter i de store EF-lande at forstærke  

 deres indsats på det danske marked.
De pågældende virksomheder må i den  

 forbindelse forventes at satse på de mest attraktive produkter og  

 kundegrupper.
For at sikre sig fodfæste på afgrænsede områder må  

 virksomhederne forventes at tilbyde vilkår, som klageren ikke kan imødegå.
De  

 store udenlandske virksomheder vil som følge af deres størrelse kunne tilbyde  

 priser, der ikke vil give en normal avance og muligvis end ikke dækning for  

 produktionsomkostningerne, dels fordi der vil være tale om afsætning af  

 marginalproduktion, dels fordi virksomhederne vil ønske at sikre sig  

 fodfæste.
Den yderligere »konkurrence«, som offentliggørelsen af de  

 fortrolige markedsoplysninger kan forventes at påføre klageren, vil ikke bero  

 på en konkurrencebetinget effektivitet, men på de store europæiske  

 virksomheders mulighed for i en periode at afsætte marginalproduktion i  

 Danmark til ekstraordinært lave priser.
Mister klageren sit  

 forretningsgrundlag, vil der ikke længere være en dansk kabelindustri af  

 betydning, og konkurrencesituationen på det danske marked vil på længere sigt  

 forværres.
 Under hensyn til det danske markeds beskedne størrelse må det endvidere  

 befrygtes, at andre europæiske virksomheder næppe vil tage konkurrencen op,  

 når først en af de store virksomheder har positioneret sig i Danmark.
En stærk position på hjemmemarkedet er, som det bl.a. fremgår af  

 »Konkurrencenyt«, nr. 10, 1990, side 4, en afgørende forudsætning  

 for at kunne eksportere og dermed for, at klageren kan gennemføre den  

 ekspansion, der er nødvendig for, at virksomheden fortsat kan være  

 konkurrencedygtig på længere sigt.
Det bemærkes i den forbindelse, at  

 klageren for at styrke konkurrenceevnen i det indre marked opfører en stærkt  

 automatiseret kraftkabelfabrik til DKK 325 mio., der forventes fuldt  

 gennemført i 1992/93.
 Hvis enkelte væsentlige markedsområder tabes for klageren, mister  

 selskabet efterhånden grundlaget for sin konkurrenceevne, og dermed ikke blot  

 muligheden for at fortsætte sin eksportfremgang, men også muligheden for at  

 klare sig på hjemmemarkedet.
 Den gennemsigtighed, der tilsigtes med redegørelsen, vil således ikke  

 skabe en konkurrence og effektivitetsbetinget udvikling af  

 erhvervsstrukturen, men føre til resultater i strid med lovens formål.
 Da klageren er eneste betydende danske producent af kabler og ledninger,  

 vil en svækkelse af klagerens konkurrencemæssige stilling over for de øvrige  

 EF-producenter samtidig være til skade for en hel branches eksportinteresser.
 På grund af de pågående forandringer i markedsforholdene i EF op til  

 åbningen af det indre marked bør der udvises særlig tilbagholdenhed med at  

 offentliggøre fortrolige markedsoplysninger i denne periode.
 Redegørelsen skaber endvidere en konkurrenceforvridning til skade for  

 klageren og dermed den danske kabelindustri, fordi klageren ikke har adgang  

 til tilsvarende oplysninger om markedet i de øvrige EF-lande.
Efter det for klageren oplyste vil den danske konkurrencelov, såfremt en  

 offentliggørelse af oplysninger om en virksomheds omsætning fordelt på kunder  

 og produkter tillades, indtage en særstilling i EF-sammenhæng.
I den  

 forbindelse bemærkes også, at EF-Kommissionen i ovennævnte rapport over den  

 europæiske industri for isolerede kabler og ledninger har undladt at oplyse  

 om de enkelte mindre EF-landes produktion.
Dette er efter det oplyste sket  

 for at undgå identifikation af de små producenters salg og dermed undgå  

 konkurrenceforvridning.
 På baggrund af den størrelse, klagerens omsætning har på det danske  

 marked, vil en anonymisering af klagerens omsætningstal ikke være  

 tilstrækkelig til at tilgodese klagerens interesser.
På markedet for elektriske kabler og ledninger er det indre marked som  

 anført allerede en realitet.
Som følge heraf hersker der i producentleddet en  

 effektiv konkurrence.
For NKT's vedkommende har priskonkurrencen bl.a. givet  

 sig udslag i, at selskabets indtjening (korrigeret for ekstraordinære  

 indtægter/udgifter) i procent af omsætningen er faldet fra 10% i 1988 til  

 3,7% i 1989 og (på grundlag af omsætningen i det første halvår af 1990  

 omregnet til 12 måneder) til 1,9% i 1990. Det bemærkes, at omsætningen har  

 været nogenlunde konstant over perioden - 1.548 mio. i 1988, 1.645 mio. i  

 1989 og (omregnet til 12 måneder) 1.360 mio. i 1990.
Producentleddet har ikke indflydelse på grossistleddets virksomhed.
Der  

 findes ingen eksklusivaftaler mellem NKT A/S og distributørleddet.
En  

 tidligere eksklusivaftale blev ophævet for mere end 10 år siden på anmodning  

 af det tidligere Monopoltilsyn.
Det bestående distributionssystem er derfor  

 åbent for udenlandske producenter, og udenlandske kabler og ledninger  

 forhandles allerede i dag af grossistleddet.
I det omfang grossistleddet  

 måtte stille krav om et fuldt sortiment, må kravet anses for rimeligt set fra  

 grossistleddets side, da distributionsomkostningerne ellers ville stige.  

 Endvidere bemærkes, at de ca. 2.200 installationsvirksomheder er uafhængige  

 og åbne virksomheder, som også udenlandske producenter kan sælge til direkte.  

 Efter NKT A/S' opfattelse er adgangen for udenlandske producenter til det  

 danske marked derfor ikke forbundet med vanskeligheder.
 Der gøres endelig gældende, at en udeladelse af oplysningerne ikke  

 væsentligt vil forringe undersøgelsens værdi.
 Til støtte for den subsidiære påstand om hemmeligholdelse af oplysninger  

 om selskabets omsætningsforhold og kundeforhold vedrørende forsyningskabler  

 og telekabler gøres tillige gældende, at de pågældende oplysninger er uden  

 relevans for undersøgelsens formål.
Undersøgelsens vareområde er hus-installationsmateriel, der i redegørelsen  

 karakteriseres som »de materialer, der anvendes ved elinstallationer i  

 boligen og den tilhørende grund, det vil sige fra forsyningsselskabernes  

 installationer »i gaden« til det endelige forbrugssted'.  

 Forsyningskabler, der omfattes af elbranchens varegruppering punkt 10  

 (luftledningsmateriel for høj- og lavspænding, klemmer, master af enhver art,  

 isolatorer, indføringer ekskl. ledninger) og punkt 29 (højspændingsmateriel,  

 elværksmateriel) kan ikke karakteriseres som el-installationsmateriel og  

 derfor heller ikke henregnes til hus-installationsmateriel.
Telekabler menes  

 ikke at være omfattet af elbranchens varegruppering og kan ligeledes ikke  

 henregnes til el-installationsmateriel.
Da de nævnte oplysninger om markedet for forsyningskabler og telekabler er  

 uden tilknytning til det vareområde, undersøgelsen vedrører, er de uden  

 betydning for undersøgelsens formål.
En offentliggørelse af oplysningerne vil  

 derimod kunne påføre klageren væsentlig økonomisk skade, jf. ovenfor.
 4. Konkurrencerådets argumentation:
Med hensyn til spørgsmålet om, hvilket regelsæt der skal anvendes ved  

 afgørelsen af den foreliggende tvist, er det Konkurrencerådets opfattelse, at  

 konkurrenceloven og ikke monopolloven regulerer spørgsmålet.
Når det i  

 bemærkningerne til lovforslaget anføres, at kun oplysninger indhentet efter  

 lovens ikrafttræden er omfattet af den udvidede offentlighed, må dette  

 antages at sigte mod det omfattende materiale, der findes i det nu nedlagte  

 Monopoltilsyns arkiver og registre (f.eks. oplysninger i korrespondance,  

 mødereferater, forretningsudvalgs- og rådsreferater, ankeindlæg,  

 bruttoprisregistre mv.). Derimod har det næppe været lovgiverens hensigt, at  

 materiale, der er modtaget til brug ved udarbejdelsen af en undersøgelse af  

 en branches forhold i efteråret 1989, men som først kan offentliggøres efter  

 lovens ikrafttræden 1. januar 1990, skulle være omfattet af den pågældende  

 bemærkning.
For det første kan der peges på, at der er tale om en meget  

 formel betragtning, idet de samme oplysninger, som blev indhentet efter  

 monopollovens bestemmelser, også kan indhentes efter konkurrencelovens § 6 -  

 men at indhente de samme oplysninger fra de mere end 300 virksomheder en gang  

 til med det ene formål at bringe fremgangsmåden i overensstemmelse med den  

 omtalte bemærkning til loven vil være en både særdeles bureaukratisk og  

 tidskrævende fremgangsmåde.
For det andet gælder det, at de oplysninger, der  

 indhentes fra virksomhederne, skal gennemgå en bearbejdning, før de  

 offentliggøres, således at der normalt vil være et ret stort tidsinterval  

 mellem grundmaterialets modtagelse og det tidspunkt, hvor oplysningerne  

 foreligger i den form, hvori de skal indgå i redegørelsen.
Som eksempel kan  

 henvises til redegørelsens oplysninger om de enkelte virksomheders  

 markedsandele, der ifølge sagens natur først vil foreligge, når oplysninger  

 fra samtlige virksomheder er indkommet, og beregningen af markedsandele er  

 gennemført.
Med hensyn til spørgsmålet om udeladelse af oplysninger i henhold til  

 konkurrencelovens § 10, stk. 2, har rådet bemærket, at konkurrencelovens § 1  

 fastslår, at et af lovens formål er at fremme konkurrencen og dermed styrke  

 effektiviteten i produktion og omsætning ved størst mulig gennemsigtighed  

 vedrørende konkurrenceforhold.
Endvidere fremhæves det udtrykkeligt i  

 bemærkningerne til lovens § 8, at undersøgelser fra et  

 gennemsigtighedssynspunkt er den vigtigste form for offentlighed.
Bag  

 henvisningen til gennemsigtighed som det væsentligste middel til opnåelse af  

 lovens overordnede formål ligger den betragtning, at gennemsigtighed er en  

 selvfølgelig del af den konkurrence, en konkurrencelovgivning skal fremme.  

 Effektivitet i brugen af de økonomiske ressourcer forudsætter, at de, der  

 optræder på markedet - som producenter, handlende eller forbrugere - har et  

 sådant kendskab til forholdene på markedet, at de kan træffe rationelle valg.
Princippet om gennemsigtighed har bl.a. fundet udtryk i loven ved, at det  

 fastslås, at der sikres offentligheden (dvs. konkurrenter og andre  

 erhvervsdrivende, forbrugere, disses organisationer samt pressen og  

 offentlige instanser) fri og uhindret adgang til at gøre sig bekendt med alle  

 oplysninger om erhvervsforhold, som er indhentet af Konkurrencerådet.
Den  

 begrænsede offentlighed, som fandtes under monopolloven med  

 registeroffentlighed, er blevet erstattet af almindelig aktindsigt efter  

 offentlighedsloven med visse udvidelser for så vidt angår oplysninger, der  

 ikke vedrører tekniske forhold.
Desuden indebærer konkurrenceloven, at de  

 retslige begrænsninger for samlede undersøgelser af konkurrenceforholdene  

 begrænses til et minimum - dette gælder såvel undersøgelsernes område og  

 iværksættelse som deres indhold og offentliggørelse.
 Dette minimum er fastlagt med bestemmelsen i konkurrencelovens § 10, stk.  

 2. Det fremgår heraf, at betingelsen for at gøre denne retslige begrænsning  

 gældende er, at en offentliggørelse af oplysninger om en virksomheds forhold  

 både vil være til væsentlig økonomisk skade for virksomheden, og at der i  

 øvrigt foreligger særlige omstændigheder.
Det er klageren, der har bevisbyrden, og Konkurrencerådet mener ikke, at  

 selskabet har løftet denne, dvs. ført bevis for, at der skulle foreligge en  

 situation, hvor § 10, stk. 2, finder anvendelse.
I stedet har klageren  

 fremført en række hypotetiske betragtninger over, hvad der ville ske, såfremt  

 redegørelsens oplysninger om virksomheden blev offentliggjort.
Det anførte  

 sandsynliggør imidlertid ikke, at lovens krav om, at der skal foreligge en  

 situation, hvor klageren vil kunne lide væsentlig økonomisk skade, samt  

 foreligge sådanne særlige omstændigheder, der begrunder en hemmeligholdelse  

 af oplysninger om virksomheden, er opfyldte.
 Således som argumentationen er fremstillet fra klagerens side, er det en  

 central antagelse, at stort set enhver form for øget gennemsigtighed om  

 forholdene på markedet for el-installationsmateriel vil påføre NKT økonomisk  

 skade, og at dette forhold i sig selv er tilstrækkelig grund til at hævde, at  

 lovens betingelser i § 10, stk. 2, er opfyldte.
 Klageren har adskillige gange påpeget, at en offentliggørelse af visse  

 oplysninger vil have til følge, at NKT's potentielle konkurrenter vil føle  

 sig tilskyndet til at gå ind på det danske marked.
Hertil skal for det første bemærkes, at det ligger indbygget i  

 gennemsigtighedsprincippet, at større åbenhed om virksomhedernes økonomiske  

 forhold vil kunne påføre de eksisterende virksomheder på markedet økonomisk  

 skade i form af, at der tiltrækkes nye udbydere til markedet, hvorved der  

 skabes en mere aktiv konkurrence, som kan medføre et konkurrencepres på  

 priser og indtjening.
Disse virkninger er imidlertid en følge af  

 konkurrencens natur og må ud fra målsætningen med konkurrenceloven vurderes  

 som noget positivt.
Det forhold, at større gennemsigtighed skaber øget  

 konkurrence og dermed en vis økonomisk skade for de etablerede virksomheder  

 på et marked, kan ikke i sig selv være tilstrækkeligt til at opfylde  

 betingelserne i lovens § 10, stk. 2, der kræver væsentlig økonomisk skade og  

 særlige omstændigheder.
 For det andet ligger der bag klagerens argumentation en antagelse om, at  

 en offentliggørelse af redegørelsens oplysninger umiddelbart skulle have til  

 følge, at en række af NKT's potentielle konkurrenter i de store  

 vesteuropæiske lande skulle gå ind på det danske marked.
 Det forekommer dog næppe særligt sandsynligt, at de pågældende oplysninger  

 er af en sådan karakter, at de skulle medføre en så radikal ændring af  

 markedsforholdene som hævdet af klageren, og dette er da heller ikke mere  

 specifikt søgt sandsynliggjort.
Der kan således henvises til, at det næppe kan antages, at de store  

 udenlandske koncerner skulle være uden viden om el-materielbranchen i Danmark  

 og NKT's dominerende position, da de allerede er aktive - omend i begrænset  

 målestok - via salgsselskaber her i landet.
Disse filialer er i øvrigt medlem  

 af brancheorganisationen FAFGE, som har alle større fabrikanter og grossister  

 som medlem.
I et vist omfang deltager samme filialer via medlemskabet af  

 FAFGE's agent- og importørsektion i nogle af branchens mange  

 samarbejdsaftaler.
Endvidere kan det vel ikke afvises, at de store  

 udenlandske kabelkoncerner modtager oplysninger om brancheforhold via diverse  

 europæiske brancheorganisationer (f.eks.
CECAPI, som FAFGE også er medlem  

 af). Desuden må det formodes, at de udenlandske virksomheder enten via deres  

 danske datterselskaber eller direkte læser Danmarks Statistiks publikationer  

 og derigennem skaffer sig oplysninger, der giver dem muligheder for at få en  

 vis basal viden om det danske marked.
 Med hensyn til udenlandske virksomheders muligheder for at trænge ind på  

 det danske marked for el-installationsmateriel skal Konkurrencerådet i øvrigt  

 henvise til redegørelsens sammenfatning i kapitel 6, hvor der peges på de  

 vanskeligheder, der findes for nye virksomheder for at etablere sig på  

 markedet.
»Det stærkt udbyggede samarbejde mellem de to store (nu  

 sammensluttede) producenter og de to dominerende grossister har etableret et  

 distributionssystem, som det vil kræve betydelige ressourcer at bryde igennem  

 for potentielle udbydere af el-installationsmateriel.
Specielt for  

 udenlandske virksomheder vil det kræve store omkostninger, såfremt der skal  

 etableres et selvstændigt distributionsnet, ligesom investeringer i at få  

 danske grossister og importører til at markedsføre udenlandske produkter i  

 fuldt sortiment på det relativt lille danske marked må antages at være  

 betydelige.
 Dette er formentlig forklaringen på, at de to store danske producenter af  

 el-installationsmateriel har været i stand til at fastholde deres dominans på  

 hjemmemarkedet over for de store udenlandske elektrotekniske koncerner, som  

 har en dominerende position i mange europæiske lande«.
Der kan om EF's indre marked henvises til, at det allerede ved  

 formuleringen af bestemmelserne i EØF-traktaten fremgår, at EF-markedet ikke  

 kan betragtes som en helhed, men for mange produkters vedkommende er opdelt i  

 en række geografiske delmarkeder, der er adskilt fra hinanden.
I  

 EØF-traktatens artikel 6 anvendes således formuleringen:
 »En eller flere virksomheders misbrug af en dominerende stilling på  

 Fællesmarkedet eller en væsentlig del heraf ....«.
Tilsvarende grundsynspunkt fremgår af en række af de afgørelser, der er  

 truffet af EF-Kommissionen og EF-Domstolen i forbindelse med klager over  

 overtrædelser af EØF-traktatens artikel 86, og hvor spørgsmålet om  

 afgrænsningen af det geografiske marked, på hvilket virksomheden  

 (virksomhederne) indtager en dominerende stilling i Fællesmarkedet, har været  

 taget op til retslig vurdering.
Ved afgrænsningen af det geografiske marked  

 er der ved disse afgørelser lagt vægt på graden af homogenitet i  

 konkurrencevilkårene på det enkelte marked.
De faktorer, som især har  

 betydning for en sådan adskillelse af markeder, er bl.a.  

 transportomkostningernes størrelse, der giver særlige fordele for de  

 virksomheder, der producerer nær markedet, eller det forhold, at lokale  

 udbydere lettere vil kunne imødekomme kundernes behov for regelmæssige  

 leverancer, et bredt produktsortiment og et udbygget serviceapparat.
Klagerens påstand om, at EF-markedet for elektriske kabler og ledninger må  

 betragtes som eet stort marked, hvor alle udbydere er i effektiv konkurrence  

 med hinanden, må derfor afvises, da man herved ser bort fra de forskelle i  

 konkurrencevilkårene, der hidtil har betydet, at Danmark kan betragtes som et  

 adskilt delmarked i Fællesmarkedet.
Det forhold, at NKT rent faktisk har en  

 væsentlig andel af det danske marked, udgør i sig selv beviset for, at der  

 foreligger en dominerende stilling.
For så vidt angår den af klageren påberåbte konkurrenceforvridning  

 bemærkes, at det fremgår af forarbejderne til lovens § 10, stk. 2, at det  

 ikke er afgørende, om virksomheder i andre lande er undergivet en sådan  

 vidtgående offentlighed, som den, der følger af konkurrenceloven.
Det kan med  

 andre ord ikke påberåbes til støtte for et krav om udeladelse af oplysninger,  

 at danske virksomheder ikke kan få tilsvarende oplysninger om  

 konkurrenceforholdene i de lande, hvor klagerens konkurrenter er  

 hjemmehørende.
Det er alene ulighed under hensyn til muligheden for at skaffe  

 oplysninger om forholdene på det danske marked, som i givet fald kan begrunde  

 udeladelse af oplysninger.
Klageren har ikke godtgjort, at de oplysninger om  

 klageren, som ønskes udeladt af redegørelsen, ikke kan skaffes for så vidt  

 angår de øvrige virksomheder, som opererer på det danske marked.
Med hensyn til undersøgelsens værdi uden de oplysninger, klageren ønsker  

 slettet, skal Konkurrencerådet bemærke, at NKT er branchens største  

 producent, og virksomheden indtager en monopolagtig stilling på branchens  

 største delmarked, markedet for kabler og ledninger.
Efter overtagelsen af LK  

 A/S er selskabet desuden dominerende på markedet med stikkontakter mv., der  

 er et andet vigtigt delmarked.
 I henhold til klagerens såvel principale som subsidiære påstand kræves en  

 betydelig del af redegørelsens relevante oplysninger om NKT's markedsforhold  

 udeladt.
Såfremt klagerens principale påstand følges, medfører dette, at vitale  

 informationer om selskabets omsætnings- og kundeforhold udgår.
I tabel 2.2  

 vil der kun restere oplysninger om NKT's totale salg af  

 el-installationsmateriel, idet samtlige oplysninger om de enkelte  

 hovedproduktgrupper udgår.
Vigtige oplysninger om NKT's kundeforhold udgår  

 endvidere.
Desuden udelades samtlige oplysninger om virksomhedens  

 markedsstilling vedrørende produktion og afsætning af  

 husinstallationsmateriel.
Endvidere udgår samtlige faktuelle oplysninger om  

 NKT i redegørelsens bilag 1. Der resterer således kun een relevant oplysning  

 om virksomheden - oplysningen om virksomhedens samlede salg af  

 el-installationsmateriel - og denne oplysning giver på ingen måde et  

 fyldestgørende billede af virksomhedens markedsstilling.
Da markedet for  

 husinstallationsmateriel er undersøgelsens primære vareområde, og da NKT er  

 Danmarks eneste producent og betydeligste udbyder af kabler og ledninger til  

 hus-installationer, bevirker en udeladelse af samtlige oplysninger om salget  

 af husinstallationsmateriel en betydelig forringelse af undersøgelsens værdi.
En markedsanalyse af delmarkedet for hus-installationsmateriel kan ikke  

 foretages isoleret fra de øvrige delmarkeder omfattende forskellige typer af  

 el-materiel.
Det skal i denne forbindelse påpeges, at NKT også har en  

 dominerende position på markedet for industri- og elværksmateriel, som er en  

 væsentlig forklaring på klagerens dominerende position på markedet for  

 hus-installationsmateriel, idet virksomhedens produktion og forhandling af et  

 fuldt varesortiment inden for kabler og ledninger er en væsentlig  

 forudsætning for virksomhedens fastholdelse af sin dominerende  

 markedsposition.
 Hertil kommer, at også industri- og elværksmateriel i et betydeligt omfang  

 indgår i branchens generelle aftalesystemer.
 Til støtte for klagerens subsidiære påstand anføres det specielt, at  

 oplysningerne om selskabets omsætnings- og kundeforhold vedrørende  

 forsynings- og telekabler er uden relevans for undersøgelsens formål, idet  

 der dels ikke er tale om husinstallationsmateriel, dels for telekablernes  

 vedkommende er tale om produkter, der ikke er omfattet af el-branchens  

 varegruppering nr. 10-39 og 98.
Konkurrencerådet har ikke hævdet i redegørelsen, at forsynings- og  

 telekabler er husinstallationsmateriel.
Det fremgår af redegørelsens side 16,  

 3. afsnit, hvor det anføres, at forsynings- og telekabler hører under  

 varegruppe 35.
 NKT har over for Konkurrencerådet tidligere oplyst, at forsynings- og  

 telekabler hører under varegruppe 35, jf. telefax fra NKT af 13. november  

 1989, hvor disse kabler kaldes »stærk- og svagstrømskabler«.
Virksomheden oplyste den 29. november samme år, at der var tale om  

 forsyningskabler og telekabler.
Konkurrencerådet står derfor uforstående over  

 for klagerens påstand om, at forsyningskabler henhører under varegrupperne 10  

 og 29, og at telekabler falder uden for varegrupperne 10-39 og 98. Således  

 som Konkurrencerådet har defineret vareområdet  

 »el-installationsmateriel«, omfatter dette samtlige produkter inden  

 for varegrupperne 10-39 og 98, herunder også klagerens produktion af  

 forsynings- og telekabler.
 Konkurrencerådet må derfor afvise, at oplysninger om forsynings- og  

 telekabler er uden relevans for undersøgelsens formål.
 5. Nævnets bemærkninger:
Af de grunde, som er anført af Konkurrencerådet, finder nævnet, at  

 spørgsmålet om offentliggørelse af de omtvistede oplysninger må afgøres efter  

 konkurrenceloven og ikke efter monopolloven.
Heraf følger, at oplysningerne  

 kun kan kræves udeladt, hvis offentliggørelse vil kunne påføre selskabet  

 væsentlig økonomisk skade, og særlige omstændigheder taler for udeladelse af  

 oplysningerne.
 De oplysninger, som selskabet efter sin principale påstand ønsker udeladt,  

 angår fordelingen af selskabets samlede produktion og salg på produkt-  

 henholdsvis kundegrupper.
 Ifølge den subsidiære påstand påstås de nævnte oplysninger udeladt, men  

 kun for så vidt angår de af selskabet fremstillede forsyningskabler og  

 telekabler.
 Nævnet finder det ikke antageliggjort, at en offentliggørelse af de nævnte  

 sammenfattende oplysninger om selskabets produktions- og afsætningsforhold  

 vil kunne påføre selskabet væsentlig økonomisk skade.
 Nævnet finder endvidere ikke grundlag for at tilsidesætte rådets vurdering  

 af, at medtagelse af de oplysninger, som er omfattet af selskabets påstande,  

 er af væsentlig betydning for redegørelsen.
 Under disse omstændigheder er det ufornødent at tage stilling til det, som  

 parterne har anført vedrørende den konkurrenceforvridning, som ifølge  

 selskabet følger af, at selskabet ikke på de relevante udenlandske markeder  

 kan skaffe sig oplysninger svarende til dem, som for det danske markeds  

 vedkommende af rådet ønskes medtaget i redegørelsen.
 Herefter bestemmes:
 Konkurrencerådets afgørelse om offentliggørelse af redegørelsen om  

 markedet for el-installationsmateriel i den foreliggende form stadfæstes.
