Skriftlig fremsættelse (29. marts 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 forskellige skattelove, lov om en arbejdsmarkedsfond og lov om  

 Arbejdsmarkedets Tillægspension. (Hovedaktionærers m.fl.  

 personalegoder og udbytter).
(Lovforslag nr.
L 237).
 For at opnå en ensartet og rimelig beskatning af fri  

 helårsbolig på et objektivt grundlag foreslås der  

 skematiske regler, der skal sikre, at beskatningen svarer til, hvad det ville  

 koste at eje boligen selv.
For at sikre at hensigten med de gældende regler for  

 beskatning af frit sommerhus og fri lystbåd kan  

 gennemføres i praksis, foreslås der ligeledes skematiske regler  

 for fastsættelse af den skattepligtige værdi heraf.
Hermed sikres  

 endvidere en mere ensartet beskatning af frit sommerhus og fri lystbåd.  

 Der indføres derfor en formodningsregel, hvorefter godet under  

 nærmere omstændigheder anses for at være til rådighed  

 hele året.
Formodningsreglen kan afkræftes, ligesom der er  

 mulighed for nedslag i beskatningen som følge af at andre råder  

 over sommerhuset eller lystbåden.
Det foreslås ligeledes, at fri helårsbolig,  

 fri sommerbolig og fri lystbåd, der stilles til rådighed for en  

 hovedaktionær, altid beskattes som personlig indkomst, også  

 når goderne udloddes som udbytte.
Værdiansættelsen sker  

 efter de samme regler som for personalegodebeskatningen.
Herved opnås  

 neutralitet i beskatningen, uanset om godet ydes som løn eller  

 udbytte.
 I forlængelse af, at tildeling af fri  

 helårsbolig, fri sommerbolig og fri lystbåd altid beskattes som  

 personlig indkomst, foreslås det at pålægge  

 hovedaktionærer og ansatte direktører samt andre medarbejdere  

 med væsentlig indflydelse på egen aflønning, pligt til at  

 svare arbejdsmarkedsbidrag og særlig pensionsopsparing af den  

 skattepligtige værdi af disse goder.
 Lovforslaget omfatter tillige begrænset  

 skattepligtiges B-indkomstskattepligtige personalegoder.
 Idet jeg i øvrigt henviser  

 til bemærkningerne til lovforslaget, skal jeg anbefale lovforslaget til  

 Folketingets velvillige behandling.
