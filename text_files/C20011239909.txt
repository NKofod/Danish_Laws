Meddelelse om videoafhøring af  

 børn i sædelighedssager 1. Indledning Fremgangsmåden ved videoafhøringer af  

 børn har siden Højesterets kendelser af 16. marts 2000 (UfR  

 2000.1326H) og 17. maj 2000 (UfR 2000.1751H) givet anledning til forskellige  

 spørgsmål.
Rigsadvokaten har på den baggrund udsendt en  

 række Rigsadvokaten Informerer (nr. 6/2000, nr. 15/2000, nr. 23/2000)  

 om videoafhøring af børn i sædelighedssager, der  

 supplerer og på nogle punkter ændrer anbefalingerne i en  

 beretning fra 1995 afgivet af en arbejdsgruppe vedrørende  

 videoafhøring af børn.
Endvidere er der taget skridt til at  

 etablere en assistanceordning mellem politikredsene om videoafhøring  

 af børn, som træder i kraft 15. januar 2002, jf. pkt. 5 og pkt.  

 13 nedenfor.
På denne baggrund har jeg fundet det  

 hensigtsmæssigt, at der sker en sammenskrivning af de nugældende  

 retningslinier vedrørende videoafhøring af børn.
Denne  

 meddelelse afløser således de ovennævnte Rigsadvokaten  

 Informerer, men indeholder på enkelte punkter nye retningslinier.
Denne meddelelse skal tages op til fornyet vurdering,  

 når der er taget stilling til forslagene i en betænkning fra en  

 arbejdsgruppe under Justitsministeriet om gennemførelse af  

 straffesager om seksuelt misbrug af børn.
Denne betænkning  

 forventes at foreligge i foråret 2002.
2. Sager, hvor videoafhøring af børn  

 kan anvendes Anvendelse af en videoafhøring som bevis i  

 stedet for en indenretlig forklaring kan ske under de betingelser, der er  

 angivet i retsplejelovens § 877, stk. 3. Efter denne bestemmelse kan  

 dokumenter og aktstykker, som indeholder erklæringer eller vidnesbyrd -  

 uden for de tilfælde, der er nævnt i § 877, stk. 1-2 - kun  

 benyttes som bevismidler, når retten undtagelsesvis giver tilladelse  

 hertil.
 Barnets alder indgår som en væsentlig faktor  

 ved rettens stillingtagen til, om videooptagelsen kan benyttes som bevis.  

 Efter hidtidig praksis kan rettens tilladelse efter § 877, stk. 3,  

 næppe forventes i tilfælde, hvor det afhørte barn er  

 ældre end omkring 12 år.
 Det må dog antages, at en videoafhøring efter  

 omstændighederne også vil kunne tillades anvendt som bevis i  

 retten, f.eks. hvis der er tale om et lidt ældre barn, som er sent  

 udviklet eller mentalt handicappet, eller hvis barnet i særlig grad er  

 traumatiseret på grund af forbrydelsens grovhed eller karakter.
 Kerneområdet for denne meddelelse er således  

 sager, hvor et barn på 12 år eller derunder må formodes at  

 have været udsat for seksuelle overgreb, jf. bestemmelserne i  

 straffelovens § 210 (incest) og kapitel 24 (forbrydelser mod  

 kønssædeligheden), men retningslinierne i meddelelsen finder  

 også anvendelse, hvis der i sædelighedssager foretages  

 videoafhøring af lidt ældre børn, eller hvis der bliver  

 tale om at afhøre børn, der ikke er forurettede, som vidner i  

 sædelighedssager.
3. Afgørelse om videoafhøring Når politiet modtager en anmeldelse af et  

 seksuelt overgreb mod et barn, bør der snarest   i samråd med  

 anklageren   tages stilling til, om barnet skal videoafhøres.
 Selv om rettens tilladelse til dokumentation ikke kan  

 forventes, jf. afsnit 2, kan en videooptagelse af afhøringen af et  

 barn, der er ældre end 12 år, ske med det formål at  

 tilvejebringe et bedre grundlag for afgørelse af  

 tiltalespørgsmålet.
Videoafhøring af barnet bør søges  

 gennemført hurtigst muligt, og hvis det er praktisk muligt inden  

 en uge fra anmeldelsen.
Formålet hermed er at sikre barnets hukommelse  

 om forholdet og at skåne barnet for at blive afhørt på et  

 tidspunkt, hvor en behandling af barnet er i gang.
Endvidere kan en  

 afhøring inden for kort tid efter anmeldelsen være med til at  

 mindske påvirkninger af barnet fra familien eller andre.
Det kan ikke anses for nødvendigt at indhente  

 forældrenes eller en af forældrenes udtrykkelige samtykke til  

 afhøringen, men modsætter forældrene (eller hvis den ene  

 er mistænkt i sagen, den anden af forældrene) sig  

 afhøringen, gælder de almindelige regler om vidnepligt  

 også for børn.
Spørgsmålet om gennemførelse  

 af afhøringen kan i så fald forelægges for retten efter  

 bestemmelsen i § 747, 1. pkt., eventuelt med henblik på en indenretlig  

 afhøring efter bestemmelsen i retsplejelovens § 747, 2. pkt., jf.  

 betænkning 622/1971 om efterforskning i straffesager m.v., side 23.  

 Spørgsmålet bør dog så vidt muligt søges  

 løst efter drøftelse med forældrene.
Reglerne om vidnefritagelse gælder også for  

 børn, og i U 1986.500H accepterede Højesteret en 14-årig  

 piges ret til at nægte at afgive forklaring mod sin far.
For mindre  

 børn bør det som udgangspunkt overlades til forældrene  

 (eller en af forældrene) at tage stilling til et eventuelt  

 spørgsmål om vidnefritagelse.
4. Underretning af de sociale myndigheder og  

 beskikkelse af bistandsadvokat for barnet 4.1. Underretning af de sociale myndigheder Politiet skal underrette kommunen, når en person  

 under 15 år som forurettet eller vidne skal afhøres i en sag om  

 seksuelle overgreb, idet kommunen i disse tilfælde har pligt til at  

 sende en repræsentant til afhøringen, jf.
Socialministeriets  

 bekendtgørelse nr. 79 af 4. februar 1998 om kommunens bistand til  

 børn og unge i forbindelse med uden- og indenretlig  

 afhøring.
Det følger i øvrigt af denne  

 bekendtgørelse, at repræsentanten under afhøringen hos  

 politiet skal støtte barnet og påse, at afhøringen  

 foregår med en skånsomhed, der er afpasset sagens karakter og  

 barnets alder.
Repræsentanten skal under afhøringen forholde sig  

 neutral og må ikke deltage aktivt i udspørgen.
 Repræsentanten fra kommunen (bisidderen fra  

 socialforvaltningen) skal således have adgang til at være til  

 stede under afhøringen, jf. nærmere nedenfor under pkt. 8.3.
 I øvrigt følger det af Socialministeriets  

 bekendtgørelse nr. 1092 af 8. december 2000 om underretningspligt over  

 for kommunen efter lov om social service, at offentligt ansatte skal  

 underrette kommunen, når de i deres virke bliver bekendt med forhold  

 for et barn eller en ung under 18 år, der må give formodning om,  

 at barnet eller den unge har behov for særlig støtte.
4.2. Beskikkelse af bistandsadvokat for barnet Efter retsplejelovens § 741 a, stk. 1, beskikker  

 retten en advokat for den, der er forurettet bl.a. ved overtrædelser af  

 straffelovens § 210, §§ 216-223,§§ 224 eller 225, jf. §§ 216-223 og § 232,  

 når den pågældende fremsætter begæring om det.  

 Fremsætter den forurettede ikke begæring om beskikkelse af  

 advokat, kan der efter politiets begæring beskikkes en advokat for den  

 forurettede under efterforskningen, jf. retsplejelovens § 741 a, stk. 2.
 Reglerne om vejledning af forurettede om adgangen til at  

 begære en advokat beskikket fremgår af retsplejelovens § 741  

 b.
 I sager, hvor der er formodning om, at et barn har  

 været udsat for et seksuelt overgreb, bør politiet som  

 udgangspunkt begære en bistandsadvokat beskikket for barnet, selv om  

 barnets forældre, eller andre, der kan varetage barnets tarv, ikke  

 fremsætter anmodning herom.
 Bistandsadvokaten har adgang til at overvære  

 afhøringer af den forurettede og har ret til at stille yderligere  

 spørgsmål til den forurettede, jf. retsplejelovens § 741 c, stk.  

 1, og nedenfor pkt. 8.3. og 8.4.
 I øvrigt henvises til bestemmelserne i  

 retsplejelovens kapitel 66 a og til de retningslinier, der er udsendt af  

 Rigsadvokaten om politiets vejledning til ofre for forbrydelser.
5. Assistance mellem politikredsene til  

 videoafhøring af børn Videoafhøringer af børn i  

 sædelighedssager skal foretages af særligt uddannede  

 polititjenestemænd, der er organiseret i 8 områder.
For hvert  

 område er der udpeget en politimester, der skal være ansvarlig  

 for blandt de særligt uddannede polititjenestemænd at udpege en  

 person, der kan foretage videoafhøring i de sager, som behandles inden  

 for det pågældende geografiske område.
 Denne ordning træder i kraft den 15. januar  

 2002.
 Når der er truffet beslutning om  

 gennemførelse af en videoafhøring af et barn, rettes der  

 snarest muligt henvendelse til den politimester, der er ansvarlig for  

 videoafhøringer i området, med anmodning om, at der udpeges en  

 polititjenestemand, der kan foretage videoafhøringen.
 De ansvarlige politimestre og områderne er  

 følgende:
 Politimesteren i Glostrup: Politikredsene Glostrup,  

 København, Frederiksberg, Hvidovre, Tårnby, Roskilde og  

 Køge.
 Politimesteren i Hillerød: Politikredsene  

 Hillerød, Gentofte, Lyngby, Gladsaxe, Helsingør og  

 Frederikssund.
 Politimesteren i Slagelse: Politikredsene Slagelse,  

 Holbæk, Kalundborg, Ringsted,  Næstved, Vordingborg,  

 Nykøbing Falster og Nakskov.
 Politimesteren i Odense: Politikredsene Odense,  

 Svendborg, Nyborg, Assens og Middelfart.
 Politimesteren i Esbjerg: Politikredsene Esbjerg,  

 Sønderborg, Gråsten, Tønder, Haderslev, Ribe, Varde,  

 Fredericia, Kolding og Vejle.
 Politimesteren i Århus: Politikredsene  

 Århus,  Odder, Silkeborg,  Grenå og Horsens.
 Politimesteren i Viborg: Politikredsene Viborg,  

 Thisted, Skive, Holstebro, Herning, Ringkøbing og Randers.
 Politimesteren i Ålborg: Politikredsene  

 Ålborg, Løgstør, Hobro, Frederikshavn og Hjørring.
 Politimesteren på Bornholm indgår  

 på grund af den geografiske placering ikke i områdeinddelingen.  

 Videoafhøringer foretages derfor fortsat af ansatte ved politiet  

 på Bornholm.
6. Forberedelse af videoafhøringen Efter udpegningen af en polititjenestemand, der skal  

 foretage videoafhøringen af barnet, sker forberedelsen af  

 videoafhøringen i samarbejde mellem denne polititjenestemand og den  

 sagsbehandlende polititjenestemand og anklageren i den kreds, hvor  

 efterforskningen i sagen foregår.
 Den polititjenestemand, der skal foretage  

 videoafhøringen, skal have en grundig orientering om sagen og om  

 barnets personlige forhold og have adgang til sagens akter.
Den polititjenestemand, der skal foretage  

 afhøringen, kan    eventuelt sammen med den sagsbehandlende  

 polititjenestemand   aflægge et besøg hos barnet i hjemmet for  

 at få et indtryk af barnet og dets sproglige udvikling og for at  

 præsentere sig for barnet og orientere barnet om, hvor og under hvilke  

 former afhøringen skal foregå.
Afhøringens tema må  

 i øvrigt ikke drøftes med barnet under et sådant  

 besøg, og der bør udfærdiges en grundig rapport om  

 besøget og samtalen med barnet.
Selve afhøringen bør planlægges  

 omhyggeligt og i lyset af barnets alder og modenhed og det sprog, som barnet  

 må forventes at kunne forstå.
Det kan være  

 nødvendigt at søge rådgivning om særlige etniske  

 forhold, skikke og opfattelser.
Det vil typisk være  

 hensigtsmæssigt at udarbejde en tjekliste med  

 spørgsmål.
 Tidspunktet for videoafhøringen bør  

 fastsættes under hensyntagen til, at barnet, dennes bistandsadvokat,  

 bisidderen fra socialforvaltningen samt mistænkte/sigtede og dennes  

 advokat kan være til stede, jf. dog nærmere nedenfor under pkt.  

 7.2. om afhøringer, der ikke kan udsættes m.v.
7. Mistænktes/sigtedes stilling i forbindelse  

 med videoafhøringen 7.1. Beskikkelse af forsvarer/advokat for den  

 mistænkte/sigtede Selv om der (endnu) ikke er grundlag for at rejse en  

 sigtelse mod den mistænkte, bør en mistænkt, der får  

 lejlighed til at være til stede under afhøringen af barnet, dog  

  i videst muligt omfang gøres bekendt med, hvad sagen drejer sig  

 om.
 Er eller kan der rejses sigtelse mod en mistænkt,  

 bør der fremsættes anmodning om beskikkelse af forsvarer i  

 medfør af retsplejelovens § 732, stk. 1, således at forsvareren  

 kan være til stede under videoafhøringen af barnet, jf.  

 retsplejelovens § 745, stk. 3. Er der med hensyn til denne retsgaranti tvivl  

 om, hvorvidt en person kan anses for sigtet, bør formodningen  

 være herfor.
 Hvis der inden videoafhøringen ikke er grundlag for  

 at rejse en sigtelse, eller hvis retten ikke finder grundlag for beskikkelse  

 af forsvarer i medfør af retsplejelovens § 732, stk. 1, bør  

 politiet tilkalde en advokat fra kredsen af beneficerede advokater til at  

 overvære videoafhøringen af barnet.
 Fremkommer der i denne situation under  

 videoafhøringen oplysninger, som giver grundlag for at formulere en  

 sigtelse mod en bestemt person, anmoder politiet retten om at beskikke den  

 tilkaldte advokat som forsvarer for sigtede, medmindre sigtede  

 fremsætter anmodning om beskikkelse af en anden advokat.
 Både en beskikket forsvarer og en advokat, der  

 tilkaldes til at overvære afhøringen, bør inden  

 videoafhøringen have adgang til sagens akter.
7.2. Mistænktes/sigtedes adgang til at  

 overvære videoafhøringen Mistænkte/sigtede skal som udgangspunkt have  

 lejlighed til at være til stede under videoafhøringen af barnet,  

 jf.
UfR 2000.1326H.
 Dette gælder dog selvsagt ikke i tilfælde,  

 hvor mistænkte endnu ikke er identificeret.
 Endvidere må det antages, at afhøringen kan  

 gennemføres uden mistænktes/sigtedes tilstedeværelse i de  

 tilfælde, der kan sidestilles med de i retsplejelovens § 745, stk. 3,  

 4. pkt., beskrevne tilfælde vedrørende forsvareren, dvs. i  

 tilfælde, hvor den sigtede eller mistænkte ikke har mulighed for  

 at komme tilstede, eller hvor det ikke er muligt for politiet at give  

 mistænkte eller sigtede meddelelse om afhøringen, og hvor der er  

 tale om forhør af et barn, der ikke kan opsættes.
 Endvidere må det være muligt at fravige  

 udgangspunktet om mistænktes/sigtedes tilstedeværelse i de  

 tilfælde, der er nævnt i § 745, stk. 4, dvs. når det efter  

 en konkret vurdering i den foreliggende sag må lægges til grund,  

 at hensynet til efterforskningen eller tredjemand undtagelsesvis gør  

 det påkrævet, at reglerne i stk. 3 fraviges.
 Såfremt politiet og anklagemyndigheden  

 skønner, at betingelserne for undtagelsesvis at udelukke den  

 mistænkte/sigtede fra at overvære videoafhøringen er  

 opfyldt, underrettes den beskikkede forsvarer, eller hvis forsvarer ikke er  

 beskikket, den advokat, som af politiet anmodes om at varetage den  

 mistænktes interesser.
 Modsætter forsvareren sig, at afhøringen  

 gennemføres uden den sigtedes tilstedeværelse, kan der eventuelt  

 være grundlag for at indbringe spørgsmålet herom for  

 retten i medfør af retsplejelovens § 746, stk. 1.
7.3. Indkaldelse af mistænkte/sigtede til  

 videoafhøringen Har mistænkte/sigtede adgang til at  

 overvære videoafhøringen, jf. ovenfor, skal politiet  

 sørge for, at han bliver gjort bekendt hermed.
Mistænkte/sigtede  

 bør orienteres om, at formålet hermed er, at han kan få  

 lejlighed til   via den afhørende polititjenestemand - at stille  

 spørgsmål til barnet.
Der bør udfærdiges rapport  

 om, hvorledes mistænkte/sigtede er gjort bekendt med denne adgang, og  

 om hans stillingtagen hertil.
 Hvis mistænkte/sigtede ikke ønsker at  

 være til stede under videoafhøringen, underrettes hans advokat  

 herom og opfordres til inden afhøringen at drøfte sagen med  

 mistænkte/sigtede.
8. Gennemførelse af  

 videoafhøringen 8.1. Lokaler m.v.
 Videoafhøringen foregår i  

 videoafhøringslokaler, som er anvist af den politimester, der er  

 ansvarlig for videoafhøringer i området, jf. ovenfor under pkt.  

 5.
 Barnets og mistænktes/sigtedes adgang til  

 afhøringslokale og monitorrum skal tilrettelægges sådan,  

 at der ikke er risiko for, at de møder hinanden.
8.2. Orientering af barnet om mistænktes/sigtedes  

 tilstedeværelse Hvis den mistænkte/sigtede vil være til stede  

 i et monitorrum under afhøringen, må det afgøres efter en  

 konkret vurdering, om det er nødvendigt og hensigtsmæssigt at  

 orientere barnet herom.
Ved denne vurdering må bl.a. barnets alder og  

 modenhed samt omstændighederne i sagen indgå.
 I hvert fald, når der er tale om mindre børn,  

 vil det normalt være tilstrækkeligt, at barnets bisidder fra  

 socialforvaltningen, en eventuel bistandsadvokat og efter  

 omstændighederne i sagen tillige forældrene orienteres om  

 mistænktes/sigtedes tilstedeværelse.
 Et direkte spørgsmål fra barnet om  

 mistænkte/sigtedes tilstedeværelse bør besvares.
8.3. Tilstedeværelse under  

 videoafhøringen I afhøringslokalet bør normalt  

 kun barnet, der skal afhøres, afhøreren og bisidderen fra  

 socialforvaltningen være til stede.
Bisidderen fra socialforvaltningen  

 kan eventuelt overvære afhøringen fra et monitorrum, hvis  

 bisidderen er enig heri.
Endvidere kan der være en tolk til stede, hvis  

 der er behov for tolkebistand.
 Hvis der er et særligt behov for at styrke barnets  

 tryghed, f.eks. når der er tale om et meget lille barn, kan der   i  

 stedet for bisidderen fra socialforvaltningen være en  

 "tryghedsskabende" person til stede i afhøringslokalet.
Det udelukker ikke i sig selv anvendelse af en  

 videoafhøring som bevis i retten, at der ved afhøringen af et  

 barn har været en "tryghedsskabende" person til stede, som  

 tidligere har drøftet sagen med barnet.
Dette kan dog påvirke  

 bevisværdien af den forklaring, som barnet afgiver.
Hvis den  

 "tryghedsskabende" person i forvejen har kendskab til sagen, kan  

 den pågældendes overværelse af afhøringen af barnet  

 endvidere begrænse eller udelukke muligheden for at afhøre den  

 pågældende i retten som vidne.
Om disse spørgsmål  

 henvises til Højesterets kendelse af 13. december 2001.
 Det bør derfor så vidt muligt undgås,  

 at den person, der skal skabe tryghed for barnet, er en person, der eventuelt  

 senere skal afgive forklaring i retten, eller en person, der tidligere har  

 drøftet sagen med barnet.
 En bisidder fra socialforvaltningen eller en  

 "tryghedsskabende" person, der skal være til stede i  

 afhøringslokalet, bør forud for afhøringen vejledes om  

 ikke at blande sig i afhøringen og om, at sagen og afhøringen  

 ikke bør drøftes med barnet i pauser under  

 afhøringen.
Den sagsbehandlende polititjenestemand, anklageren fra den  

 politikreds, der behandler sagen, samt bistandsadvokaten (og eventuelt  

 bisidderen fra socialforvaltningen, jf. ovenfor) overværer  

 afhøringen fra et andet lokale (monitorrum), hvorfra de  

 på en monitor kan følge afhøringen.
Det samme  

 gælder for den mistænkte/sigtede og hans advokat, der så  

 vidt muligt bør overvære afhøringen fra et lokale, hvor  

 kun de er til stede.
 Der bør være lejlighed til, at den  

 mistænkte/sigtede kan drøfte sagen med advokaten inden  

 afhøringen.
8.4. Afhøringen Som det fremgår ovenfor under pkt. 5, er der  

 etableret en assistanceordning, hvor der er udpeget polititjenestemænd,  

 der er særligt uddannet med henblik på at foretage  

 afhøring af børn.
Der fastsættes derfor ikke i denne  

 meddelelse nærmere retningslinier om afhøringen udover det  

 nedenfor angivne:
Afhøringen bør indledes med en introduktion,  

 hvor dato og tidspunkt for afhøringen nævnes, og hvor der  

 gøres rede for, hvem der skal afhøres, hvem der  

 gennemfører afhøringen og hvilke personer der i øvrigt  

 er tilstede i afhøringslokalet, og hvor de er placeret, ligesom der  

 gøres rede for, hvem der i monitorrum overværer  

 afhøringen.
Af introduktionen bør endvidere fremgå, at  

 barnet er bekendt med, at afhøringen optages på  

 videobånd.
 Den indledende introduktion gives af afhøreren  

 (eller eventuelt af den sagsbehandlende polititjenestemand), mens denne er  

 alene i afhøringslokalet, hvorefter barnet og andre, der skal  

 være til stede i afhøringslokalet, hentes ind.
 Afhøringen indledes med en neutral og uformel  

 samtale med barnet, der har til formål at skabe tryghed hos barnet og  

 vurdere barnets evne til at forstå og svare på stillede  

 spørgsmål.
På et forholdsvis tidligt tidspunkt herefter  

 bør barnet forklares grunden til afhøringen, ligesom det  

 på en måde, der svarer til barnets alder, og uden at det opfattes  

 som mistro - bør tilkendegives, at det er vigtigt at barnet svarer  

 sandfærdigt.
Det bør herunder forklares barnet, at det er  

 acceptabelt at svare ved at sige "jeg ved det ikke", "jeg  

 husker det ikke", eller  "jeg forstår det ikke".
Når afhøreren har stillet de  

 spørgsmål til barnet, som findes relevante, holdes en pause i  

 afhøringen, hvor afhøreren drøfter eventuelle yderligere  

 spørgsmål til barnet med de personer, der har overværet  

 afhøringen fra monitorrum.
Der bør herunder lægges  

 særlig vægt på at imødekomme  

 mistænktes/sigtedes og dennes advokats anmodninger om  

 spørgsmål til barnet.
 Video- og lydoptagelse af personer i  

 afhøringslokalet skal fortsættes i pausen.
 Supplerende spørgsmål fra de, der har  

 overværet afhøringen, stilles altid af den afhørende  

 polititjenstemand.
Når afhøringen er afsluttet, bør  

 barnet og en eventuel medfølgende voksen have navn og telefonnummer  

 på en person i politiet, hvortil der kan rettes henvendelse.
Den  

 medfølgende voksne bør orienteres om, at der straks skal rettes  

 henvendelse til politiet, hvis barnet i tilknytning til afhøringen  

 taler videre om sagen og herunder giver oplysninger, som den voksne anser for  

 at være nye.
9. Den mistænktes/sigtedes adgang til at  

 gøre sig bekendt med barnets forklaring Såfremt videoafhøringen giver grundlag  

 for at fortsætte strafforfølgningen, skal der snarest rejses  

 sigtelse mod mistænkte og beskikkes en forsvarer, hvis dette ikke  

 allerede er sket, jf. pkt. 7.1.
 Forsvareren skal have tilsendt en kopi af  

 videoafhøringen og en udskrift af denne, jf. retsplejelovens § 745,  

 stk. 1.
9.1. Mistænkte/sigtede har været til  

 stede under videoafhøringen Har den mistænkte/sigtede overværet  

 videoafhøringen, vil den pågældende også have haft  

 lejlighed til at stille yderligere spørgsmål til barnet.
Der vil  

 derfor i disse tilfælde normalt ikke være behov for fra politiets  

 side at foretage yderligere med hensyn hertil.
9.2. Mistænkte/sigtede har ikke været  

 til stede under afhøringen 9.2.1. Mistænktes/sigtedes adgang til at gennemse  

 videoafhøringen hos politiet Har den mistænkte/sigtede ikke været til  

 stede under afhøringen, skal der   selv om forsvareren har fået  

 en kopi af videoafhøringen og udskriften heraf   gives den  

 mistænkte/sigtede mulighed for sammen med sin forsvarer at gennemse  

 videooptagelsen af afhøringen hos politiet.
 Mistænkte/sigtede bør i den forbindelse  

 gøres opmærksom på, at formålet med hans gennemsyn  

 af videooptagelsen hos politiet er, at han kan få mulighed for at  

 fremsætte anmodning om, at der stilles yderligere  

 spørgsmål til barnet.
 Der bør   af hensyn til en eventuel  

 genafhøring af barnet   fastsættes en frist   eventuelt på  

 14 dage   for mistænktes/sigtedes stillingtagen til, om han  

 ønsker at benytte denne adgang.
9.2.2. Mistænkte/sigtede gennemser  

 videoafhøringen hos politiet Benytter sigtede adgangen til at gennemse  

 videooptagelsen hos politiet, skal det i forbindelse hermed snarest  

 søges afklaret, om sigtede eller forsvareren vil fremsætte  

 anmodning om, at der stilles yderligere spørgsmål til barnet.  

 Der kan eventuelt fastsættes en frist på 14 dage for anmodninger  

 herom.
9.2.3. Mistænkte/sigtede gennemser ikke  

 videoafhøringen hos politiet Ønsker mistænkte/sigtede ikke at gennemse  

 videoafhøringen hos politiet, eller forholder han sig passiv over for  

 politiets henvendelse herom, bør politiet ved en fornyet henvendelse  

 til ham og hans advokat sikre, at han har modtaget vejledning om adgangen til  

 at gennemse videoafhøringen og om formålet hermed.
Ønsker mistænkte/sigtede herefter fortsat  

 ikke at gennemse videoafhøringen hos politiet, bør det ved  

 henvendelse til forsvareren tilkendegives, at anmodning om eventuelle  

 spørgsmål til barnet bør fremsættes snarest.
Der  

 kan eventuelt fastsættes en frist på 14 dage for anmodninger  

 herom.
9.2.4. Rapport om henvendelser til  

 mistænkte/sigtede og forsvareren Der bør udfærdiges udførlig  

 rapport om alle henvendelser til mistænkte/sigtede og forsvareren om  

 adgangen til at gennemse videoafhøringen og om, hvorvidt der er  

 yderligere spørgsmål til barnet.
10. Genafhøring af barnet Af hensyn til barnet bør genafhøring kun  

 ske, hvis det findes nødvendigt.
Genafhøring bør  

 endvidere ske så hurtigt som muligt efter den første  

 afhøring.
 Fremsætter sigtede eller dennes forsvarer anmodning  

 om, at der stilles yderligere spørgsmål til barnet, må det  

 afgøres efter en konkret vurdering, om anmodningen bør  

 imødekommes.
 Er der tale om spørgsmål til barnet, som  

 efter anklagemyndighedens opfattelse ikke er nødvendige for, at  

 sigtede kan varetage sit forsvar, bør anmodningen afvises og en  

 eventuel uenighed herom indbringes for retten, således at  

 spørgsmålet kan afklares så tidligt som muligt.
 Hvis sigtedes anmodning om at stille yderligere  

 spørgsmål til barnet må anses for velbegrundet, må  

 en fornyet afhøring som udgangspunkt søges gennemført  

 ved en yderligere videoafhøring ved politiet   eller eventuelt ved  

 afhøring i retten.
11. Tilladelse fra retten til at benytte  

 videoafhøringen som bevis Rettens tilladelse til dokumentation af  

 videoafhøringen kan søges indhentet inden domsforhandlingen i  

 et forberedende retsmøde.
Bistandsadvokaten bør indkaldes til  

 et sådant retsmøde.
 Afviser retten at give tilladelse til afspilning af  

 videoafhøringen i medfør af retsplejelovens § 877, stk. 3,  

 bør der snarest tages stilling til, om barnet skal indkaldes til at  

 afgive vidneforklaring for retten, eller om en ny videoafhøring vil  

 kunne føre til, at retten meddeler tilladelse efter retsplejelovens §  

 877, stk. 3.
12. Indberetning til Rigsadvokaten om  

 videoafhøringer Rigsadvokaten bør indtil videre underrettes om  

 retsafgørelser, hvorved en anmodning fra anklagemyndigheden om  

 afspilning af en videoafhøring afvises.
 Endvidere anmodes om underretning om andre  

 væsentlige problemer med hensyn til videoafhøring af børn  

 i sædelighedssager.
 13. Ikrafttræden m.v.
Retningslinierne i denne meddelelse erstatter  

 retningslinierne i Rigsadvokaten Informerer nr. 6/2000, nr. 15/2000 og nr.  

 23/2000 om videoafhøring af børn i sædelighedssager, der  

 samtidig ophæves.
Meddelelsen supplerer og ændrer endvidere  

 på nogle punkter anbefalingerne i beretningen fra 1995  

 vedrørende videoafhøring af børn.
 Meddelelsens pkt. 5 om en assistanceordning mellem  

 politikredsene med hensyn til videoafhøring af børn i  

 sædelighedssager samt de øvrige bestemmelser i meddelelsen,  

 hvorefter videoafhøring foretages af særligt uddannede  

 polititjenestemænd, gælder fra den 15. januar 2002.
