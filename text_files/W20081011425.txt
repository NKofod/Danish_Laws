Psykisk arbejdsmiljø for de ansatte på et skolehjem for børn og unge Arbejdsmiljøklagenævnet har på møde den 28. oktober 2008 behandlet virksomhedens klage over Arbejdstilsynets afgørelse af 16. oktober 2007 om, at arbejdet med børn og unge på [navn udeladt] Skolehjem skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt på kort og på langt sigt, og at det i den forbindelse skal sikres, at risikoen for vold og trusler om vold er forebygget effektivt.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at arbejdet med børn og unge på [navn udeladt] Skolehjem skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt på kort og på langt sigt, og at det i den forbindelse skal sikres, at risikoen for vold og trusler om vold er forebygget effektivt.
 Arbejdsmiljøklagenævnet fastholder således Arbejdstilsynets afgørelse af 16. oktober 2007.
B E G R U N D E L S E Arbejdsmiljøklagenævnet har ved afgørelsen lagt følgende oplysninger til grund:
 at Arbejdstilsynet den 3. september 2007 var på tilsynsbesøg hos [navn udeladt] Skolehjem  at tilsynet fandt sted på baggrund af, at skolehjemmet den 9. juli 2007 anmeldte en arbejdsulykke, som havde fundet sted den 9. januar 2007  at en ansat lærer ved ulykken blev udsat for vold, trusler og verbale seksuelle krænkelser, samt låst inde  at [navn udeladt] Skolehjem ejes af [navn udeladt] kommune  at skolehjemmet er en døgninstitution for børn og unge i alderen 9-18 år med sociale og personlige tilpasningsproblemer  at skolehjemmet rummer 4 boafdelinger og en skole  at der er plads til 17 børn, herunder 2 akutpladser  at skolen modtager institutionens egne børn, samt 2 børn, der bor i eget hjem  at der er 35 ansatte, heraf 5 lærere, 14 pædagoger, samt 15 TAP-ansatte  at skolehjemmet havde indberettet ca. 22 magtanvendelser i 2007 frem til datoen for tilsynsbesøget  at der ved en af disse episoder havde indgået bid  at den pågældende lærer, som den 9. januar 2007 havde været udsat vold m.m., nogle måneder før havde været udsat for en lignende hændelse  at man på skolehjemmet med gode resultater siden oktober 2006 har arbejdet relationsorienteret med børnene, og  at forstanderen for [navn udeladt] Skolehjem den 4. december 2007 indsendte en Tids - og handleplan dateret november 2007 til Arbejdstilsynet.
 Det er oplyst af forstanderen, at man på skolehjemmet i det løbende arbejde drøftede, hvordan man kunne nedbringe episoder med trusler og vold, herunder hvordan man skulle arbejde med kontakten til børnene, samt hvordan de pædagogiske tiltag, både i skolen og fritiden, skulle forholde sig til de adfærdsmæssige problemer.
 Det er endvidere oplyst af forstanderen, at der på skolen i tilfælde af vold eller anden form for grænseoverskridende adfærd, som kunne virke krænkende eller belastende for de ansatte, af ledelsen blev gennemført en opsamling af hændelsesforløbet, og der blev tilbudt den ansatte krisehjælp, i det omfang, der var behov herfor.
Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Det fremgår af arbejdsmiljøloven § 38, stk. 1.
Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Dette skal ske under hensyntagen til de generelle forebyggelsesprincipper, der er angivet i bilag 1 til bekendtgørelsen.
Af bilag 1 fremgår det bl.a., at der skal iværksættes foranstaltninger til forbedring af arbejdstagers sikkerhed og sundhed ved forhindring af risici, evaluering af risici, der ikke kan forhindres, samt hensigtsmæssig instruktion af arbejdstagerne.
Det fremgår af § 4 i bekendtgørelse om arbejdets udførelse, samt af bilag 1 til bekendtgørelsen.
Arbejdet i alle led skal udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller langt sigt kan have indvirkning på den fysiske eller psykiske sundhed.
Det fremgår af § 7, stk. 1 i samme bekendtgørelse.
 Arbejdsmiljøklagenævnet vurderer, at de ansatte på [navn udeladt] Skolehjem i forbindelse med arbejdet med børn og unge er udsat for en voldsrisiko, og at arbejdet ikke er planlagt og tilrettelagt således, at det er sikkerheds- og sundhedsmæssigt fuldt forsvarligt, samt at der er risiko for, at de konstaterede problemer i det psykiske arbejdsmiljø kan have indvirkning på de ansattes fysiske og psykiske sundhed på både kort og langt sigt.
 Arbejdsmiljøklagenævnet lægger i den forbindelse vægt på, at der er tale om arbejde med børn og unge med sociale  og personlige tilpasningsproblemer, som til tider har voldsom udadreagerende adfærd.
 Nævnet lægger endvidere vægt på, at skolen ikke på tidspunktet for Arbejdstilsynets besøg havde truffet de fornødne foranstaltninger til sikring af, at arbejdet kunne udføres sikkerheds- og sundhedsmæssigt fuldt forsvarligt, herunder foranstaltet den fornødne instruktion af de ansatte.
 Desuden lægger nævnet vægt på, at skolen ikke på tidspunktet for Arbejdstilsynets besøg havde planlagt og tilrettelagt arbejdet under hensyntagen til de forebyggelsesprincipper for risiko for vold og de retningslinier, som skal følges i de forskellige situationer, således at der hos de ansatte kan opnås en ensartet forståelse af håndteringen af episoder med trusler og vold.
R E G L E R Arbejdsmiljøklagenævnet henviser til  § 38, stk. 1 i lov om arbejdsmiljø, jf. lovbekendtgørelse nr. 268 af 18. marts 2005.
  §§ 4 og 7, stk. 1, samt bilag 1 i Arbejdstilsynets bekendtgørelse nr. 559 af 17. juni 2004 om arbejdets udførelse.
 Arbejdsmiljønævnet beklager den lange sagsbehandlingstid.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [navn udeladt] fuldmægtig Kopi til:
Klager Sikkerhedsrepræsentanten Arbejdstilsynet De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 § 17. Arbejdsgiveren skal gøre de ansatte bekendt med de ulykkes- og sygdomsfarer, der eventuelt er forbundet med deres arbejde.
 Stk. 2. Arbejdsgiveren skal endvidere sørge for, at de ansatte får nødvendig oplæring og instruktion i at udføre arbejdet på farefri måde.
 Stk. 3. Beskæftigelsesministeren kan fastsætte nærmere regler om arbejdsgiverens pligter efter stk. 1 og 2.
 § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2.
Bekendtgørelse nr. 559 af 17. juni 2004 om arbejdets udførelse § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller langt sigt ikke forringer de ansattes sikkerhed eller sundhed.
 § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller langt sigt kan have indvirkning på den fysiske eller psykiske sundhed.
Stk. 2 .
Bilag 1 - Generelle forebyggelsesprincipper Bilag til Arbejdstilsynets bekendtgørelse nr. 559 af 17. juni 2004 om arbejdets udførelse (Jf. artikel 6, stk. 2 i Rådets direktiv 89/391/EØF om iværksættelse af foranstaltninger til forbedring af arbejdstagernes sikkerhed og sundhed under arbejdet).
 1) Forhindring af risici.
 2) Evaluering af risici, som ikke kan forhindres.
 3) Bekæmpelse af risici ved kilden.
 4) Tilpasning af arbejdet til mennesket, navnlig for så vidt angår udformningen af arbejdspladsen samt valg af arbejdsudstyr og arbejds- og produktionsmetoder, i særdeleshed med henblik på at begrænse monotont arbejde og arbejde i en bestemt rytme og at mindske virkningerne af sådant arbejde på helbredet.
 5) Hensyntagen til den tekniske udvikling.
 6) Udskiftning af det, der er farligt med noget, der er ufarligt eller mindre farligt.
 7) Planlægning af forebyggelsen for at gøre den til en sammenhængende helhed, inden for hvilken forebyggelsen omfatter teknik, tilrettelæggelse af arbejdet, arbejdsforhold, sociale relationer og påvirkninger fra faktorer i arbejdsmiljøet.
 8) Vedtagelse af foranstaltninger til kollektiv beskyttelse frem for foranstaltninger til individuel beskyttelse.
 9) Hensigtsmæssig instruktion af arbejdstagerne.
