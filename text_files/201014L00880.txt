Bilag 1 Betænkning afgivet af Skatteudvalget den 18. maj 2011 Betænkning over Forslag til lov om ændring af lov om afgift af elektricitet, lov om tobaksafgifter, lov om afgift af øl, vin og frugtvin m.m. og forskellige andre love (Ændring af afgift på erhvervenes energiforbrug m.v., forkortelse af kredittider for tobaksafgift og lempelse af ølmoderationsordningen) [af skatteministeren (Peter Christensen)] 1. Ændringsforslag Skatteministeren har stillet 5 ændringsforslag til lovforslaget, herunder 1 om deling af lovforslaget, som er tiltrådt af udvalget.
2. Udvalgsarbejdet Lovforslaget blev fremsat den 27. april 2011 og var til 1. behandling den 3. maj 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Tre udkast til lovforslaget har inden fremsættelsen været sendt i høring, og skatteministeren sendte den 17. marts og den 13. april 2011 disse udkast til udvalget, jf.
SAU alm. del  bilag 156, 157 og 188. Den 27. april og den 2. maj 2011 sendte skatteministeren de indkomne høringssvar og notater herom til udvalget.
Spørgsmål Udvalget har stillet 8 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, DF, KF og LA) vil stemme for ændringsforslag nr. 1 om deling af lovforslaget.
Flertallet indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (S, SF og RV) vil stemme for ændringsforslag nr. 1 om deling af lovforslaget.
Mindretallet vil ved 3. behandling af lovforslaget stemme hverken for eller imod det under A nævnte lovforslag, men vil stemme for de stillede ændringsforslag.
Mindretallet indstiller det under B nævnte lovforslag til vedtagelse med det stillede ændringsforslag.
 Socialdemokratiets, Socialistisk Folkepartis og Radikale Venstres medlemmer af udvalget bemærker til det under A nævnte lovforslag, at beskatningen af industriens energiforbrug til procesformål gennem de senere år har været underkastet skiftende beslutninger og tilkendegivelser fra regeringen (Venstre og Det Konservative Folkeparti) og Dansk Folkeparti.
Det begyndte med Forårspakke 2.0, hvor regeringen og Dansk Folkeparti bl.a. vedtog en afgift på procesenergi.
Afgiften skulle indføres med en tredjedel fra den 1. januar 2010 (4,5 kr. pr.
GJ) og fuldt ud fra den 1. januar 2013 (til 15 kr. pr.
GJ).
Socialdemokratiets, Socialistisk Folkepartis og Radikale Venstres medlemmer af udvalget tilkendegav, at lovforslaget dels indeholdt finansiering af de skatteændringer, der var indeholdt i Forårspakke 2.0, dels indeholdt uklare bestemmelser om implementeringen af afgift på energi anvendt til produktion i konkurrenceudsatte virksomheder.
S, SF og RV påpegede på baggrund af en lang række henvendelser til Skatteudvalget de konsekvenser, som disse afgifter ville have for virksomheder og arbejdspladser.
 S, SF og RV stemte derfor hverken for eller imod lovforslaget, som partierne fandt var en socialt skæv og uhensigtsmæssig skattereform.
Med »Serviceeftersyn af Forårspakke 2.0« besluttede regeringen (Venstre og Det Konservative Folkeparti) og Dansk Folkeparti, at afgiftsforhøjelsen skulle reduceres med to tredjedele af hensyn til konkurrenceevne og beskæftigelse men til gengæld indfases gradvis allerede fra 2012. Afgiften blev med det nye forslag sat op med knap 3,5 kr. pr.
GJ mod ca. 10,5 kr. i den oprindelige aftale.
 Den præcise udformning af afgiftsforhøjelsen fra 2012 skulle bero på en analyse af de energitunge virksomheders konkurrencevilkår.
 Analysen forelå i marts 2011. Den anbefalede, at afgiftsforhøjelsen udmøntedes med den samme forhøjelse for alle erhverv.
På baggrund heraf fremsatte regeringen nærværende lovforslag om en ensartet forhøjelse for alle erhverv, men med en tidligere indfasning.
Herefter vil procesafgiften blive 7,65 kr. i 2012 og 8,64 kr. i 2013.
 Der er med dette lovforslag derfor ikke tale om  hverken helt eller delvis  at friholde de virksomheder og brancher, der allerede har gjort en indsats for at reducere energiforbruget eller er undergivet stærk international konkurrence, fra afgiften.
 I Sverige eksisterede der f.eks. et aftalesystem, så der kunne opnås yderligere afgiftsfritagelse for virksomheder, der havde en relativt stor afgiftsbelastning i forhold til værditilvæksten, under forudsætning af at de overholder en aftale om energibesparelser.
 S, SF og RV vil derfor undlade at stemme ved lovforslagets endelige vedtagelse.
 S, SF og RV bemærker, at lovforslaget også indebærer en ændret opgørelsesmetode af afgiftsbelagt energiindhold i affald, hvor der skal betales tillægsafgift efter kulafgiftsloven og CO2-afgiften (brug af røggasmålinger), som mindretallet isoleret set ville have kunnet støtte.
 Socialdemokratiets, Socialistisk Folkepartis og Radikale Venstres medlemmer af udvalget bemærker, at det under B nævnte lovforslag indeholder en forøgelse af tobaksafgiften, ved at kredittiden for betalingen af afgiften forkortes, og en udvidelse af ølmoderationsordningen (afgiftsreduktion på stærk øl) fra at omfatte kun mindre bryggerier, der har fremstillet øl før november 1940, til også at omfatte bryggerier, der er begyndt at fremstille øl efter 1940.
S, SF og RV kan støtte udvidelsen af ølmoderationsordningen, som forventes at styrke de små bryggeriers mulighed for at gøre sig gældende på markedet.
Det vil styrke produktionsmulighederne og fremme en ligelig udvikling i Danmark.
S, SF og RV støtter også, at virksomheder behandles og beskattes ens, uanset om de er fra før eller efter 1940.
S, SF og RV kan også støtte afkortelsen af kredittiden for betaling af tobaksafgiften.
S og SF har i »Fair Forandring« peget på det ønskelige i at forbedre folkesundheden ved at lægge afgift på tobakken.
 S, SF og RV har også noteret sig, at regeringen hermed endnu en gang bryder sit eget skattestop, og at regeringens bekymring for følgerne af øget grænsehandel, som den har haft over forslaget i »Fair Forandring« om at hæve tobaksafgiften, kun har været på skrømt, da man nu selv har valgt at forøge den.
 Regeringen har bebudet, at provenuet, der fremkommer ved afkortelsen af kredittiden for betalingen af tobaksafgiften, skal bruges til at finansiere nedsættelsen af jordskatterne i medfør af landbrugspakken fra foråret 2010.
S, SF og RV kan ikke støtte denne anvendelse.
Der tages med dette lovforslag ikke stilling til anvendelsen, men alene forslaget om at afkorte kredittiden.
 S, SF og RV kan stemme for lovforslaget.
Et andet mindretal i udvalget (EL) vil stemme for ændringsforslag nr. 1 om deling af lovforslaget.
Mindretallet indstiller det under A nævnte lovforslag til forkastelse ved 3. behandling, men vil stemme for de stillede ændringsforslag.
Mindretallet indstiller det under B nævnte lovforslag til vedtagelse med de stillede ændringsforslag.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om afgift af elektricitet og forskellige andre love. (Ændring af afgift på erhvervenes energiforbrug m.v.)« omfattende §§ 1-6, § 9, § 10, § 11, stk. 1-3, 6 og 7, og § 12.
 B. »Forslag til lov om ændring af lov om tobaksafgifter og lov om afgift af øl, vin og frugtvin m.m. (Forkortelse af kredittider for tobaksafgift og lempelse af ølmoderationsordningen)« omfattende § 7, § 8 og § 11, stk. 4 og 5.
[Forslag om deling af lovforslaget] b Ændringsforslag til det under A nævnte lovforslag Ny paragraf 2) Efter § 10 indsættes som ny paragraf:
»§ 01 I det af Folketinget den 28. april 2011 vedtagne forslag til lov om ændring af lov om elforsyning, lov om naturgasforsyning, lov om varmeforsyning, lov om Energinet.dk og lov om fremme af vedvarende energi. (Gennemførelse af el- og gasdirektiverne m.v.), foretages følgende ændring:
1. § 1, nr. 3, ophæves.« [Ophævelse som konsekvens af lovforslagets § 6] Til § 11 3) I stk. 1 ændres »stk. 2-5« til: »stk. 2 og 3«.
[Konsekvens af deling] 4) I stk. 2 indsættes efter »§ 10«: », § 01«.
[Ikrafttræden efter skatteministerens bestemmelse] c Ændringsforslag til det under B nævnte lovforslag Til § 11 5) Stk. 4 og 5 affattes således:
 »Stk. 4. Loven træder i kraft den 1. juli 2011, jf. dog stk. 5.
Stk. 5. § 7 har virkning fra og med den 17. oktober 2011. § 8 har virkning fra og med den 1. januar 2011.« [Konsekvens af deling] Bemærkninger Til nr. 1 Det foreslås i ændringsforslag nr. 1 at dele lovforslaget i to dele.
Den ene del (A) vedrører ændring af afgift på erhvervenes energiforbrug m.v.
Den anden del (B) vedrører forkortelse af kredittider for tobaksafgift og lempelse af ølmoderationsordningen.
Til nr. 2 Der foreslås ophævelse af § 9 a, stk. 1, 2. pkt., i elforsyningsloven som affattet ved § 1, nr. 3, i lovforslag nr.
L 87 om ændring af lov om elforsyning, lov om naturgasforsyning, lov om varmeforsyning, lov om Energinet.dk og lov om fremme af vedvarende energi. (Gennemførelse af el- og gasdirektiverne m.v.) som vedtaget af Folketinget ved 3. behandling den 28. april 2011. Ophævelsen skal ses i sammenhæng med nærværende lovforslags § 6, nr. 1, som nyaffatter § 9 a, stk. 1, 2. pkt.
Nyaffattelsen sker for at sikre, at der alene kan gives fritagelse for PSO-bidrag, hvis elpatronordningen benyttes, og ikke, hvis der sker tilbagebetaling af elafgift efter den nye mulighed i lovforslagets § 1, nr. 2.
Til nr. 3 og 5 Der er tale om konsekvensændringer som følge af ændringsforslag nr. 1 om deling af lovforslaget.
Til nr. 4 Med dette ændringsforslag til § 11, stk. 2, foreslås det, at skatteministeren fastsætter ikrafttrædelsestidspunktet for ophævelsen af § 9 a, stk. 1, 2. pkt., i elforsyningsloven som affattet ved § 1, nr. 3, i lovforslag nr.
L 87 om ændring af lov om elforsyning, lov om naturgasforsyning, lov om varmeforsyning, lov om Energinet.dk og lov om fremme af vedvarende energi. (Gennemførelse af el- og gasdirektiverne m.v.) som vedtaget af Folketinget ved 3. behandling den 28. april 2011. Dette sker for at sikre samtidighed mellem ophævelsen af § 9 a, stk. 1, 2. pkt., som affattet ved § 1, nr. 3, i lovforslag nr.
L 87 og ikrafttræden af nærværende lovforslags nyaffattelse af § 9 a, stk. 1, 2. pkt., som også fastsættes af skatteministeren.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Jesper Petersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
