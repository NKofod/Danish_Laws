 Under denne sag har Erhvervs- og Selskabsstyrelsen ved skrivelse af 7.  

 oktober 1988 (j.nr. 88-36.882) anmodet Revisornævnet om at tage stilling til,  

 om statsautoriseret revisor Mogens Wordenskjold Nørregaard og  

 statsautoriseret revisor Egon Hjort i deres virksomhed som  

 generalforsamlingsvalgte revisorer for Bankaktieselskabet af 6. juli 1974 har  

 udvist den omhu og nøjagtighed, som hvervet som statsautoriseret revisor  

 kræver, og om de har handlet i overensstemmelse med god revisorskik.
 I denne kendelse behandles klagen over Mogens Nørregaard, der er født den  

 11. august 1941 og blev beskikket som statsautoriseret revisor den 7. februar  

 1973.
Sagen vedrører 6. Juli-bankens regnskab for 1986, hvoraf fremgår, at årets  

 nettoresultat udgjorde 26.706.984 kr. efter hensættelse af 1.541.341 kr. til  

 imødegåelse af fremtidige tab på udlån, garanti og pantebreve.
De samlede  

 hensættelser udgjorde herefter 22 mill. kr.
Garantidebitorerne udgjorde  

 ifølge status 281.089.911 kr., og egenkapitalen var opgjort til 94.478.531  

 kr.
 Regnskabet er forsynet med revisionspåtegning af 19. februar 1987 fra  

 bankens revisionschef, statsautoriseret revisor Preben Larsen, og med en  

 ligeledes den 19. februar 1987 dateret påtegning af følgende indhold.
 »I egenskab af generalforsamlingsvalgte revisorer i  

 Bankaktieselskabet af 6. juli 1974 har vi revideret bankens årsregnskab og  

 koncernregnskab for 1986 omfattende årsberetning, resultatopgørelse, status  

 og tilhørende noter0.
 Revisionen er udført i tilslutning til den af bankens interne revision  

 udførte revision. ....
 Regnskabet er aflagt i overensstemmelse med lovgivningens og vedtægternes  

 krav til regnskabsaflæggelse og indeholder efter vor opfattelse de  

 oplysninger, der er nødvendige til bedømmelse af bankens resultat og  

 økonomiske stilling pr. 31. december 1986«.
 Påtegningen er for Revisionsfirmaet Åge Larsen underskrevet af indklagede  

 og revisor Ib Stjernstrøm og fremtræder desuden som underskrevet af  

 Revisionsfirmaet Egon Hjort.
 I et af Tilsynet med Banker og Sparekasser den 13. marts 1987 modtaget  

 eksternt revisionsprotokollat pr. 31. december 1986 hedder det bl.a.:
 »Med udgangspunkt i gennemgangen af den interne revisions  

 revisionsrapporter samt revisionsprotokollater for 1986 har vi fundet  

 anledning til at revidere udlånsafdelingen.
 Vores revision har bestået i en stikprøvevis gennemgang af  

 forretningsgangsoverholdelse på følgende områder:
 Garantier: her konstaterede vi at låneansøgninger i mange tilfælde  

 manglede, hvilket medfører at formel godkendelse ikke fremgår.
 Endvidere vil vi foreslå, at alle garantier fremover stilles på  

 fornummererede blanketter, idet der for øjeblikket ingen afstemningsmulighed  

 findes i det nuværende system, da garantierne ikke er fortløbende  

 nummererede. ....«.
Af revisionsprotokollatet fremgår endvidere, at hensættelserne på  

 ovennævnte 22 mill. kr. vedrører en række engagementer til et samlet beløb af  

 164.414.999 kr., og at bankens direktør, J.
Olsdorf, på forespørgsel har  

 oplyst, at der ikke ham bekendt påhviler selskabet aktuelle eller  

 eventualforpligtelser som ikke fremgår af årsregnskabet.
Den 23. marts 1987 anmeldte banken betalingsstandsning.
På foranledning af  

 det beskikkede tilsyn har Centralanstalten for Revision og Revisionsfirmaet  

 Åge Larsen, sidstnævnte bl.a. ved indklagede, udarbejdet en den 10. april  

 1987 dateret resultatopgørelse for perioden 1.1. - 23.3.1987 og status pr.  

 23. marts 1987. Resultatopgørelsen viser et negativt beløb på 101.545.625  

 kr., således at egenkapitalen nu er negativ med 7.067.094 kr.
Afgivne  

 garantier er opgjort til 527.838.141 kr., og hensættelsen til tab udgør  

 112.550.000 kr.
I skrivelse af 16. juni 1987 anmodede Tilsynet med Banker og Sparekasser  

 statsadvokaten for særlig økonomisk kriminalitet om at indlede politimæssig  

 undersøgelse mod bankens ledelse for overtrædelse af en række nærmere angivne  

 bestemmelser i bank- og sparekasseloven m.v. samt af straffeloven.
Endvidere  

 anmodedes statsadvokaten om at undersøge, om bankens generalforsamlingsvalgte  

 revisorer ved ikke at have påtalt de skete overtrædelser af bank- og  

 sparekasseloven m.v. havde gjort sig skyldig i overtrædelse af straffelovens  

 eller anden lovgivning.
Særlig vedrørende bankens garantidebitorer hedder  

 det, at de i en af banken indarbejdet balance pr. 25. marts 1987 er opgjort  

 til ca. 252 mill. kr., medens de i tilsynets regnskab figurerer med ca. 528  

 mill. kr., hvorfor der må have påhvilet banken en række garantier, der ikke  

 er bogført.
 Statsadvokaten meddelte i skrivelse af 4. december 1987 indklagedes  

 advokat, at der var rejst sigtelse mod indklagede i 3 forhold vedrørende  

 overtrædelse af straffelovens § 155, subsidiært § 157, og at den videre  

 efterforskning eventuelt kunne medføre, at der rejstes yderligere sigtelse  

 imod ham.
Den 12. august 1988 meddelte statsadvokaten imidlertid Rigsadvokaten, at  

 tiltale mod de generalforsamlingsvalgte revisorer og mod revisor Ib  

 Stjernstrøm for overtrædelse af straffelovens § 155 m.v. var opgivet i medfør  

 af retsplejelovens § 723, stk. 1. Samtidig fremsendte statsadvokaten  

 imidlertid en redegørelse af 12. august 1988 med bilag med henblik på sagens  

 indbringelse for Revisornævnet.
Den 23. august 1988 fremsendte Rigsadvokaten  

 redegørelsen samt akterne til Erhvervs- og Selskabsstyrelsen med indstilling  

 om, at sagen mod indklagede og statsautoriseret revisor Egon Hjort indbragtes  

 for Revisornævnet med henblik på at fastslå om der kunne rettes kritik mod  

 revisorerne i forbindelse med den revision, de har udført i 6. Juli  

 Bank-sagen, og som efter anklagemyndighedens opfattelse har været helt  

 utilstrækkelig.
 I skrivelsen af 7. oktober 1988 fra Erhvervs- og Selskabsstyrelsen hedder  

 det, at statsadvokaten finder indklagedes forhold kritisable på følgende  

 punkter:
 1) Indklagede har ikke selv udarbejdet en revisionsplan vedrørende  

 1986-revisionen af banken men overlod til Ib Stjernstrøm at udarbejde en  

 sådan i det omfang, han fandt det nødvendigt, ligesom indklagede ikke påså,  

 at Stjernstrøm udarbejdede en revisionsplan eller kontrollerede dens indhold.
 2) Indklagede har fuldstændig overladt det til Stjernstrøm at uddelegere  

 de enkelte revisionsopgaver til de øvrige revisormedarbejdere.
 3) Indklagede har ikke selv gennemgået de forskellige  

 revisiormedarbejderes arbejdspapirer eller notater efter afslutningen af  

 revisionen men overlod fuldstændig arbejdet til Stjernstrøm.
 4) Indklagede har i det hele overladt styringen af og kontrollen med  

 revisionen af banken til Stjernstrøm, ligesom denne fik overladt at instruere  

 de i revisionen deltagende revisionsmedarbejdere.
 5) Indklagede har fuldstændig overladt det til Stjernstrøm at uddelegere  

 de enkelte arbejdsopgaver, således at revisionen af garantiområdet blev  

 overladt til en uerfaren revisorassistent, der ikke gennem Stjernstrøms  

 instruktion var blevet bekendt med, at der til forhåndslån altid var knyttet  

 garantier fra banken.
6) Indklagede har accepteret, at revisionen af et så væsentligt område som  

 hensættelser alene bestod i en halv times mundtlig orientering herom af  

 Stjernstrøm fra den interne revisor.
Indklagede accepterede således, at hans  

 revisormedarbejdere overhovedet ingen selvstændig revision foretog på dette  

 område, f.eks. i form af en stikprøvevis revision af bankens allerstørste  

 engagementer (navnlig byggelånsengagementer), hvorpå der ikke var hensat.  

 Bankens udlån m.v. steg fra 1985 til 1986 med 104%, uden at dette gav  

 anledning til større hensættelser (22. mill. kr. i såvel 1985 som 1986).  

 Regnskabet pr. 23. marts 1987 viser, at der skulle have været hensat mindst  

 ca. 112,5 mill. kr.
7) For revisionen forelå oplysninger, som indicerede, at bankledelsen  

 havde overtrådt bank- og sparekasselovens § 23, idet det af en  

 engagementsliste pr. 10. december 1986 umiddelbart fremgik, at der i hvert  

 fald var engagementer, der oversteg 50% af bankens egenkapital.
Et af  

 engagementerne, med Skodsborg Byggeindustri ApS, udgjorde ca. 103% af  

 egenkapitalen pr. 10. december 1986 og ca. 77% af egenkapitalen pr. 1. januar  

 1987. Revisionen burde derfor have følt sig foranlediget til at undersøge, om  

 lovens § 23 var overtrådt.
 8) Den arbejdsdeling, der rent faktisk var i mellem de  

 generalforsamlingsvalgte revisorer i banken, hvorefter al fornøden ekstern  

 revision i banken skulle udføres af Revisionsfirmaet Åge Larsen medens  

 Revisionsfirmaet Egon Hjort blot skulle underskrive årsregnskabet og det  

 eksterne revisionsprotokollat, må betragtes som stridende mod hele ideen bag  

 kravet om, at en banks årsregnskab skal revideres af mindst to revisorer.
 9) Det er særdeles kritisabelt, at indklagede ikke af sig selv  

 foranledigede, at Egon Hjort fik forelagt årsregnskabet i rette tid, og at  

 indklagede accepterede, at årsregnskabet blev trykt og udsendt til  

 aktionærerne, inden Egon Hjort havde haft lejlighed til gennemgå et udkast  

 til regnskabet og uden, at han havde underskrevet regnskabet.
 I medfør af § 8, stk. 1, i forretningsordenen for Revisornævnet har  

 indklagedes advokat indgivet et skriftligt indlæg i sagen, dateret 28. april  

 1989.
 Sagen er behandlet på Revisornævnets møde den 11. september 1990.
På mødet er der afgivet forklaring af indklagede.
Han har forklaret, at  

 han er partner i Revisionsfirmaet Åge Larsen, der har varetaget revisionen i  

 banken siden dens stiftelse i 1974. I 1981 fik statsautoriseret revisor  

 Preben Larsen uanset sin ansættelse i indklagedes revisionsfirma  

 Industriministeriets tilladelse til at overtage den interne revision i  

 banken.
De medarbejdere i revisionsfirmaet, der varetog den eksterne  

 revision, bestod foruden af Ib Stjernstrøm, der er merkonom i flere linier og  

 havde været ansat i firmaet i 19 år, bl.a. af revisor Jan Windfeld-Hansen,  

 der havde været ansat i 8 år, var HD i regnskabsvæsen og havde bestået  

 eksamen i revision under cand.merc.aud.-studiet i 1981. Endvidere deltog  

 Anders Olesen, der havde været ansat i revisionsfirmaet i flere år og var på  

 2. del af HD-studiet i regnskabsvæsen.
 ad klagepunkterne 1)-4):
Indklagede har forklaret, at revisionsplanlægningen blev fastlagt af ham i  

 samarbejde med Ib Stjernstrøm under hensyntagen til det af den interne  

 revision udførte arbejde.
Revisionens gennemførelse i detaljer er planlagt af  

 Stjernstrøm og fysisk gennemført af Windfeld-Hansen men således, at der var  

 stadig kontakt mellem indklagede og de to sidstnævnte, der må anses som  

 kyndige og erfarne på området, og som arbejdede tæt sammen med Preben Larsen.  

 Det registrerede tidsforbrug i Revisionsfirmaet Åge Larsen på revision af  

 banken i 1986 androg ca. 444 timer, hvoraf indklagede tegnede sig for ca. 24,  

 hvortil kommer ca. 20 timer fordelt på opgaven af så kort varighed, at de  

 ikke blev registreret.
Indklagede har på mødet i Revisornævnet forevist et antal ringbind  

 indeholdende planen for revisionens tilrettelæggelse og dens udførelse.  

 Indklagede må ganske afvise, at han har overladt til Stjernstrøm at udarbejde  

 revisionsplanen, og at han skulle have undladt at kontrollere dens indhold.  

 Indklagede har personlig sammensat revisionsholdet og var fuldt informeret om  

 det arbejde, der blev udført, ligesom han havde fuldt overblik over, hvem det  

 blev udført af.
Han har gennemgået medarbejdernes arbejdspapirer i det  

 omfang, hvori det var nødvendigt.
I det hele adskilte delegeringen og  

 styringen af revisionen i denne sag sig ikke fra nogen anden sag, hvor en  

 partner har det overordnede ansvar og overlader de enkelte opgaver til  

 betroede medarbejdere.
 ad klagepunkt 5:
 Af et foreliggende arbejdsnotat af 6. januar 1987 vedrørende  

 garantidebitorer fremgår:
 »Med hensyn til størrelsen af selskabets garantiforpligtelse har vi  

 gjort følgende:
Vi har modtaget en specificeret liste over bogførte garantier pr. 31.  

 december 1986. Vi fik forevist 16 af disse garantistillelser (40% af den  

 totale bogførte garantistillelse), og vi gennemførte de tilhørende byggesager  

 samt yderligere 10 byggelånsager.
Ved gennemgangen stødte vi på en ikke  

 -bogført garanti, stor kr. 3,5 mio., samt på en difference, stor kr. 140.000.  

 Der var dog stillet sikkerhed for den ikke-bogførte garanti, men at garantien  

 ikke var bogført, bekræftede nødvendigheden af en mere betryggende  

 arbejdsgang omkring bogføringen af garantier.
Dette problem blev forelagt  

 ledelsen i lighed med sidste år.
Den øvrige gennemgang gav ikke anledning til bemærkninger.« Indklagede har forklaret, at revisionen vedrørende garantiområdet foregik  

 på den måde, at listen over bogførte garantier blev sammenholdt med  

 sagschartequene med henblik på at kontrollere, om forefundne  

 garantidokumenter var korrekt bogført.
På den måde blev fejlen vedrørende de  

 3,5 mill. kr. opdaget.
Opdagelsen gav anledning til en stikprøve af 10  

 udvalgte sagscharteques, der blev gennemgået for at undersøge, om der i disse  

 var lignende garantier, der ikke var bogført.
Dette var ikke tilfældet.
De  

 senere konstaterede ubogførte garantier var ikke udstedt på bankens  

 garantiformularer men på kreditforeningernes, som ikke fandtes i  

 sagschartequene og således var skjult for såvel den interne som den eksterne  

 revision.
Hvis de skulle have været opdaget i tide, forudsatte dette, at man  

 fra kreditforeningerne kunne få oplyst, hvilke garantier de lå inde med, men  

 sådan information kunne ikke opnås i forbindelse med den almindelige revision  

 af bankens regnskaber og kom først frem i den ekstraordinære situation, der  

 forelå ved udarbejdelsen af betalingsstandsningsregnskabet.
I selve  

 regnskabstallene var der ikke noget, der indicerede, at der kunne foreligge  

 ubogførte garantier, idet udviklingen i lån og garantier fra året før  

 harmonerede.
Dette skyldtes imidlertid, at saldiene på udlånskontiene ikke  

 fremtrådte med deres reelle størrelse, fordi kreditforeningernes forhåndslån  

 var krediteret byggelånskontiene og ikke nedsat på sikringskonti.
Af den  

 grund kunne det forekomme, at saldoen på en byggelånskonto fremtrådte som  

 positiv.
 ad klagepunkt 6:
Indklagede har i tilslutning til en oversigt om hensættelser for 1986  

 redegjort for, hvad der er hensat i årsregnskabet til imødegåelse af tab på  

 15 debitorer og diverse småengagementer, ialt førnævnte 22 mill kr.
Ved  

 Finanstilsynets gennemgang i marts 1987 fandt tilsynet, at der burde  

 hensættes på yderligere 10 debitorer, og at de samlede hensættelser herefter  

 burde have været på 66.930.000 kr.
I betalingsstandsningsboets regnskab pr.  

 23. marts 1987 er der på 19 af de ialt 25 debitorer hensat 30.650.000 kr.,  

 bortset fra diverse småengagementer.
Til gengæld er der i  

 betalingsstandsningsregnskabet sket hensættelser på en række andre debitorer,  

 som ovenfor anført ialt 112,5 mill. kr.
Heri er intet påfaldende, da en bank,  

 som standser sine betalinger, således at der ikke kan foretages indbetalinger  

 på byggelån, må påregne, at byggerierne standses med den uundgåelige følge,  

 at bankens tab bliver langt større end dem, der ellers kunne kalkuleres med.
 ad klagepunkt 7:
 Af engagementslisten pr. 10. december 1986 fremgår, at engagementerne med  

 nedennævnte kunder androg de anførte beløb:
Indklagede har forklaret, at det efter hans opfattelse er en misforståelse  

 at tro, at man blot ved at konstatere engagementernes størrelse kan  

 konstatere, om der foreligger en overtrædelse af bank- og sparekasselovens §  

 23. I tilfældet Nøddehøjparken ApS er der f.eks. tale om byggelån til  

 parcelhusbyggeri på 20 mill. kr.
Forskellen mellem dette beløb og det i  

 engagementslisten anførte andrager således 33.640.000 kr., hvoraf imidlertid  

 kun en langt mindre del skal medregnes ved opgørelsen efter bank- og  

 sparekasselovens § 23, navnlig fordi 23.774.560 kr. indestod på  

 sikringskonto, jf. bekendtgørelse nr. 586 af 29. november 1974.
 Iøvrigt er der både med hensyn til dette engagement og vedrørende ApS  

 Skodsborg Byggeindustri tale om andre beløb, som kunne bringes til fradrag,  

 fordi de vedrørte entreprisegarantier, som ikke længere var aktuelle.  

 Kontrollen vedrørende iagttagelsen af § 23 var iøvrigt i vidt omfang overladt  

 til den interne revision, og ved Finanstilsynets inspektion i marts 1987 blev  

 ingen overtrædelser så vidt vides konstateret.
 ad klagepunkt 8:
Indklagede har forklaret, at der ikke foreligger nogen aftale om en  

 arbejdsdeling, hvorefter Egon Hjort blot skulle underskrive årsregnskabet og  

 det eksterne revisionsprotokollat.
Indklagede har heller ikke hindret Egon  

 Hjort i at foretage sådanne undersøgelser og andre revisionsmæssige  

 foranstaltninger, som han måtte anse for fornødne.
 ad klagepunkt 9:
Indklagede har forklaret, at det ikke er på hans revisionsfirmas  

 foranledning, at regnskabet er blevet trykt og udsendt til aktionærerne, uden  

 at Egon Hjort havde godkendt det.
Udsendelsen er udelukkende sket på bankens  

 eget initiativ.
Indklagedes advokat har gjort gældende, at sagen aldrig burde havet være  

 indbragt for Revisornævnet, og at det alene er sket, fordi bagmandspolitiet  

 svæver i den vildfarelse, at det er revisionens opgave at afsløre  

 ulovligheder, hvilket er positivt forkert.
Erhvervs- og Selskabsstyrelsen,  

 der har indbragt sagen for nævnet, har intet selvstændigt standpunkt taget  

 til klagens berettigelse, men har i skrivelse af 7. oktober 1988 kritikløst  

 refereret statsadvokatens anbringender uden at yde det mindste bidrag til  

 belysning af, om styrelsen deler anklagemyndighedens opfattelse eller ikke.  

 Uanset dette må det imidlertid stå fast, at revisionen ikke har noget ansvar  

 for den manglende afsløring af ulovligheder, som bankens ledelse har holdt  

 skjult.
Det er også en misforståelse at tro, at det er en fejl fra den  

 eksterne revisions side, at den lader revisionsarbejde udføre af den interne  

 revisor.
Dette følger allerede af § 3 i bekendtgørelse nr. 585 af 29.  

 november 1974 om revisionens gennemførelse i banker og sparekasser, og det er  

 fast antaget, at der principielt ikke er noget til hinder for, at arbejdet  

 fuldstændig overlades til den interne revision, når blot den valgte revisor  

 følger arbejdet op, kontrollerer udførelsen og modtager tilstrækkelige  

 rapporteringer om arbejdernes fremadskriden og resultatet heraf.
I det  

 foreliggende tilfælde er visse dele af revisionsarbejdet udført af den  

 interne revisor Preben Larsen, som er statsautoriseret revisor og kompetent  

 på området, og der er intet grundlag for at kritisere den måde, på hvilken  

 kontrollen er blevet udøvet.
 Vedrørende de enkelte klagepunkter har indklagedes advokat anført, at  

 klagepunkterne 1-4 efter indklagedes forklaring og det foreviste materiale  

 vedrørende revisionens tilrettelæggelse klart må afvises.
Som ovenfor anført kan indklagede ikke have pådraget sig ansvar vedrørende  

 klagepunkt 5, da det må antages, at de ikke-bogførte garantier af bankens  

 ledelse har været skjult for revisionen.
Med hensyn til hensættelserne i  

 klagepunkt 6 kan revisionens skøn over deres tilstrækkelighed ikke  

 kritiseres, når henses til de foreliggende oplysninger om Finanstilsynets  

 vurdering og forudsætningerne for betalingsstandsningsboets opgørelse.
Vedrørende klagepunkt 7 er det ikke dokumenteret, at nogen overtrædelse af  

 bank- og sparekasselovens § 23 har foreligget, ligesom det gøres gældende, at  

 dette område efter den interne revisionsplan henhørte under den interne  

 revision.
Vedrørende klagepunkt 8 og 9 følger det allerede af indklagedes  

 forklaring, at der ikke er grundlag for at gøre ansvar gældende imod ham.
 Revisornævnets bemærkninger:
 ad klagepunkt 1-4:
 Det foreviste materiale vedrørende revisionens tilrettelæggelse er efter  

 nævnets opfattelse fuldt tilfredsstillende, og der findes ikke grundlag for  

 at kritisere arbejdsfordelingen mellem de medarbejdere, der har varetaget  

 revisionen, eller deres kvalifikationer.
 ad klagepunkt 5:
 Nævnet er med indklagede enig i, at det ikke har påhvilet ham som en pligt  

 ved revisionen at afsløre ulovligheder, som har være skjult for ham, men  

 nævnet finder, at indklagede bærer ansvaret for, at der ikke fra den eksterne  

 revisions side er udvist tilstrækkelig agtpågivenhed med hensyn til  

 byggelånene, hvis saldi i et ikke nærmere fastslået omfang må antages at have  

 indiceret, at der var indgået forhåndslån, uden at det er blevet påset, at de  

 dertil svarende, af banken afgivne garantier var bogført.
 ad klagepunkt 6:
 Nævnet finder ikke på det foreliggende grundlag at turde anse det for  

 godtgjort, at hensættelserne ultimo 1986 var så utilstrækkelige, at  

 indklagede burde have påtalt dette forhold.
 ad klagepunkt 7:
 Nævnet finder det ikke godtgjort, at der fra bankledelsens side er begået  

 overtrædelser af bank- og sparekasselovens § 23, men finder indklagede  

 ansvarlig for ikke at have påset, at spørgsmålet om, hvorvidt den nævnte  

 bestemmelse var overtrådt eller ej, blev undersøgt enten af den interne eller  

 den eksterne revision.
 af klagepunkt 8 og 9:
 Nævnet finder ikke grundlag for at rette kritik mod indklagede på disse  

 punkter.
 Indklagede vil herefter være at frifinde, for så vidt angår klagepunkterne  

 1-4,6 og 8-9, medens han i det ovenfor beskrevne omfang findes ikke at have  

 udvist den omhu og nøjagtighed, som hvervet som statsautoriseret revisor  

 kræver, og i overensstemmelse med god revisorskik.
 I medfør af § 14, jf. § 19, stk. 1, i loven om statsautoriserede revisorer  

 pålægges indklagede en bøde på 25.000 kr.
 Thi bestemmes:
 Indklagede, statsautoriseret revisor Mogens Wordenskjold Nørregaard  

 pålægges en bøde på 25.000 kr.
