Betænkning afgivet af Grønlandsudvalget den 14. maj 2013 Betænkning over Forslag til folketingsbeslutning om en undersøgelse af muligheden for oprettelse af et partnerselskab mellem Danmark og Grønland om udvikling af den grønlandske undergrund [af Kristian Thulesen Dahl (DF) og Lars Barfoed (KF) m.fl.]:
1. Udvalgsarbejdet Beslutningsforslaget blev fremsat den 5. februar 2013 og var til 1. behandling den 25. april 2013. Beslutningsforslaget blev efter 1. behandling henvist til behandling i Grønlandsudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Flemming Hybholt.
 Erhvervs- og vækstministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 2 spørgsmål til erhvervs- og vækstministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, SF, EL, IA og SIU) indstiller beslutningsforslaget til forkastelse.
Enhedslistens medlemmer af udvalget har intet principielt imod et grønlandsk-dansk statsligt selskab til udvinding af råstoffer.
Men ifølge selvstyreloven ligger kompetencen vedrørende udvinding af råstoffer hos Naalakkersuisut, som ikke har ytret ønske om oprettelsen af et sådant selskab.
I øvrigt er der allerede et arbejde i gang på dette område mellem den danske regering og Naalakkersuisut, hvori indgår oprettelse af fælles arbejdsgrupper, udveksling af viden og ekspertise m.m.
Enhedslisten mener derfor, at Folketinget bør afvente resultaterne af dette arbejde, så det sikres, at eventuelle initiativer fra dansk side bygger på enighed med Naalakkersuisut.
 Et mindretal i udvalget (V, DF og KF) indstiller beslutningsforslaget til vedtagelse uændret.
 Venstres, Dansk Folkepartis og Det Konservative Folkepartis medlemmer af udvalget konstaterer, at regeringen ved behandlingen af beslutningsforslaget har tilkendegivet, at regeringen følger Folketingets vedtagelse af 21. februar 2013 om sammen med landsstyret at arbejde for i Grønland at skabe øgede investeringer på sammenlignelige og gennemsigtige markedsmæssige vilkår, herunder danske, og derigennem nyttiggøre Grønlands naturressourcer med henblik på en strategisk investeringsmulighed i råstofudvinding i Grønland.
V,  DF og KF ønsker i den forbindelse, at den planlagte arbejdsgruppe mellem Danmark og Grønland på erhvervsområdet inddrager muligheden for oprettelse af et partnerselskab mellem Danmark og Grønland   gerne med mulighed for, at partnerskabet får det overordnede ansvar for at understøtte det fælles arbejde.
Et partnerselskab skal ikke nødvendigvis have offentlige penge med, idet vi har en berettiget forventning  om, at der vil kunne rejses den fornødne private kapital til udvikling af den grønlandske undergrund.
 V, DF og KF forventer, at regeringen tager initiativ til videre drøftelser med Folketingets partier ud over drøftelserne med det grønlandske landsstyre med henblik på at vurdere, hvordan den danske stat bedst kan bidrage til efterforskning og udvinding af råstoffer i den grønlandske undergrund, såfremt Grønland måtte ønske dette.
 Liberal Alliance, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) Jacob Bjerregaard (S) Karin Gaardsted (S) Mogens Jensen (S) Thomas Jensen (S) Torben Hansen (S) Jeppe Mikkelsen (RV) Camilla Hersom (RV) Nadeem Farooq (RV) Pernille Vigsø Bagge (SF) Özlem Sara Cekic (SF) Finn Sørensen (EL) Christian Juhl (EL) Sara Olsvig (IA) fmd.
Doris Jakobsen (SIU) nfmd.
Kim Andersen (V) Gitte Lillelund Bech (V) Claus Hjort Frederiksen (V) Eva Kjer Hansen (V) Birgitte Josefsen (V) Jakob Ellemann-Jensen (V) Flemming Damgaard Larsen (V) Karsten Nonbo (V) Søren Espersen (DF) Martin Henriksen (DF) Kristian Thulesen Dahl (DF) Marie Krarup (DF) Per Stig Møller (KF) Liberal Alliance, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 60 Bilagsnr.
