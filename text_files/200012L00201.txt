Fremsat den 28. marts 2001 af  

 sundhedsministeren (Arne Rolighed) Forslag til Lov om ændring af lov om ligsyn,  

 obduktion og transplantation m.v.
(Afdødes bestemmelse om  

 organdonation og lægevidenskabelig obduktion) § 1 I lov nr. 402 af 13. juni 1990 om ligsyn, obduktion og transplantation  

 m.v., som ændret ved lov nr. 259 af 12. april 2000, foretages  

 følgende ændringer:
1. I § 12, stk. 2, indsættes efter 1. pkt.:  

 »Har afdøde givet sit samtykke til obduktion under forudsætning  

 af de pårørendes accept, skal denne foreligge.« 2. pkt. bliver herefter 3. pkt.
2. I § 14, stk. 2, indsættes efter 2. pkt.:  

 »Pårørende til afdøde kan ikke modsætte sig  

 indgrebet, hvis afdøde skriftligt har truffet bestemmelse herom,  

 medmindre afdøde har bestemt, at beslutningen er givet under  

 forudsætning af de pårørendes accept.« § 2 Loven træder i kraft den 1. juni 2001.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske  

 forhold tilsiger.
Bemærkninger til lovforslaget Almindelige bemærkninger Indledning Lovforslagets hovedindhold er forslag til ændringer  

 på to punkter: Det gøres ved lægevidenskabelige  

 obduktioner (jf. § 12) muligt at lade skriftligt samtykke være  

 givet under forudsætning af de pårørendes accept, og de  

 pårørendes adgang til at modsætte sig organdonation,  

 når afdøde skriftligt har udtalt sig herfor, fjernes bortset fra  

 tilfælde, hvor beslutningen er givet under forudsætning af de  

 pårørendes accept.
 Lovforslaget fremsættes som opfølgning af  

 Folketingets vedtagelse af beslutningsforslag nr. 47 (folketingsåret  

 1999 - 2000) om at fjerne pårørendes adgang til at  

 modsætte sig en afdøds skriftlige bestemmelse om  

 organdonation.
 Vedrørende Folketingets behandling af det  

 pågældende beslutningsforslag henvises til:
FT 1999-2000: Till.
A 2790, Till.
A 2791, FF 3000, Till.
B  

 510, FF 6993, Till.
C 615.
 Forslagsstillerne bag beslutningsforslaget ønskede  

 med beslutningsforslaget at sikre, at de skriftlige bestemmelser, som den  

 enkelte har truffet vedrørende organdonation, respekteres,  

 således at det bliver den enkeltes suverænt selvstændige  

 beslutning, om vedkommende vil donere organer eller ej.
 Som en opfølgning af det i Folketinget den 31.  

 oktober 2000 fremsatte beslutningsforslag nr. 29 om at fjerne de  

 pårørendes adgang til at modsætte sig en afdøds  

 skriftlige bestemmelse om testation af organer m.v. til forskning  

 ændres bestemmelserne vedrørende pårørendes  

 mulighed for at modsætte sig en afdøds skriftlige bestemmelse om  

 obduktion (jf. § 12). Bestemmelserne ændres, således at der  

 bliver de samme muligheder for pårørende for at modsætte  

 sig afdødes skriftlige bestemmelse vedrørende  

 lægevidenskabelig obduktion og organdonation.
Transplantation fra afdøde personer Lovforslaget fjerner de pårørendes adgang til  

 at modsætte sig en afdøds skriftlige bestemmelse om  

 organdonation.
 Efter lov om ligsyn, obduktion og transplantation m.v. kan  

 væv og andet biologisk materiale udtages, såfremt afdøde  

 efter sit fyldte 18. år skriftligt har truffet bestemmelse herom.
Af bemærkningerne til lov om ligsyn, obduktion og  

 transplantation m.v. fremgår, at »det forudsættes i  

 øvrigt, at lægerne i overensstemmelse med hidtidig praksis og  

 lægeetiske principper vil undlade at foretage transplantation i  

 tilfælde, hvor afdøde har udtalt sig for et sådant  

 indgreb, men de pårørende modsætter sig transplantation«.  

 Dette har i praksis betydet, at de pårørende har mulighed for at  

 modsætte sig donation, også i tilfælde, hvor den  

 afdøde skriftligt har meddelt sin positive holdning til organdonation.  

 Det fremgår således ikke af lovens tekst, at donation undlades,  

 såfremt de pårørende modsætter sig donation på  

 trods af afdødes beslutning herom, men i praksis og på grundlag  

 af lovbemærkningerne undlades donation altid, hvis de  

 pårørende modsætter sig det.
Ved en skriftlig  

 tilkendegivelse imod organdonation, har de pårørende ikke  

 mulighed for at omgøre afdødes beslutning.
 Lovforslaget indebærer, at der ikke længere er  

 tvivl om, at afdødes skriftligt tilkendegivne indstilling, hvor en  

 sådan foreligger, er afgørende for, om der må foretages  

 organudtagning.
Efter vedtagelsen af beslutningsforslag nr. 47 har bl.a.  

 Det Etiske Råd udtalt sig for en løsning, hvor der gives  

 mulighed for skriftligt at tilkendegive, at tilslutning til organdonation  

 gøres afhængig af de pårørendes accept.
Regeringen  

 ønsker, at alle skal have mulighed for skriftligt at tilkendegive  

 deres holdning til organdonation - også de personer, for hvem det er  

 afgørende, at de pårørende fortsat kan modsætte sig  

 afdødes skriftlige beslutning.
Der indføjes derfor en  

 bestemmelse, som giver de pårørende mulighed for at  

 modsætte sig indgrebet, hvis afdøde har bestemt, at beslutningen  

 om organdonation er givet under forudsætning af de  

 pårørendes accept.
Det forudsættes således i  

 lovforslaget, at der bliver mulighed for at tilkendegive, at de  

 pårørendes accept skal foreligge.
Regeringen finder, at det bør gøres nemmere  

 for befolkningen at tage stilling til organdonation.
Det er derfor  

 regeringens hensigt at støtte en permanentgørelse af det  

 igangværende forsøg med udsendelse af donorkort sammen med  

 sygesikringsbeviset.
Donorkortet sendes ud til personer i alderen 18 - 70  

 år, som modtager nyt sygessikringsbevis.
I det igangværende  

 forsøg er udsendt ca. 900.000 donorkort inden for 1 år.
Ca. 230.000 personer har tilmeldt sig donorregisteret, og  

 et ukendt antal har udfyldt donorkortet og bærer det på sig.
De,  

 som skriftligt har udtalt sig for organdonation, har gjort dette under den  

 nuværende lovgivning, hvor de pårørende har mulighed for  

 at modsætte sig indgrebet.
Det forudsættes, at tilmeldinger  

 på gamle kort uden mulighed for at afkrydse felt vedrørende  

 pårørendes eventuelle »vetoret«, registreres og tolkes, som om  

 vedkommende har ønsket, at de pårørende fortsat skal have  

 mulighed for at modsætte sig indgrebet.
 Der er ikke i lovforslaget fastsat sanktioner mod hverken  

 pårørende eller personale i tilfælde af, at donation  

 undlades på trods af reglerne i § 14, stk. 2. Der vil  

 således ikke blive anvendt magt imod pårørende, som  

 alligevel modsætter sig afdødes skriftlige bestemmelse, ligesom  

 det forudsættes, at det ikke får konsekvenser for personalet,  

 såfremt man på grund af de pårørendes modstand  

 undlader donation.
 Lægevidenskabelig obduktion.
I den nugældende lovgivning er fastsat, at obduktion  

 i lægevidenskabeligt øjemed kun må foretages,  

 såfremt afdøde efter sit fyldte 18. år skriftligt har  

 givet sit samtykke til obduktion.
I andre tilfælde skal de  

 pårørende spørges, inden en obduktion må finde  

 sted.
Det er ikke muligt for de pårørende at  

 ændre beslutningen om obduktion, såfremt afdøde skriftligt  

 har givet samtykke til, at obduktion må finde sted.
Det har imidlertid  

 ikke megen praktisk betydning, idet meget få efterlader skriftlig  

 tilladelse til obduktion.
Regeringen ønsker imidlertid i forbindelse  

 med, at reglerne vedrørende de pårørendes mulighed for at  

 modsætte sig organdonation ændres, samtidig at ændre  

 reglerne vedrørende pårørendes mulighed for at  

 modsætte sig afdødes samtykke til obduktion, således at  

 reglerne bliver ens.
Siden den nuværende lovs vedtagelse, er der sket en  

 betydelig nedgang i antallet af obduktioner på danske sygehuse, fordi  

 de pårørende siger nej til obduktion.
Obduktioner har en  

 betydning for sygehusenes mulighed for at kvalitetssikre behandlingen, idet  

 obduktion giver mulighed for at konstatere, hvorvidt patienten har fået  

 den nødvendige og rigtige behandling.
Obduktioner spiller endvidere en  

 væsentlig rolle i forbindelse med uddannelsen af kommende læger,  

 hvor en del af undervisningen finder sted under obduktioner.
Kun i tilfælde, hvor afdøde skriftligt har  

 udtalt sig for obduktion, kan denne finde sted, uden at de  

 pårørende skal spørges.
Antallet af obduktioner ville  

 kunne øges, såfremt et større antal skriftligt havde  

 udtalt sig for.
Det forudsætter, at det er muligt på en nem  

 måde at tilkendegive sin holdning skriftligt.
Det har hidtil ikke  

 været muligt.
Det er således regeringens opfattelse, at der  

 snarest bør etableres mulighed for, at den enkelte kan tilkendegive  

 sin holdning til obduktion på en nem måde.
Det forventes, at der  

 herved vil være flere, som selv tager stilling vedrørende  

 obduktion, således at de pårørende ikke lades alene  

 tilbage med beslutningen herom.
Det forudsættes, at det på samme måde  

 som ved skriftlige tilkendegivelser for organdonation bliver muligt at  

 tilkendegive, at de pårørendes accept af den  

 påtænkte obduktion skal foreligge.
Det bliver herved muligt for  

 personer, som ønsker, at de pårørende skal have mulighed  

 for at modsætte sig deres skriftlige bestemmelse, skriftligt at udtale  

 sig for obduktion.
Med lovforslaget har regeringen ønsket at  

 gøre bestemmelserne vedrørende organdonation og obduktion mere  

 ens.
Der indføjes derfor bestemmelser om, at henholdsvis obduktion og  

 organdonation kan finde sted, når afdøde skriftligt har udtrykt  

 sig for dette, medmindre afdøde har bestemt, at bestemmelsen er  

 truffet under forudsætning af de pårørendes accept.
 Høring m.v.
 Lovforslaget er sendt til høring hos  

 følgende myndigheder, organisationer og foreninger m.v.:  

 Statsministeriet, Finansministeriet, Justitsministeriet,  

 Forskningsministeriet, Statens Sundhedsvidenskabelige Forskningsråd,  

 Teknologirådet, Dansk Center for Menneskerettigheder,  

 Ligestillingsafdelingen, Børnerådet, Amtsrådsforeningen,  

 Kommunernes Landsforening, Københavns Kommune, Frederiksberg Kommune,  

 Hovedstadens Sygehusfællesskab, Sygesikringens Forhandlingsudvalg, Den  

 Centrale Videnskabsetiske Komité, Den Almindelige Danske  

 Lægeforening, Praktiserende Lægers Organisation, Foreningen af  

 Yngre Læger, Foreningen af Speciallæger, Dansk  

 Sygeplejeråd, Embedslægeforeningen, Dansk  

 Transplantationsselskab, Dansk Hæmatologisk Selskab, Dansk Selskab for  

 Immunologi, Dansk Nefrologisk Selskab, Dansk Selskab for Patologisk Anatomi  

 og Cytologi, De Samvirkende Invalideorganisationer, Center for Små  

 Handicapgrupper, Dansk Handicap Forbund, Landsforeningen LEV, Nyreforeningen,  

 Hjerteforeningen, Diabetesforeningen, Landsforeningen til Bekæmpelse af  

 Cystisk Fibrose, Leverforeningen, Lungeforeningen Boserup Minde, Danmarks  

 Frivillige Bloddonorer, Hjerteforeningens hjerte- og  

 lungetransplantationsklub og Nævnet for Etnisk Ligestilling.
 Lovforslagets økonomiske og administrative konsekvenser.
De neurokirurgiske afdelinger har i efteråret 1999  

 oplyst, at der ikke i perioden 1996 - 1998 har været tilfælde,  

 hvor pårørende har afslået organdonation, når der  

 forelå donortilsagn fra afdøde i form af tilmelding til  

 donorregisteret eller tilsvarende tilkendegivelse.
Den del af forslaget, som  

 vedrører de pårørendes vetoret ved organdonation, ventes  

 derfor ikke at have økonomiske konsekvenser for stat, amt eller  

 kommuner.
En permanentgørelse af forsøget med udsendelse af  

 donorkort sammen med nye sygesikringskort til personer i alderen 18 - 70  

 år ventes at give en merudgift på ca. 1 mio. kr.  

 årligt.
Den del af forslaget, som vedrører  

 lægevidenskabelig obduktion, forudsætter, at der udarbejdes et  

 skriftligt materiale med oplysning til borgerne samt obduktionskort, som den  

 enkelte kan udfylde og bære på sig.
Statens udgifter hertil  

 forventes at være på ca. 1 mio. kr. det første år og  

 derefter ca. 0,1 mio. kr. årligt.
Forslaget ventes ikke at have administrative konsekvenser,  

 idet der ikke er fastsat forpligtelse om at iværksætte  

 særlige oplysningskampagner for at informere borgerne om de  

 ændrede regler.
Det må dog ventes, at der i forbindelse med  

 ændringen af reglerne vil være et øget behov for  

 information af borgerne og pårørende til hjernedøde dels  

 som følge af konkrete spørgsmål fra borgerne, dels i  

 forbindelse med påtænkt transplantation og obduktion.
 Lovforslaget har ikke økonomiske eller  

 administrative konsekvenser for erhvervslivet, og det har ikke administrative  

 konsekvenser for borgerne.
 Lovforslaget har ikke miljømæssige  

 konsekvenser.
 Lovforslaget indeholder ikke EU-retlige aspekter.
Vurdering af konsekvenser af lovforslag Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen Staten forventes at have en merudgift på 2 mio. kr. det  

 første år, og derefter ca. 1,1 mio. kr. årligt Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ingen EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 Ændringsforslaget medfører, at der ved  

 skriftlig samtykke til obduktion bliver mulighed for at lade samtykket  

 være givet under forudsætning af de pårørendes  

 accept.
Det forudsættes endvidere med lovforslaget, at det  

 bliver muligt på en nem måde at tilkendegive sin holdning til  

 obduktion.
Herved forventes antallet af obduktioner øget.
Til nr. 2 Ændringsforslaget medfører, at  

 pårørende ikke kan modsætte sig organdonation i de  

 tilfælde, hvor afdøde skriftligt har truffet bestemmelse herom,  

 medmindre afdøde har bestemt, at beslutningen er givet under  

 forudsætning af de pårørendes accept.
Der er ikke i loven stillet krav om information af  

 pårørende til afdøde, som skriftligt har givet tilladelse  

 til organdonation.
Det har imidlertid altid været praksis at informere  

 om en eventuel organdonation.
Der tilsigtes ingen ændring i denne  

 praksis.
Det forventes derfor, at de pårørende også i  

 fremtiden informeres om afdødes indstilling for eller imod  

 organdonation.
Den afdøde kan f.eks. senere have ændret en  

 tidligere skriftligt tilkendegivet holdning.
Måske findes der et nyere  

 donorkort end det, der evt. er registreret i donorregisteret.
De  

 pårørende oplyses samtidig om deres pligt til at respektere  

 afdødes skriftligt tilkendegivne holdning.
I de tilfælde, hvor  

 en afdød skriftligt har tilkendegivet, at de pårørendes  

 accept skal foreligge, forudsættes det, at de pårørende  

 informeres og oplyses om afdødes ønske.
Såfremt de  

 pårørende i et sådant tilfælde modsætter sig  

 organdonation, forudsættes denne ikke at finde sted.
Til § 2 Det foreslås, at loven træder i kraft den 1.  

 juni 2001.
Til § 3 Bestemmelsen indeholder sædvanlige forbehold  

 vedrørende Færøerne og Grønland.
 Det bemærkes, at lov nr. 402 af 13. juni 1990 om  

 ligsyn, obduktion og transplantation m.v. hverken er sat i kraft på  

 Færøerne eller i Grønland.
Bilag Lovforslaget sammenholdt med gældende lov Gældende formulering Lovforslaget § 1 I lov nr. 402 af 13. juni 1990 om ligsyn, obduktion og transplantation  

 m.v., som ændret ved lov nr. 259 af 12. april 2000, foretages  

 følgende ændringer:
§ 12. --- Stk. 2. Obduktion må foretages, såfremt  

 afdøde efter sit fyldte 18. år skriftligt har givet sit samtykke  

 til obduktion.
I andre tilfælde må obduktion ikke finde sted,  

 såfremt afdøde eller afdødes nærmeste har udtalt  

 sig derimod, eller indgrebet må antages at stride mod afdødes  

 eller de nærmestes livsopfattelse, eller såfremt særlige  

 omstændigheder i øvrigt taler mod indgrebet.
Stk. 3-5. --- 1. I § 12, stk. 2, indsættes efter 1.  

 pkt.: »Har afdøde givet sit samtykke til obduktion under  

 forudsætning af de pårørendes accept, skal denne  

 foreligge.« 2. pkt. bliver herefter 3. pkt.
§ 14. --- Stk. 2. Indgrebet må foretages, såfremt  

 afdøde efter sit fyldte 18. år skriftligt har truffet beslutning  

 herom.
Det samme gælder, hvis personen mundtligt har udtalt sig for et  

 sådant indgreb.
