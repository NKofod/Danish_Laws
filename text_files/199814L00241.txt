Betænkning afgivet af Sundhedsudvalget den 11.  

 december 1998 Betænkning over Forslag til lov om ændring af lov om  

 offentlig sygesikring og lov om social service (Ændring af  

 medicintilskudsregler) Udvalget har behandlet lovforslaget i nogle møder  

 og har herunder stillet spørgsmål til sundhedsministeren, som  

 denne har besvaret skriftligt.
To af udvalgets spørgsmål og  

 sundhedsministerens svar herpå er optrykt som bilag til  

 betænkningen.
 Endvidere har udvalget modtaget skriftlige og/eller  

 mundtlige henvendelser fra:
Astma-Allergi Forbundet, De Samvirkende Invalideorganisationer, Diabetesforeningen, Gigtforeningen og Ældre Sagen.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) lovforslaget til vedtagelse  

 uændret.
 Flertallet har noteret sig, at flere foreninger har  

 henvendt sig om det likviditetsproblem, der kan opstå første  

 gang, patienten køber medicin efter nyordningen.
 Flertallet har taget dette til efterretning, og hvis det  

 viser sig, at patienter af økonomiske grunde ikke indløser  

 deres recepter, vil man tage spørgsmålet op.
 Flertallet har noteret sig, at Sundhedsministeriet  

 løbende vil følge, om der opstår likviditetsproblemer for  

 den enkelte patient i forbindelse med ændringen af  

 receptbekendtgørelsen, jf. også besvarelsen af  

 spørgsmål nr. 20.
 Et mindretal inden for flertallet (Det Konservative  

 Folkepartis medlemmer af udvalget) noterer sig, at ministerens bemyndigelse  

 til at indføre analog referencepris videreføres i lovforslaget.  

 Det Konservative Folkeparti henviser til de indsigelser, Det Konservative  

 Folkeparti gjorde i forbindelse med prisstoploven i februar 1997, hvor Det  

 Konservative Folkeparti tog afstand fra såvel analog substitution som  

 analog referencepris.
Det Konservative Folkeparti lægger vægt  

 på, at kriterierne for generelt tilskud til nye lægemidler  

 udformes og administreres på en sådan måde, at kriterierne  

 er objektive og kontrollerbare, jf.
EU's gennemsigtighedsdirektiv.
 Det Konservative Folkeparti henstiller, at regeringen  

 tilsikrer en øget anvendelse af generelt klausuleret tilskud,  

 således at patienter med symptomgivende sygdom har automatisk adgang  

 til medicintilskud (generelt tilskud), mens patienter med risikofaktorer  

 administreres via enkelttilskudsordningen (individuelt tilskud). Som eksempel  

 kan nævnes kolesterolsænkende lægemidler, hvor  

 sundhedsministeren i december 1998 har meddelt generelt klausuleret tilskud  

 til patienter med iskæmisk hjertesygdom.
Et andet mindretal inden for flertallet (Kristeligt Folkepartis medlem af  

 udvalget) ønsker at udtrykke sin bekymring for, om lovforslaget  

 særligt vil ramme enlige forsørgere og unge på SU på  

 grund af reglerne om 100 pct. egenbetaling indtil 500 kr. og herefter 50 pct.  

 for beløb op til 1200 kr.
Det bør sikres, at disse grupper ikke  

 kommer til at lide under lovændringen.
Derfor må der sikres  

 sammenhæng mellem social- og sundhedslovgivningen.
Kommunerne skal  

 derfor have klare regler og vejledninger at handle efter, så de ikke  

 administrerer imod, hvad der er lovgivers intention på området.
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med det stillede  

 ændringsforslag.
Mindretallet finder det helt urimeligt, at der med  

 lovforslaget tages ca. 300 mio. kr. fra sundhedssektoren.
Det er  

 mindretallets opfattelse, at denne besparelse bør anvendes i andre  

 dele af sundhedssektoren og hovedsageligt til at forbedre forholdene for  

 personer med livstruende og langvarige sygdomme samt til at forbedre  

 forholdene inden for plejehjemsområdet, psykiatrien, forskning i  

 alternativ medicin og på en øget indsats inden for kost- og  

 ernæringsområdet.
Herudover finder mindretallet det af  

 afgørende betydning, at der i forebyggelsesøjemed  

 afsættes midler til gratis testmateriale for type 2  

 (ikke-insulinkrævende) diabetikere, således at denne gruppe  

 sidestilles med insulinkrævende diabetikere.
 Et andet mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling, men kan  

 stemme for det stillede ændringsforslag.
 Mindretallet ønsker at tilkendegive, at det finder  

 det urimeligt, at patienter med f.eks. diabetes, astmatiske eller andre  

 livstruende sygdomme får en forringelse ved den nye lov.
Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet er enig  

 med udvalgets flertal med hensyn til likviditetsproblemerne.
Ændringsforslag Af et mindretal (SF), tiltrådt af et mindretal  

(DF):
Til § 1 1) I den under nr. 2 foreslåede § 7  

 b indsættes efter stk. 6 som nyt stykke:
+ Bemærkninger Til nr. 1 I svensk lovgivning er opstillet en liste over livsvigtig  

 medicin til alvorligt syge, som efter betaling af et årligt  

 grundbeløb tildeles en særlig høj tilskudssats.
Det stillede ændringsforslag markerer en  

 tilskudsmæssig forskelsbehandling af medicin, der bygger på en  

 vurdering af sygdommens alvor, medicinens karakter og betydning for den  

 langvarigt syge patient og f.eks. muligheden for - ud fra en helhedsvurdering  

 - at stimulere patienten til en øget egenindsats for at forebygge  

 tidlig død eller alvorlige invaliderende følger.
I  

 bedømmelsen vil bl.a. kunne indgå betragtninger om  

 økonomiske konsekvenser, herunder de samlede omkostninger i forhold  

 til antallet af patienter, som en særordning kan gavne.
I medfør af den svenske tilskudslovgivning er  

 foreløbig skabt en særordning for insulin, og der er  

 påbegyndt vurdering af livsvigtig astma- og hjertemedicin.
Forud for  

 administrativ gennemførelse af en særordning, der må  

 begrænses til livsvigtig/livsbevarende medicin til langvarigt,  

 alvorligt syge, forudsættes det, at sundhedsministeren har indhentet  

 oplysninger fra Lægemiddelstyrelsen, Sundhedsstyrelsen og vedkommende  

 landsdækkende patientorganisation.
I de enkelte tilfælde  

 orienterer sundhedsministeren Folketingets Sundhedsudvalg om de  

 årsager, som kan begrunde indførelse af en særordning.
Det  

 forudsættes, at sundhedsministeren senest 1. september 1999  

 fremlægger en redegørelse for Sundhedsudvalget om de  

 medicintyper, som kan omfattes af en særordning pr. 1. oktober 1999  

 eller 1. januar 2000.
De nødvendige edb-programmer, som skal anvendes  

 på apotekerne fra 1. oktober 1999, skal indrettes til at kunne  

 imødekomme de krav, som en særordning vil stille.
Eftersom der i  

 forslaget anvendes en tilskudssats, som indgår i det generelle  

 tilskudssystem, vil denne tilpasning let kunne foretages.
 Det skal påpeges, at der ikke er grund til at  

 tilføje en særregel om børn under 18 år, idet de  

 kompenseres for egenbetalingen efter § 28 i lov om social service.
Ændringsforslaget indebærer den fordel, at der  

 ikke skal vedtages en ændringslov på et senere tidspunkt, hvis  

 det måtte være ønskeligt med en særordning for  

 livsvigtig medicin.
Bemyndigelsesbestemmelsen skal ligeledes ses i lyset af,  

 at det lovforberedende arbejde ikke har indebåret mulighed for en  

 nøje vurdering af hensigtsmæssigheden af at have regler svarende  

 til dem, der blev indført i 1997 i Sverige.
Anne-Marie Meldgaard (S)  

  Jytte Wittrock (S)    Hanne Andersen (S)  

  Lone Møller (S) nfmd.
Dorte Bennedsen (S)    Jørn Jespersen (SF)  

  Yvonne Herløv Andersen (CD) fmd.
Morten Helveg Petersen (RV)    Frank Aaen (EL)  

  Jørgen Winther (V)    Ester Larsen (V)  

 Preben Rudiengaard (V)    Gyda Kongsted (V)  

  Henriette Kjær (KF)    Gitte Seeberg (KF)  

 Birthe Skaarup (DF)    Tove Videbæk (KRF) Fremskridtspartiet  

 havde ikke medlemmer i udvalget.
Bilag To af udvalgets spørgsmål til  

 sundhedsministeren og dennes svar herpå Spørgsmål 20:
 Ad svaret på spørgsmål 11:
 Ministeren bedes oplyse, om svaret indebærer, at en,  

 der er omfattet af kronikerreglen i § 7 c, kan komme til at betale mere end  

 300 kr. pr. måned, indtil vedkommende når op på en  

 egenbetaling på 3.600 kr.
 Svar:
Som det fremgår af bemærkningerne til  

 lovforslagets § 7 c, skønnes det, at ca. 25.000 patienter har  

 medicinudgifter i en sådan størrelse, at de vil kunne komme i  

 betragtning til tilskud efter den foreslåede regel om en maksimal  

 egenbetaling for kronisk syge med et stort, varigt og fagligt veldokumenteret  

 behov for lægemidler.
Med denne regel forventes i forhold til i dag en  

 væsentlig udvidelse af det antal patienter, der skønnes at  

 få gavn af reglen om en maksimal egenbetaling for kronikere.
Af hensyn til en hensigtsmæssig administration  

 på apotekerne af tilskudsreglerne er der som udgangspunkt lagt op til,  

 at bestemmelsen i § 7 c skal kunne administreres på samme måde  

 som de øvrige tilskud, dvs. ved hjælp af  

 Lægemiddelstyrelsens registeroplysninger.
Denne administrationsform  

 muliggør ikke, at der i forbindelse med den enkelte ekspedition  

 på apoteket foretages et skøn vedrørende beregning af  

 tilskud.
Derfor er der også i svaret på spørgsmål 11  

 lagt op til, at reglen i § 7 c, stk. 1, administreres med udgangspunkt i en  

 maksimal årlig egenbetaling på 3.600 kr. svarende til en  

 gennemsnitlig månedlig egenbetaling på 300 kr., jf. lovforslagets  

 bemærkninger.
Dette indebærer, at kronikere på linje med  

 alle andre borgere i den enkelte måned kan få en højere  

 egenbetaling end 300 kr.
Til gengæld er de pågældende  

 sikret, at deres egenbetaling ikke bliver over 3.600 kr. pr. år.
Til de patienter, der ikke kan afholde udgifter til  

 medicinkøb på mere end 300 kr., vil apotekerne kunne yde  

 henstand med betaling.
Sundhedsministeriet vil tilpasse  

 receptbekendtgørelsen i overensstemmelse hermed.
 Endelig vil patienterne have mulighed for at søge  

 kommunen om tilskud efter den sociale lovgivning.
 Spørgsmål 21:
 Ministerens kommentarer udbedes til det af SF stillede  

 ændringsforslag.
 Svar:
SF har stillet ændringsforslag til forslaget om  

 ændring af medicintilskudsreglerne.
Med SF s forslag bemyndiges  

 sundhedsministeren til at yde særligt tilskud til livsvigtig medicin  

 til langvarigt, alvorligt syge.
Forslaget indebærer, at der til  

 livsvigtig medicin til langvarigt, alvorligt syge ydes 85 pct. tilskud til  

 den del af den samlede udgift, der overstiger 500 kr. om året.
Lovforslaget om et behovsafhængigt tilskudssystem  

 medfører en principiel omlægning af reglerne for  

 sygesikringstilskud til lægemidler.
Omlægningen indebærer  

 bl.a., at de offentlige tilskudsmidler især anvendes til personer med  

 et stort behov for medicin.
Det sker ved at lade tilskuddets størrelse  

 afhænge af den enkelte patients forbrug af tilskudsberettigede  

 lægemidler.
Ved at lade størrelsen af det offentliges tilskud  

 afhænge af patientens forbrug af lægemidler opnås, at  

 ressourcerne flyttes fra patienter med et mindre evt. forbigående  

 forbrug til patienter med et større og måske varigt forbrug.
Det  

 er således især personer med et stort forbrug, der bliver stillet  

 bedre i det foreslåede behovsafhængige tilskudssystem Som det fremgår af bemærkningerne til  

 lovforslaget, er regeringen enig med Medicinudvalget i, at der i dag  

 næppe kan anføres en faglig begrundelse for at variere det  

 procentvise tilskud til tilskudsberettigede lægemidler.
De  

 lægemidler, som i de senere år har fået tildelt  

 medicintilskud, har alle haft en dokumenteret effekt og har i mange  

 tilfælde været mere specifikt virkende end ældre  

 lægemidler.
Hertil kommer, at mange lægemidler både kan  

 have en indikation, der omfatter en livstruende sygdom og mindre alvorlige  

 sygdomme.
Behandling med effektive lægemidler til ikke direkte  

 livstruende, men stærkt belastende sygdomme kan også i mange  

 tilfælde være lige så påkrævet som behandling  

 af livstruende sygdomme.
 Efter regeringens opfattelse er der ikke grundlag for at  

 variere  tilskudsprocentens størrelse efter, hvor alvorlig sygdommen  

 er.
 Regeringen har derfor fundet det rigtigst, at alle  

 lægemidler, der tildeles tilskud, ligestilles i tilskudsmæssig  

 henseende, således at tilskuddets størrelse alene afhænger  

 af den enkelte patients samlede årlige forbrug af tilskudsberettigede  

 lægemidler.
 Jeg finder derfor ikke, at ændringsforslaget om, at  

 livsvigtig medicin til langvarigt, alvorligt syge skal undtages fra de  

 foreslåede intervaller og satser i det behovsafhængige  

 tilskudssystem, er i overensstemmelse med intentionen i det  

 behovsafhængige tilskudssystem.
 Jeg skal i øvrigt bemærke, at den maksimale  

 forskel i egenbetalingen mellem  det af regeringen stillede lovforslag og SF  

 s ændringsforslag er 405 kr. om året, svarende til 34 kr. om  

 måneden.
