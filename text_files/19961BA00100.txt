Nr BSF 100 Forslag til folketingsbeslutning om at indstille projektet om Skjern Ås  

 genopretning Fremsat af Aage Brusgaard (FP) Niels Højland (FP) Kirsten Jacobsen (FP) den 21. februar 1997 Folketinget opfordrer regeringen til hurtigst muligt i denne samling at indstille projektet om Skjern Ås genopretning, indtil et nyvalgt Folketing har revurderet hele projektet.
Bemærkninger til forslaget  Fremskridtspartiets udgangspunkt for  

 dette beslutningsforslag er, at Folketinget skal respektere nærdemokratiet i  

 Danmark.
Det virker påfaldende, at det etablerede politiske system konstant  

 taler om, at nærdemokratiet skal styrkes, men at det tilsyneladende kun  

 gælder, når lokalbefolkningen er enig med systemet.
Der er en voksende og begrundet modstand mod Skjern Å-projektet blandt  

 lokalbefolkningen.
Dette kommer blandt andet til udtryk ved, at tværpolitiske  

 oprørsbevægelser samt enkeltpersoner og lodsejere i stigende grad  

 protesterer.
Organisationen Kyst, Land og Fjord er et godt eksempel herpå.  

 Kyst, Land og Fjord er en nystartet bevægelse, som kæmper for mere  

 indflydelse til lokalbefolkningen, mindre centralisme og embedsvælde.
I sin  

 korte levetid siden sommeren 1996 har organisationen fået ca. 900 medlemmer.
Beslutningsprocessen omkring Skjern Å-projektet har været præget af en  

 centralistisk holdning om, at projektet skulle tvinges igennem, uanset hvad  

 lokalbefolkningen ellers måtte mene.
Dette er sket med Skov- og  

 Naturstyrelsen i spidsen, som ikke har ry for at være forstående over for  

 lokalbefolkningens vilkår og holdninger.
Endvidere har projektet været  

 omgivet af lukkethed.
Således har de to arbejdsgrupper, som foreløbig har  

 været nedsat for at granske projektet, begge været underlagt tavshedspligt.  

 Det er kun formanden, der har haft mulighed for at udtale sig til  

 offentligheden, og selv ikke mødernes dagsordener har været tilgængelige.  

 Hermed signaleres klart, at embedsmændene i København og miljø- og  

 energiministeren ikke ønsker, at sagen bliver diskuteret af en bredere del af  

 befolkningen, og at den del af befolkningen, som beslutningen vedrører, er  

 uinteressante og deres mening ligegyldig.
Fremskridtspartiets grundholdning er, at naturspørgsmål skal afgøres så  

 decentralt som muligt.
Specielt for den vestjyske befolkning er det af stor  

 betydning, hvad der sker med naturområder.
De vestjyske naturområder er for  

 vestjyder, hvad de mange kulturtilbud i København er for københavnere.
Derfor  

 så Fremskridtspartiet helst, at den vestjyske naturs udvikling i fremtiden  

 også afgøres af vestjyder.
Københavnere ville jo under ingen omstændigheder  

 finde sig i, at vestjyder besluttede at nedlægge eller ombygge de  

 københavnske teatre.
I erkendelse af, at Skjern Å-projektet er en  

 folketingsbeslutning og ikke en decentral beslutning, ønsker  

 Fremskridtspartiet, at yderligere beslutninger omkring Skjern Å udskydes,  

 indtil et nyvalgt Folketing kan revurdere projektet.
Det vil give nye og  

 nuværende folketingsmedlemmer en mulighed for at fremføre deres synspunkter  

 og drøfte sagen på ny i en kommende valgkamp.
 Ud over den manglende lokale indflydelse og de centralistiske  

 beslutningsgange er der andre betydelige uheldige forhold omkring projektet.
Vældige naturkræfter vil blive frigivet, hvis åløbet går fra at være lige  

 til at være bugtet.
De fleste kan sikkert levende forestille sig, hvad der  

 sker, når vandet ikke kan løbe lige så hurtigt igennem åen som tidligere. Åen  

 vil sandsynligvis gå over sine bredder, marker og jorder vil blive  

 oversvømmet, og det arbejde, som i generationer er gjort, vil i så fald være  

 nytteløst.
Der er sågar mulighed for, at kældre i de omkringliggende huse vil  

 blive oversvømmet.
Man kan frygte, at laksen og andre fiskearter får svækkede levevilkår i  

 Skjern Å, når de tonstunge gravemaskiner sættes i gang.
Gravearbejdet vil  

 hvirvle mudder og andet materiale op til skade for fiskene, og der kan gå  

 lang tid, før der igen kan opnås ideelle levevilkår for fisk og planter.
Der  

 har gennem de seneste 20 år ikke været så mange laks i Skjern Å, som der er i  

 dag, og det beviser, at vandkvaliteten er i orden.
Men at forestille sig, at  

 laksen vil kunne overleve et gravearbejde af det omfang, der lægges op til,  

 strider mod sund fornuft.
En konsekvens af de omfattende gravearbejder vil  

 med al sandsynlighed være, at laksen vil forsvinde fra åen.
Der vil endvidere opstå store problemer med okkerudledning.
I årene efter  

 åens udretning var der en stor okkerudledning fra åen til Ringkøbing Fjord  

 med stor forurening til følge.
Denne okkerudledning er efterhånden helt  

 aftaget, og åen har i dag en god selvrensende effekt.
Der er imidlertid grund  

 til at frygte, at en genopretning af Skjern Å til dens oprindelige løb på ny  

 vil medføre problemer med okkerforurening af Ringkøbing Fjord.
Genopretningen  

 vil kunne blive mere skadelig end gavnlig for miljøet i åen i hvert fald for  

 en periode på et par årtier.
Der er efter Fremskridtspartiets opfattelse ingen tvivl om, at en  

 genopretning af Skjern Å og dermed nedlæggelse af betydelige landbrugsarealer  

 har betydning for beskæftigelsen lokalt.
Der er mange afledte job i  

 forbindelse med jordbrugsproduktion.
I flæng kan nævnes: Job i  

 kornforarbejdningsindustrien, job i maskinindustrien, job i den direkte  

 landbrugsproduktion, job i slagteri- og mejerisektoren osv.
Det er Fremskridtspartiets generelle opfattelse, at Skjern Å skal forblive  

 i sit nuværende løb.
Siden beslutningen om genoprettelse af Skjern Å blev  

 taget, er flere og flere blevet i tvivl om projektets berettigelse.  

 Beslutningsforslaget pålægger derfor regeringen at berosætte projektet,  

 indtil befolkningen har givet sin mening til kende og et nyvalgt Folketing  

 har revurderet projektet.
Skriftlig fremsættelse Aage Brusgaard (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indstille projektet om Skjern  

 Ås genopretning.
(Beslutningsforslag nr.
B 100).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
