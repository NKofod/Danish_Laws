Indtægt af tidligere forfattervirksomhed ikke selvstændig virksomhed, men formueforvaltning Ankenævnet har behandlet Deres klage på møde den 20. september 2007.
Nævnet traf denne A F G Ø R E L S E De anses ikke for at drive selvstændig virksomhed efter den 6. oktober 2006.
 Ankenævnet ændrer således Arbejdsdirektoratets afgørelse af den 11. september 2006.
B E G R U N D E L S E Ankenævnet har lagt til grund for afgørelsen,  at De fyldte 60 år den 6. oktober 2004  at De den 12. juli 2006 søgte tilladelse til inden for 400 timers ordningen at videreføre selvstændig virksomhed fra den 6. oktober 2006, hvor De ønskede at gå på efterløn  at De ikke udfører arbejde som forfatter eller redaktør efter den 6. oktober 2006  at De fortsat ønsker at være omfattet af virksomhedsskatteordningen af hensyn til tidligere års overskud fra Deres tidligere virksomhed som forfatter og redaktør  at De efter 6. oktober 2006 ikke har skattemæssige fradrag i selvstændig virksomhed med relation til en personlig arbejdsindsats  at De fremover vil have indtægter fra COPY-DAN, Biblioteksstyrelsen og forlaget [navn udeladt], som alle stammer fra Deres personlige arbejdsindsats før den 6. oktober 2006  at De ikke er momsregistreret og ikke registreret i CVR  a-kassen har oplyst, at De er forsikret i a-kassen som lønmodtager.
 Arbejdsmarkedets Ankenævn finder ikke, at De driver selvstændig virksomhed i arbejdsløshedslovgivningens forstand efter den 6. oktober 2006.
Da De ikke anses for at drive selvstændig virksomhed efter den 6. oktober 2006, hvor De søgte om tilladelse til at videreføre Deres virksomhed i en ændret form, falder spørgsmålet om tilladelse til den fortsatte drift bort.
Tilladelse kræves alene til drift af virksomhed, der ifølge arbejdsløshedsforsikringsloven betragtes som selvstændig virksomhed.
 Ankenævnet har ved afgørelsen af, om De driver selvstændig virksomhed lagt afgørende vægt på, at De hverken yder en personlig arbejdsindsats ved direkte deltagelse i drift af en virksomhed eller indirekte gennem deltagelse i administrative opgaver af betydning eller ledelsesmæssige funktioner i en virksomhed.
 Det forhold, at De åbner de kuverter, der kommer fra forlaget og de institutioner, der sørger for at udbetale de afgifter, der tilkommer Dem på baggrund af tidligere udgivne bøger, og at De bringer disse papirer videre til Deres revisor, kan ikke i sig selv bevirke, at der er tale om selvstændig virksomhed, fordi det er det personlige arbejde i virksomheden ved direkte deltagelse i driften eller ved mere indirekte deltagelse gennem fx administrative funktioner, der er afgørende.
Det forhold, at De har tilkendegivet, at indkomsten ønskes beskattet efter virksomhedsskatteloven, og at De dermed fortsat udarbejder regnskaber som angiver over-/underskud af selvstændig virksomhed, kan efter nævnets opfattelse ikke føre til et andet resultat.
Nævnet har herved lagt vægt på, at det er et skattemæssigt krav for at kunne forblive i virksomhedsskatteordningen, at der udarbejdes et selvstændigt virksomhedsregnskab, som opfylder bogførings lovens krav.
Formålet med at forblive i virksomhedskatteordningen skyldes således alene skattetekniske grunde.
R E G L E R Ankenævnet henviser til  § 53, stk. 1, litra a og § 74 f, stk. 4 i lov om arbejdsløshedsforsikring m.v., jf. lovbekendtgørelse nr. 874 af 11. september 2005.
  § 2, stk. 2, nr. 6 og § 2, stk. 3, nr. 2 og 3 i Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed.
B E M Æ R K N I N G E R I Ø V R I G T Ankenævnet henviser Dem til a-kassen vedrørende vejledning om fradrag i efterlønnen for de indtægter, som De fremover vil modtage fra COPY-DAN, Biblioteksstyrelsen og forlaget [navn udeladt].
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt oplysninger fra Dem og Deres a-kasse indhentet pr. telefon den 12. juli 2007 og 10. september 2007 og Deres brev af 6. september 2007.
På ankenævnets vegne De kan læse om afgørelsens retlige grundlag på de følgende sider.
 Kopi til:
  Arbejdsdirektoratet, Stormgade 10, Postboks 1103, 1009 København K.
 [A-kassens navn udeladt] Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005 § 53.
Stk. 2. Retten til at opnå dagpenge i de i § 55, stk. 1 og 3, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, b) ...
 Stk. 3.
 Stk. 4.
 Stk. 5.
 Stk. 6.
 Stk. 7.
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om anvendelsen af stk. 2-4, 6 og 7, herunder regler om, at timer, for hvilke der er udbetalt løn, kan indgå i beregningen af beskæftigelseskravet.
 § 74 f.
 Stk. 2.
 Stk. 3.
Stk. 4. Direktøren for Arbejdsdirektoratet kan tillade, at et medlem kan videreføre eller påbegynde selvstændig virksomhed som bibeskæftigelse i efterlønsperioden, hvis medlemmet sandsynliggør, at arbejdstiden i virksomheden kan holdes under 400 timer pr. år.
Virksomhedens indtægt må ikke overstige 50.000 kr. pr. år.
Beløbet reguleres med satsreguleringsprocenten, jf. lov om en satsreguleringsprocent.
Hvis virksomheden drives som interessentskab, medregnes alene medlemmets personlige arbejdstid i virksomheden, og indtægten opgøres alene i forhold til medlemmets ideelle andel af virksomheden.
 Stk. 5.
Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed § 2. Selvstændig virksomhed drives ved beskæftigelse for egen eller ægtefællens regning og risiko og med det formål at opnå økonomisk udbytte.
Stk. 2. Beskæftigelsen anses altid for selvstændig virksomhed, hvis pågældende 1) har ansat arbejdskraft, 2) har overført beløb til beskatning som medarbejdende ægtefælle, 3) har foretaget varelagernedskrivninger, 4) har foretaget skattemæssige fradrag for driftsudgifter og afskrivning på drif tsmidler efter gældende regler for selvstændige erhvervsdrivende, 5) er omfattet af en kollektiv overenskomst som arbejdsgiver eller er medlem af en arbejdsgiverorganisation, eller 6) er omfattet af mindst 2 af forholdene i stk. 3.
Stk. 3. Beskæftigelsen vil som udgangspunkt blive anset for selvstændig virksomhed, hvis pågældende 1) eller virksomheden er momsregistreret, eller ydelsen faktureres med tillæg af moms, 2) skattemæssigt angiver over-/underskud af selvstændig virksomhed, 3) på selvangivelsen for et givet indkomstår har tilkendegivet, at indkomsten ønskes beskattet efter virksomhedsskatteloven, eller 4) er deltager i et interessentskab.
 Stk. 4. I øvrige tilfælde foretages en konkret vurdering efter stk. 1.
