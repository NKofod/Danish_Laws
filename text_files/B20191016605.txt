BL 5-24 Operationelle bestemmelser for intern flyvning i Grønland samt for transitflyvning af Nuuk flyveinformationsregion (FIR) Udgave 3, 6. december 2019 I medfør af § 82 og § 149, stk. 8 i lov om luftfart, jf. lovbekendtgørelse nr. 1149 af 13. oktober 2017, og som sat i kraft for Grønland ved lov og kongelig anordning, jf. lovbekendtgørelse nr. 408 af 11. september 1985, som ændret senest ved anordning nr. 1268 af 28. november 2017, fastsættes efter bemyndigelse:
1. Referencedokumenter 1.1 ICAO Annex 2, Rules of the Air, seneste udgave.
 1.2 ICAO Annex 6, Operation of Aircraft, Part II, International General Aviation - Aeroplanes, seneste udgave.
 1.3 ICAO Annex 6, Operation of Aircraft, Part III, Section III, International General Aviation - Helicopters, seneste udgave.
 1.4 BL 1-10, Bestemmelser om nødradiopejlsendere (ELT), seneste udgave.
 1.5 BL 3-31, Selvvalg af helikopterflyvepladser, seneste udgave.
 1.6 BL 7-1, Bestemmelser om lufttrafikregler, seneste udgave.
 1.7 BL 10-1, Bestemmelser om charterflyvning og taxaflyvning til/fra Danmark, seneste udgave.
 1.8 Aeronautical Information Publication (AIP) Grønland, seneste udgave.
 1.9 De dokumenter, der er nævnt i pkt. 1.1 - 1.8, kan fås ved henvendelse til:
Trafik-, Bygge- og Boligstyrelsen Carsten Niebuhrs Gade 43 1577 København V Tel. : 7221 8800 Fax: 7262 6790 E-post: info@tbst.dk Dokumenterne nævnt i pkt. 1.4 - 1.7. findes desuden på Retsinformations hjemmeside www.retsinformation.dk Dokumentet nævnt i pkt. 1.8 findes desuden på Naviairs hjemmeside www.aim.naviair.dk.
2.  Definitioner Erhvervsmæssig luftfart:
 Ved erhvervsmæssig luftfart forstås i denne BL luftfart, der kræver tilladelse i henhold til luftfartslovens § 75. Erhvervsmæssig luftfart omfatter erhvervsmæssig lufttransport og anden erhvervsmæssig luftfart end lufttransport.
 Erhvervsmæssig lufttransport:
Ved erhvervsmæssig lufttransport forstås i denne BL erhvervsmæssig luftfart med transport af passagerer og/eller gods.
Erhvervsmæssig lufttransport kan enten være regelmæssig (rutetrafik) eller ikke-regelmæssig (taxa- og chartertrafik).
 Intern flyvning:
 Ved intern flyvning forstås i denne BL flyvninger med start og landing inden for grønlandsk område, bortset fra de transitflyvninger hvor, der i Grønland foretages højst 2 landinger på internationale flyvepladser.
 Landingsplads:
 Ved landingsplads forstås i denne BL et område, som er udvalgt af luftfartøjschefen eller anden operationel kompetent person, til start og landing med et luftfartøj og som ikke er at anse som en flyveplads.
 Maksimal godkendt passagersædekonfiguration (Maximum Approved Passenger Seating Configuration - MAPSC):
 Den maksimale passagersædekapacitet i det enkelte luftfartøj, eksklusive pilotsæder eller cockpitsæder og sæder til kabinebesætning, afhængigt af hvad der er relevant, som er godkendt af myndigheden, og som er angivet i flyvehåndbogen.
 Transitflyvning:
 Ved transitflyvning forstås i denne BL:
a.
Gennemflyvning af Nuuk FIR, hvorved dansk territorium overflyves.
b.
Flyvninger til og fra Grønland, hvor der på den pågældende flyvning foretages højst 2 landinger på internationale flyvepladser i Grønland.
 Floats (flydeanordning):
 Ved floats forstås i denne BL en permanent eller hurtigt udfoldelig flydeanordning, der muliggør, at helikopteren kan nødlande sikkert på vand.
3.  Anvendelsesområde 3.1 Denne BL fastsætter de operationelle bestemmelser for al intern flyvning i Grønland samt al transitflyvning af Nuuk FIR med såvel dansk som udenlandsk registreret luftfartøj.
 3.2 Hvis der for et luftfartøj og/eller et luftfartsforetagende af den pågældende myndighed er fastsat strengere krav end de krav, der gælder efter denne BL, skal de strengeste krav opfyldes.
4. Ansvar Luftfartøjschefen og operatøren bærer ansvaret for, at kravene i afsnit 5 - 10 er opfyldt.
5.  Krav om særligt udstyr, der skal medføres på alle flyvninger 5.1  Kommunikations og navigationsudstyr 5.1.1 Luftfartøjet skal være forsynet med kommunikationsudstyr, ved hjælp af hvilket det er muligt på et hvilket som helst tidspunkt under flyvningen at holde to-vejs kommunikationsforbindelse med mindst én luftfartsradiostation og med sådanne andre luftfartsradiostationer og på sådanne frekvenser, som måtte være foreskrevet i AIP Grønland.
 5.1.2 For kommunikationsudstyr gælder følgende:
a. det skal mindst omfatte et VHF og uden for områder med fuld VHF-dækning et HF sende-/modtageanlæg eller andet godkendt sende-/modtageanlæg, og b. tovejskommunikation kan opretholdes under de for ruten normale kommunikationsudbredelsesforhold.
 5.1.3 Et satellitbaseret kommunikationssystem hvor der er indgået aftale med Flight Information Center Nuuk anses også for at opfylde kravene til sende-/modtageanlæg efter pkt. 5.1.2.
 5.1.4  Luftfartøjet skal være forsynet med et radiokompas (ADF), GNSS-baseret system eller andet godkendt langtrækkende navigationssystem.
5.2  Nødradiopejlsendere (Emergency Locator Transmitter (ELT)) 5.2.1 Luftfartøjet skal medføre en godkendt automatisk nødradiopejlsender ELT (AD), (AF), eller (AP) tillige med en ELT(S) i redningsflåden, hvis redningsflåde medføres.
 5.2.2 For danske luftfartøjer gælder endvidere reglerne i BL 1-10, Bestemmelser om nødradiopejlsendere (ELT).
 5.2.3  Den godkendte nødradiopejlsender (ELT) skal med egen energiforsyning være i stand til at fungere kontinuerligt uden for luftfartøjet i mindst 48 timer og sende simultant på frekvenserne 406.000 MHZ og 121.500 MHZ.
6.  Nødudstyr, der skal medføres på interne flyvninger og på visse luftfartøjer på transitflyvninger 6.1 Følgende luftfartøjer skal medføre nødudstyr i henhold til pkt. 6.1.1 - 6.1.4:
a.
Luftfartøjer, der udfører interne flyvninger.
b.
Enmotorede luftfartøjer.
c.
Flermotorede luftfartøjer, som i tilfælde af motorbortfald ikke er i stand til at overholde de foreskrevne mindste sikre flyvehøjder.
6.1.1  Signaludstyr a.
Nødradiopejlsender som angivet i pkt. 5.2.
 b. 2 signalblus af type "dag og nat".
 c. 8 røde signalpatroner med tilhørende affyringsanordning.
 d.  Signalflag/dug (minimum 1 x 1 m) i reflekterende farve.
e.
Signalspejl.
f.
Håndlygte.
6.1.2  Overlevelsesudstyr a. 1 kompas.
 b. 1 kniv.
 c. 1 sovepose med vandtæt underlag eller redningstæppe (Astron) pr. person.
 d.  4 æsker tændstikker i vandtæt emballage.
 e. 1 rulle sejlgarn.
 f. 1 kogeapparat med tilhørende brændstof og kogekar.
 6.1.2.1  Under vinterforhold og ved flyvning over indlandsisen skal yderligere medføres:
 a. 1 snesav eller snespade.
b.
Stearinlys med en brændetid på ca. 2 timer pr. person, dog skal der i alt være stearinlys med en samlet brændetid på mindst 40 timer.
c.
Telt(e) til samtlige ombordværende.
6.1.3 Nødproviant Tilstrækkelig nødproviant svarende til 2.000 kalorier pr. person bestående af fx vakuumtørret suppe, kaffepulver, sukker, chokolade, tørret frugt og pemmikan eller lignende.
6.1.4  Maritimt nødudstyr Redningsveste til samtlige ombordværende samt for helikoptere, redningsflåder i tilstrækkeligt antal til at rumme samtlige ombordværende.
 6.2 Alle helikoptere skal være udstyret med floats (flydeanordning).
7.  Markering 7.1  Luftfartøjer, der udfører interne flyvninger, skal være forsynet med en sådan markering, at god kontrastvirkning mod det omgivne terræn opnås.
7.1.1 Flyvemaskiner Markeringen skal anbringes på vingernes over- og underside, på hver side af kroppen samt på halepartiet.
Det samlede areal af markeringen må ikke være mindre end 2 m2.
7.1.2  Helikoptere Markeringen skal anbringes på egnede vertikale og horisontale flader, så markeringen er let synlig.
8.  Driftsflyveplan Der skal for hver flyvning - såvel interne flyvninger som transitflyvninger - udarbejdes en driftsflyveplan.
Kopi af driftsflyveplanen skal være tilgængelig fra jorden.
9.  Flyvepladser / landingspladser 9.1 Transitflyvning Ved transitflyvning må landing alene foretages på de internationale flyvepladser, der er nævnt i AIP Grønland.
 9.1.1 Forud for erhvervsmæssig luftfart til/fra Grønland skal der indhentes tilladelse i henhold til luftfartslovens § 75, og særlig for så vidt angår ikke-regelmæssig lufttransport, i henhold til BL 10-1.
9.2  Intern flyvning 9.2.1  Ved interne flyvninger må landing alene foretages på de flyvepladser, der er godkendt af Trafik-, Bygge- og Boligstyrelsen, jf. dog pkt. 9.2.2. - 9.2.4 9.2.2 Beflyvning med flyvemaskiner på højst 5.700 kg (MTOM) 9.2.2.1 Ved VMC-beflyvning af steder eller områder, hvor der ikke er godkendte flyvepladser, kan der til brug for flyvemaskiner med maksimalt tilladt startvægt (MTOM) på højst 5.700 kg eller maksimal godkendt passagersædekonfiguration (MAPSC) på højst 9 passagersæder ombord udvælges en landingsplads efter bestemmelserne i pkt. 9.2.2.2 - 9.2.2.4.
 9.2.2.2 For ikke-regelmæssig, erhvervsmæssig lufttransport gælder følgende:
a.
Der kan udvælges landingsplads efter forudgående inspektion fra jorden, udført af fartøjschefen eller anden operationel kompetent person.
b.
En sådan landingsplads skal være forsynet med vindpose, vejrhane, vimpel, banner, dug eller flag til angivelse af vindretningen.
Selve landingsarealet skal, eventuelt ved hjælp af afmærkning eller lys, fremtræde tydeligt fra luften.
 9.2.2.3 For anden erhvervsmæssig luftfart end lufttransport (fx målflyvning, reklameflyvning og erhvervsmæssig fotograferingsflyvning) samt privatflyvning kan landingspladsen udvælges af piloten uden forudgående inspektion.
9.2.3  Beflyvning med flyvemaskiner på over 5.700 kg (MTOM) 9.2.3.1 Ved VMC-beflyvning af steder eller områder, hvor der ikke er godkendte flyvepladser, kan der til brug for flyvemaskiner med maksimalt tilladt startvægt (MTOM) på over 5.700 kg i forbindelse med ikke-regelmæssig, erhvervsmæssig lufttransport af gods udvælges en landingsplads efter reglerne i pkt. 9.2.3.2, når følgende betingelser er opfyldt:
a.
Flyvningerne må kun udføres i tilknytning til projekter der er godkendt af Grønlands Selvstyre, Direktoratet for Infrastruktur og Miljø.
b.
Der må kun medføres passagerer, der er nødvendige for gennemførelse af den pågældende flyvning.
c.
De enkelte flyvninger skal være godkendt af Grønlands Selvstyre og Trafik-, Bygge- og Boligstyrelsen 9.2.3.2 For udvælgelse af landingsplads efter pkt. 9.2.3.1, gælder følgende:
a.
Landingspladsen udvælges efter forudgående inspektion fra jorden, udført af fartøjschefen eller anden operationel kompetent person.
b.
Landingspladsen skal være forsynet med vindpose, vimpel eller flag til angivelse af vindretningen og selve landingsarealet skal, eventuelt ved hjælp af afmærkning eller lys, fremtræde tydeligt fra luften.
c.
Landingspladsen skal være bemandet, når den beflyves.
d.
Personellet på landingspladsen skal kunne kommunikere med fartøjschefen og afgive tilstrækkelige vejroplysninger samt kunne slå alarm i tilfælde af ulykke på eller i nærheden af landingspladsen.
9.2.4 Beflyvning med helikoptere 9.2.4.1 Ved VMC-beflyvning af steder eller områder, hvor der ikke er godkendte flyvepladser, kan der til brug for helikoptere med en maksimal godkendt passagersædekonfiguration (MAPSC) på højst 19 passagersæder ombord udvælges en landingsplads efter reglerne i BL 3-31.
9.2.5 Øvrige bestemmelser 9.2.5.1 For erhvervsmæssig luftfart skal retningslinjer for udvælgelse af landingspladser i henhold til pkt. 9.2.2, 9.2.3 eller 9.2.4 fremgå af operatørens operationelle håndbog.
 9.2.5.2 Udenlandske operatører, der opererer i henhold til pkt. 9.2.2, 9.2.3 eller 9.2.4, skal overfor Trafik-, Bygge- og Boligstyrelsen dokumentere, at de er godkendt til disse operationer af deres nationale myndigheder, herunder dokumentere følgende:
a. kvalifikationer for rute og område/flyveplads, b. kvalifikationer for flyvebesætning, c. procedurer for operationer til fjerntliggende områder samt til ikke godkendte landingspladser.
 9.2.5.3 Uanset bestemmelserne i pkt. 9.2.2, 9.2.3 og 9.2.4 kan Trafik-, Bygge- og Boligstyrelsen ved beflyvning af områder med bymæssig bebyggelse og/eller under hensyntagen til beflyvningens omfang kræve, at denne alene foregår på en flyveplads, der er godkendt af Trafik-, Bygge- og Boligstyrelsen.
10. Operativ godkendelse af erhvervsmæssig luftfart med visse helikoptertyper 10.1 Helikoptere med stempeldrevet motor må ikke udføre erhvervsmæssig luftfart.
10.2 Helikoptere med kun én turbine-motor må kun udføre erhvervsmæssig luftfart, såfremt de har modtaget operationel godkendelse fra Trafik-, Bygge- og Boligstyrelsen.
Operational godkendelse udstedes og opretholdes på følgende vilkår:
a.
Ansøgning om godkendelse til at udføre erhvervsmæssig luftfart skal indsendes til Trafik-, Bygge- og Boligstyrelsen.
b.
Ansøgning om godkendelse til at udføre erhvervsmæssig luftfart skal indeholde og specificere:
1. Risikovurdering som angiver helikoptertype, typen af operation, herunder flyvningernes art, periode og område, 2. checkliste for udstyr i overensstemmelse med kravene i punkt 5 i denne BL, 3. dokumentation for at helikopterbegrænsninger eller andre berettigede forhold udelukker brugen af relevante funktionskriterier, 4. dokumentation for at helikopter samt tilhørende motorer overholder alle relevante modifikationer og anbefalinger udgivet af fabrikanten (Type Certificate Holder), 5. dokumentation for at helikopter samt tilhørende motor har fået gennemført og fulgt de retningslinjer og anbefalinger for vedligeholdelse som er krævet af fabrikanten (Type Certificate Holder), 6. start- og landingsprocedurer som defineret i driftshåndbogen, hvis de ikke allerede er angivet i flyvehåndbogen, 7. træning for flyvebesætningen, 8. beskrivelse af system til recordering af motorens tilstand, herunder motorydelse, motorfejl og utilsigtet motorstandsning til brug for fabrikanten (Type Certificate Holder), og 9. beskrivelse af fejlmelding og systemselvtest funktion for motor overvågning.
c.
Godkendelsens opretholdelse er betinget af, at alle operationer kun gennemføres i de områder og på de betingelser som angives i godkendelsen, samt at disse operationer ikke gennemføres under en HEMS-godkendelse.
10.3 Helikoptere med flerturbine-motor må kun udføre erhvervsmæssig luftfart efter operationel godkendelse fra Trafik-, Bygge- og Boligstyrelsen.
Godkendelse udstedes på følgende vilkår:
a.
Ansøgning om godkendelse til at udføre erhvervsmæssig luftfart skal indsendes til Trafik-, Bygge- og Boligstyrelsen.
b.
Ansøgning om godkendelse til at udføre erhvervsmæssig luftfart skal indeholde og specificere følgende:
1. Helikoptertype, 2. typen af operation og flyvningernes art og periode, 3. område for flyvninger, 4. checkliste for udstyr i overensstemmelse med kravene i punkt 5 i denne BL, og 5. erklæring om at operationerne vil blive udført i performanceklasse 1 eller dokumentation som opfylder kravene til udstedelse og opretholdelse af godkendelse efter punkt 10, litra b og c.
c.
Godkendelsens opretholdelse er betinget af, at alle operationer kun gennemføres i de områder og på de betingelser som angives i godkendelsen, samt at disse operationer ikke gennemføres under en HEMS-godkendelse.
 10.4 For helikoptere, hvis operatør har hovedforretningssted i en anden stat, skal der udover de i punkt 10.2 og 10.3 angivne krav opnås og fremvises en påtegning om godkendelse fra den anden stats pågældende kompetente myndighed.
11. Dispensation Trafik-, Bygge- og Boligstyrelsen kan i særlige tilfælde dispensere fra bestemmelserne i denne BL, når det skønnes foreneligt med de hensyn, der ligger til grund for de pågældende bestemmelser, herunder internationale regler på området.
12. Klageadgang Afgørelser truffet af Trafik-, Bygge-, og Boligstyrelsen efter denne BL kan ikke indbringes for transportministeren eller anden administrativ myndighed, jf. bekendtgørelse om Trafik-, Bygge-, og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter.
13.  Straffebestemmelse 13.1 Overtrædelse af bestemmelserne i afsnit 5 - 10 straffes med bøde eller fængsel i indtil 2 år.
 13.2  Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
14. Ikrafttræden 14.1 Denne BL træder i kraft den 1. januar 2020.
 14.2 BL 5-24 Operationelle bestemmelser for intern flyvning i Grønland samt for transitflyvning af Nuuk flyveinformationsregion (FIR),2. udgave af 26. juni 2008 ophæves.
