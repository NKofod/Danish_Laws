 Udtalt, at en indgået aftale om frivillig akkord kan danne grundlag  

 for registrering og videregivelse af oplysninger herom i summarisk form, idet  

 akkorden kan sidestilles med en skriftlig erkendelse af den forfaldne gæld.
 Endvidere udtalt, at indgåelse af forhandlinger om frivillig akkord  

 ikke kan sidestilles med retslige skridt eller skriftlig erkendelse af  

 forfalden gæld, jf. lov om private registre § 12, stk. 3.
Endelig udtalt, at registrering og videregivelse af oplysninger om en  

 i henhold til akkorden misligholdt underliggende fordring forudsætter, at der  

 er foretaget retslige skridt, eller at der foreligger en skriftlig  

 skylderkendelse Et kreditoplysningsbureau rettede henvendelse til Registertilsynet  

 vedrørende registrering af oplysninger om frivillig akkord.  

 Kreditoplysningsbureauet anførte, at frivillig akkord kan sidestilles med et  

 frivilligt forlig.
Registertilsynet fandt, at en indgået aftale om frivillig akkord kan danne  

 grundlag for registrering og videregivelse af oplysninger herom i summarisk  

 form, idet en frivillig akkord må sidestilles med en skriftlig erkendelse af  

 den forfaldne gæld.
Oplysningen om den frivillige akkord vil herefter i  

 medfør af lovens § 9, stk. 3, kunne stå registreret i op til 5 år efter  

 indgåelsesdatoen, medmindre den frivillige akkord er gennemført forinden.
 Registertilsynet bemærkede i den forbindelse, at en frivillig akkord, der  

 indgås på et tidspunkt, hvor de fordringer, der skal indgå i akkorden, endnu  

 ikke er misligholdt, ikke kan danne grundlag for registrering og  

 videregivelse, idet der ikke er tale om forfalden gæld, jf. § 12, stk. 3.
 Kreditoplysningsbureauet forespurgte endvidere, om det forhold, at der  

 indledes forhandling om frivillig akkord, kan betragtes som en  

 skylderkendelse eller retslige skridt.
 Registertilsynet fandt, at indledning af forhandlinger om eller selve  

 indgåelsen af en frivillig akkord ikke kan anses for at udgøre et retsligt  

 skridt i overensstemmelse med lovens § 12, stk. 3. Ligeledes kan indledning  

 af forhandling om frivillig akkord ikke sidestilles med en skriftlig  

 erkendelse af den forfaldne gæld.
En abonnent, der indberetter oplysninger om en frivillig akkord, hvori  

 hans fordring indgår, må ikke tidligere have foretaget indberetning til  

 bureauet vedrørende fordringen.
Endvidere vil en kreditor, som har  

 indberettet en indgået akkord, hvori hans fordring indgår, ikke efterfølgende  

 kunne foretage yderligere indberetninger vedrørende denne fordring, såfremt  

 skyldneren misligholder den i akkorden aftalte afdragsordning.
Endelig udtalte Registertilsynet, at registrering og videregivelse af  

 oplysninger om en i henhold til akkorden misligholdt underliggende fordring  

 herudover i øvrigt vil forudsætte, at der enten er foretaget retslige skridt  

 som følge af misligholdelsen, eller at skyldneren skriftligt har erkendt, at  

 restfordringen i henhold til akkorden er forfalden.
Herudover skal  

 restfordringen senest på videregivelsestidspunktet udgøre mere end 1.000 kr.
 Registertilsynets Årsberetning 1995, side 103.
