Bekendtgørelse om lægers anmeldelse af stofmisbrugere i behandling I medfør af § 19 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 1350 af 17. december 2008 fastsættes:
 § 1. De læger, der forestår den medikamentelle behandling af opioid afhængige (substitutionsbehandling), skal afgive månedlige indberetninger til Sundhedsstyrelsen herom efter reglerne i denne bekendtgørelse.
 Stk. 2. Pligten til at indberette til Sundhedsstyrelsen påhviler også de i stk. 1, nævnte læger, uanset behandling er delegeret til andre læger.
 § 2.  Indberetningerne skal afgives senest den 20. i en måned, og omfatter oplysning på de personer, som har fået ordineret opioider i den foregående måned, som led i behandlingen af deres misbrug.
 Stk. 2. Indberetningen skal indeholde:
1) patientens CPR. nr., 2) præparat 3) den ordinerende læges autorisations ID.
 Stk. 3. Indberetning skal ske uanset indberetning/anmeldelse til andre centrale registre.
 § 3. Indberetning foretages elektronisk til SIB, Register over stofmisbrugere i behandling, Sundhedsstyrelsen, i overensstemmelse med den brugermanual, som udfærdiges af Sundhedsstyrelsen, og som er tilgængelig på Sundhedsstyrelsens hjemmeside.
 § 4.  Efter lov om autorisation af sundhedspersoner og om sundhedsfaglig virksomheds § 82, straffes den læge, der gør sig skyldig i overtrædelse af bekendtgørelsen, med bøde.
 § 5. Bekendtgørelsen træder i kraft den 1. oktober 2009.
