En professor, der underviste på et universitet og forskede på et andet  

 - i en anden landsdel - kunne alene få fradrag for befordringsudgifter efter  

 ligningslovens § 9 C, da begge blev anset for hovedarbejdssteder.
Der var  

 godkendt fradrag for merudgifter til dobbelt husleje m.v.
 Professor A klagede over, at de stedlige skattemyndigheder for  

 indkomståret 1984 havde beskåret hans fradrag for befordringsudgifter fra  

 41.251 kr. til 9.140 kr.
 Det fremgik af sagen, at klageren som professor ved et universitet i  

 provinsen underviste der, men at han som følge af den med stillingen  

 forbundne forskningspligt 2 a 3 gange ugentlig var rejst til København,  

 hvortil hans tjenestested for så vidt var forlagt med hensyn til  

 forskningsarbejde på laboratorier og institutter.
 Ved ansættelsen var det godkendt, at offentlige befordringsmidler af  

 forskellige grunde ikke (fuldt ud) var anvendelige, idet der var anerkendt  

 6.000 km's kørsel - for så vidt ubestridt - i egen bil a 1,05 kr. plus  

 færgebilletter, i alt 11.140 kr., men reduceret med 2.000 kr. som omhandlet i  

 ligningslovens § 9 C.
 Klageren mente imidlertid, at han var berettiget til fradrag for sine  

 faktiske udgifter som omfattet af ligningslovens § 9 B, der omhandler  

 befordringsudgifter nødvendiggjort af skiftende eller flere samtidige  

 arbejdssteder.
De stedlige skattemyndigheder havde vurderet forholdet sådan, at klageren  

 havde to hovedarbejdssteder, der hver især kun berettigede til fradrag efter  

 ligningslovens § 9 C for udgifter ved befordring mellem bopæl og fast  

 arbejdssted.
Myndighederne havde derimod samtidig indrømmet klageren fradrag  

 for merudgifter forårsaget af nødvendigheden af at opretholde to  

 opholdssteder i henholdsvis provinsen og København.
 Landsskatteretten fandt, at klageren måtte anses omfattet af reglerne i  

 ligningslovens § 9 C vedrørende transport mellem hjem og arbejdsplads, idet  

 begge opholdssteder i et tilfælde som det foreliggende måtte anses for at  

 være hovedarbejdssteder for klageren, der også havde opnået fradrag for  

 merudgifter ved dobbelt husleje m.v.
 Den påklagede ansættelse blev herefter stadfæstet.
 LV 1986, U 1.1.
