 I medfør af § 19, stk. 2, og § 22, stk. 1, i lov om forbrugerbeskyttelse  

 ved erhvervelse af fast ejendom m.v., jf. lov nr. 391 af 14. juni 1995,  

 fastsættes:
 § 1.  Ved aftale om køb af fast ejendom m.v. som nævnt  

 i lovens § 6 skal sælgeren, såfremt denne handler som led i sit erhverv, give  

 køberen oplysning om fortrydelsesretten efter lovens kapitel 2. Oplysningen  

 skal gives i et særskilt dokument, som skal indeholde den tekst, der fremgår  

 af bilag 1 til denne bekendtgørelse.
 Stk. 2.  Ved aftale om køb, der indgås eller formidles  

 for sælgeren af en erhvervsdrivende som led i dennes erhverv, skal den  

 erhvervsdrivende give køberen oplysning om fortrydelsesretten på den måde,  

 som er nævnt i stk. 1.
 Stk. 3.  Oplysningen skal gives, inden  

 fortrydelsesfristen begynder at løbe efter lovens § 8.
 § 2.  Ved aftale om køb eller opførelse af hele  

 bygninger som nævnt i lovens § 14 skal entreprenøren give bestilleren  

 oplysning om fortrydelsesretten efter lovens kapitel 3. Oplysningen skal  

 gives i et særskilt dokument, som skal indeholde den tekst, der fremgår af  

 bilag 2 til denne bekendtgørelse.
 Stk. 2.  Oplysningen skal gives, inden  

 fortrydelsesfristen begynder at løbe efter lovens § 16.
§ 3.  Den sælger eller formidler, der undlader at give  

 oplysning som nævnt i § 1, straffes med bøde.
Det samme gælder for den  

 entreprenør, der undlader at give oplysning som nævnt i § 2.
 Stk. 2.  Er overtrædelsen begået af et selskab, en  

 forening, en fond eller lignende, kan der pålægges den juridiske person som  

 sådan bødeansvar.
 § 4.  Bekendtgørelsen træder i kraft den 1. januar  

 1996 og har virkning for aftaler, der indgås efter ikrafttrædelsen.
Justitsministeriet, den 8. december 1995 Bjørn Westh / Niels Boesen Bilag 1 Oplysning om fortrydelsesret De kan træde tilbage fra (fortryde) en aftale om køb af fast ejendom, hvis  

 De opfylder de betingelser, der fremgår af dette bilag.
 De nærmere regler om fortrydelsesretten findes i kapitel 2 i lov nr. 391  

 af 14. juni 1995 om forbrugerbeskyttelse ved erhvervelse af fast ejendom m.v.  

 og i bekendtgørelse nr. 950 af 8. december 1995 om oplysning om  

 fortrydelsesret ved erhvervelse af fast ejendom m.v.
1. Generelle betingelser 1.1. Fortrydelsesfristen Hvis De vil fortryde Deres køb, skal De give sælgeren eller dennes  

 repræsentant, f.eks. en ejendomsformidler, skriftlig underretning  

 herom inden 6 hverdage. 6-dages fristen regnes fra den dag aftalen  

 indgås, uanset om aftalen er betinget af et eller flere forhold.
Ved  

 beregning af fristen medregnes ikke lørdage, søndage, helligdage og  

 grundlovsdag.
 Hvis aftalen indgås ved, at De accepterer et salgstilbud fra sælgeren,  

 regnes fristen dog fra den dag, hvor De er blevet bekendt med sælgerens  

 tilbud.
 Underretning om, at De vil fortryde købet, skal være kommet frem til  

 sælgeren eller dennes repræsentant, f.eks. en ejendomsformidler, inden  

 fristens udløb.
1.2. Betaling af godtgørelse til sælgeren Hvis De vil fortryde købet, skal De endvidere betale et beløb  

 (godtgørelse) på 1 procent af den aftalte (nominelle) købesum til  

 sælgeren.
Dette beløb skal være betalt inden udløbet af 6-dages fristen.
Hvis  

 købsaftalen er indgået eller formidlet for sælgeren af en ejendomsformidler,  

 kan denne modtage beløbet på sælgerens vegne.
 De skal dog ikke betale det nævnte beløb, hvis sælgeren har opført  

 ejendommen med salg for øje, eller hvis sælgeren har solgt ejendommen som led  

 i sit hovederhverv.
2. Andre betingelser 2.1. Hvis De har taget ejendommen i brug Hvis De har taget ejendommen i brug, f.eks. ved at flytte ind eller lade  

 håndværkere udføre arbejde på ejendommen, skal De inden 6-dages fristens  

 udløb stille ejendommen til sælgerens disposition.
 Hvis De har foretaget fysiske indgreb, f.eks. håndværksmæssige ændringer,  

 eller andre forandringer på ejendommen, skal De inden 6-dages fristens udløb  

 tilbageføre ejendommen til væsentlig samme stand som før indgrebet eller  

 forandringen.
 Hvis De eller andre, der har haft adgang til ejendommen i Deres interesse,  

 har beskadiget eller forringet ejendommen på anden måde, skal De inden  

 6-dages fristens udløb udbedre forholdet, medmindre beskadigelsen eller  

 forringelsen er hændelig.
2.2. Hvis købsaftalen er blevet tinglyst Hvis købsaftalen er blevet tinglyst, skal De inden 6-dages fristens udløb  

 sørge for, at aftalen kan blive aflyst igen.
Hvis De selv har anmeldt skødet til tinglysning, skal De således fremsende  

 begæring til tinglysningskontoret om at få aftalen aflyst.
Hvis det er  

 sælgeren, som har sørget for tinglysning af skødet, skal De foretage det  

 fornødne til aflysning af aftalen, f.eks. kvittere skødet til aflysning.
Bilag 2 Oplysning om fortrydelsesret De kan træde tilbage fra (fortryde) en aftale om køb eller opførelse af  

 hele bygninger, hvis De opfylder de betingelser, der fremgår af dette bilag.
 De nærmere regler om fortrydelsesretten findes i kapitel 3 i lov nr. 391  

 af 14. juni 1995 om forbrugerbeskyttelse ved erhvervelse af fast ejendom m.v.  

 og i bekendtgørelse nr. 950 af 8. december 1995 om oplysning om  

 fortrydelsesret ved erhvervelse af fast ejendom m.v.
Hvis De vil fortryde aftalen, skal De skriftligt underrette Deres  

 aftalepart (entreprenøren) herom inden 6 hverdage. 6-dages fristen  

 regnes fra den dag aftalen indgås, uanset om aftalen er endelig eller  

 betinget af et eller flere forhold.
Ved beregning af fristen medregnes ikke  

 lørdage, søndage, helligdage og grundlovsdag.
 Hvis aftalen indgås ved, at De accepterer et tilbud fra entreprenøren,  

 regnes fristen dog fra den dag, hvor De er blevet bekendt med entreprenørens  

 tilbud.
 Underretningen om, at De vil fortryde aftalen, skal være kommet frem  

 til entreprenøren eller dennes repræsentant inden fristens udløb.
