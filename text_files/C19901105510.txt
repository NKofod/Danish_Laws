 Ved lov nr. 330 af 24. maj 1989 om ændring af retsafgiftsloven er  

 bestemmelsen i lovens § 49, stk. 2, nr. 7, om afgiftsfritagelse for visse  

 attester m.v., der bestilles af landinspektører, ophævet, således at de  

 nævnte attester m.v. er afgiftspligtige efter den almindelige regel i  

 retsafgiftslovens § 48, stk. 1.
 Den danske Landinspektørforening har i den anledning rettet henvendelse  

 til Justitsministeriet vedrørende landinspektørernes betaling for de  

 omhandlede attester m.v.
Landinspektørforeningen har i den forbindelse oplyst, at man i samråd med  

 Kort- og Matrikelstyrelsen har udarbejdet en række standardblanketter til  

 brug ved behandlingen af matrikulære sager.
En del af disse blanketter  

 vedrører tinglysningsmæssige forhold og er udformet således, at  

 tinglysningsdommeren underskriver blanketten.
Landinspektørforeningen har  

 anført, at der hersker stor usikkerhed om, hvorledes afgiften skal forfalde  

 ved sådanne blanketekspeditioner.
 På den baggrund skal man efter drøftelse med Den danske Dommerforening  

 meddele, at Justitsministeriet intet har at erindre imod, at afgiften i de  

 nævnte sager beregnes pr. sag, dog således at afgiften beregnes pr.  

 henvendelse, hvis landinspektøren på forskellige tidspunkter fremsætter  

 begæringer i samme sag.
 Det bemærkes i den forbindelse, at attester m.v. til brug for  

 landinspektørens afgivelse af erklæring til tinglysningsdommeren ikke er  

 afgiftspligtige, når tinglysningsdommeren i medfør af tinglysningslovens §  

 22, stk. 1, 2. pkt., har forlangt en erklæring fra landinspektøren.
 Justitsministeriet har endvidere fra nogle embeder modtaget forespørgsel  

 om, hvorvidt tidligere etablerede ordninger, der giver mulighed for, at  

 landinspektørerne selv foretager fotokopiering af tingbøger, dokumenter m.v.,  

 kan videreføres efter lovændringen.
 I den anledning skal man meddele, at afgiftspligten for de omhandlede  

 attester m.v. efter Justitsministeriets opfattelse allerede af  

 revisionsmæssige grunde må medføre, at ordninger af det beskrevne indhold  

 bringes til ophør.
 P.M.V.
 E.B.
