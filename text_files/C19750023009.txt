(Til alle amtsråd, kommunalbestyrelser,  

 skolekommissioner, fælleslærerråd, skolenævn og lærerråd  

 uden for København) Efter § 16, stk. 1, i lov om folkeskolen (lov nr. 313 af 26. juni 1975)  

 skal der udarbejdes en undervisningsplan for hver skole  i kommunen -  

 herunder også specialskoler og skoler, der er henlagt under en anden skoles  

 ledelse.
Undervisningsplanerne for de enkelte skoler kan imidlertid udformes  

 således, at de er mere eller mindre enslydende.
 Undervisningsplanerne skal efter den nævnte lovbestemmelse  

indeholde  bestemmelser om følgende:
 1. Undervisningens ordning på hvert klassetrin,  

 herunder timetallet for de enkelte fag eller faggrupper  

 (timefordelingsplanen), jfr. afsnit I nedenfor.
 2. Undervisningens indhold i de enkelte fag,  

 faggrupper og emner, angivet ved centrale kundskabs- og færdighedsområder  

 eller belyst ved eksempler (læseplaner), jfr. afsnit II nedenfor.
 3. Det samlede ugentlige timetal på hvert klassetrin  

 og for specialundervisning, jfr. afsnit I nedenfor.
 4. Ferieplanen, jfr. afsnit III nedenfor.
 Da det vil være hensigtsmæssigt, at undervisningsplanerne er ensartede af  

opbygning,  skal man henstille, at skolemyndighederne så vidt muligt  

 følger det mønster, der er anvendt i dette cirkulære med hensyn til  

 undervisningsplanens inddeling i afsnit og afsnittenes rækkefølge.
 Med hensyn til den formelle fremgangsmåde  ved udarbejdelse og  

 vedtagelse af undervisningsplaner henvises til skolestyrelseslovens § 2, stk.  

 2, § 22, stk. 1, § 27, stk. 14, § 61, stk. 1, nr. 2, og § 62, stk. 2, nr. 1.
 I medfør af skolestyrelseslovens § 2, stk. 4, jfr. lovbekendtgørelse nr.  

 462 af 3. september 1974, fastsættes herved følgende regler om affattelsen af  

 undervisningsplaner:
 Undervisningens ordning, herunder  

 timefordelingsplaner.
 1. Timefordelingsplanen for 1.-10. klasse.
 Timefordelingsplanen skal angive det ugentlige timetal i de enkelte fag på  

 hvert klassetrin, herunder klassens time, og det samlede ugentlige timetal  

 for eleverne, ligeledes på hvert klassetrin, jfr. i denne forbindelse  

 folkeskolelovens § 14, stk. 1 og 3, og § 16, stk. 2.
Ved skoler, hvor der er betydelige udsving i klassernes elevtal fra år til  

 år, kan der i undervisningsplanen optages flere  timefordelingsplaner,  

 hver for sig gældende for klasser,  hvis forventede elevtal ligger  

 inden for nærmere angivne rammer, - eller eventuelt for klassetrin,  

  hvis forventede gennemsnitlige elevtal pr. klasse ligger inden for sådanne  

 rammer.
Disse løsninger forudsætter, at det i undervisningsplanen bestemmes,  

 på hvilket tidspunkt elevtallene skal gøres op, og at der hvert år som bilag  

 til planen optages en oversigt over elevtallene og de timetal, som herefter  

 skal anvendes.
Optagelsen af et sådant bilag er ikke underkastet den  

 sædvanlige procedure for ændringer af undervisningsplaner. (En genpart af den  

 »timetalsplan«, der indgår i ministeriets særlige skemasæt for  

 folkeskolen, kan eventuelt benyttes).
Timefordelingsplanen bør fremtræde i skemaform.
I skemaerne kan  

 timetallene for tilbudsfag og valgfag angives med et samlet timetal for  

 eleverne, således at de enkelte tilbudsfags og valgfags timetal angives  

 særskilt, for valgfagenes vedkommende eventuelt i forbindelse med den nærmere  

 omtale af disse fag, jfr. afsnit I, punkt 4.
 Beslutninger om at gennemføre ikke-fagdelt undervisning i henhold til  

 folkeskolelovens § 4, stk. 3, eller en valgordning i henhold til § 4, stk. 4,  

 kan ligeledes fremgå af timefordelingsplanen, men sådanne ordninger bør  

 tillige omtales særskilt, jfr. afsnit I, punkt 6 og 7.
 Om anvendelse af »normaltimeplanen« og om udarbejdelse at  

 timeplaner, der afviger herfra, henvises til ministeriets vejledning af 16.  

 september 1975 om udarbejdelse af timefordelingsplaner i folkeskolen.
 Med hensyn til timefordelingsplaner for specialklasser henvises til afsnit  

 I, punkt 10.
 2. Deletimer.
 Om anvendelse af deletimer, herunder den nære sammenhæng mellem det  

 ugentlige timetal for eleverne (elevskematimerne ifølge timefordelingsplanen)  

 og antallet af deletimer, henvises til vejledningen af 16. september 1975.
 Antallet af deletimer skal fremgå af undervisningsplanen, men  

 bestemmelserne herom kan udformes på forskellig måde, f. eks. således:
a.
Deletimernes antal kan anføres direkte  i selve  

 timefordelingsplanen, som vist i vejledningen side 2, eller i et særligt  

 skema, der svarer til timefordelingsskemaet.
Denne mulighed vil navnlig være  

 hensigtsmæssig, hvor der i undervisningsplanen er optaget flere  

 timefordelingsplaner, hver for sig gældende for klasser hvis elevtal ligger  

 inden for nærmere angivne rammer.
b.
En anden mulighed vil være, at der i undervisningsplanen optages en  

regel,  hvorefter antallet af deletimer på hvert klassetrin sættes i  

 forhold til antallet af elever i den enkelte klasse.
Denne løsning  

 forudsætter, at der optages en bemyndigelse for skolenævnet til efter  

 indstilling fra lærerrådet at fordele timerne på de enkelte fag.
 I begge tilfælde vil der kunne være behov for at fravige fordelingen af  

 deletimer i begrænset omfang, og man skal derfor pege på den mulighed, at der  

 i undervisningsplanen (yderligere) optages en generel bemyndigelse for  

 skolenævn og lærerråd til at foretage en sådan ændret placering af deletimer  

 inden for de givne rammer.
Såfremt man i stedet for deletimer ønsker i større eller mindre omfang at  

 gennemføre timer, hvor hele klassen undervises af to lærere i fællesskab  

 (to-lærer ordning), må denne mulighed fremgå af undervisningsplanen.
Det bør  

 i denne forbindelse præciseres, at gennemførelsen af to-lærer ordningen i de  

 enkelte tilfælde forudsætter de pågældende læreres tilslutning.
 3. Obligatoriske emner, jfr. folkeskolelovens § 6,  

 stk.1.
 Der henvises herom til bekendtgørelse af 27. november 1975 om undervisning  

 i visse emner som led i folkeskolens obligatoriske fag og til bekendtgørelse  

 af 15. juni 1972 om seksualoplysning i folkeskolen.
Som det fremgår heraf, skal de nærmere bestemmelser om disse emners  

placering  i fag og på klassetrin og (eventuelt) om undervisningens  

 tidsmæssige omfang  fastsættes i undervisningsplanen eller »i  

 henhold til denne«.
Den sidstnævnte mulighed sigter til, at der i  

 undervisningsplanen kan optages en bemyndigelse for skolenævnet til efter  

 indstilling fra lærerrådet at fastsætte disse nærmere bestemmelser, jfr.  

 bekendtgørelsen af 27. november 1975, § 16 og bekendtgørelsen af 15. juni  

 1972, § 3, stk. 1.
 Fastlæggelsen af undervisningens indhold  henhører under  

 undervisningsplanens afsnit om læseplaner, jfr. afsnit II nedenfor.
 4. Valgfag.
Det må fremgå af undervisningsplanen, hvilke fag der kan tilbydes eleverne  

 og på hvilke klassetrin, herunder eventuelt ved henvisning til andre skoler  

 eller til ungdomsskolen, jfr. afsnit I, punkt 5, og i hvilket omfang  

 tilbuddet kan være fælles for elever fra flere klassetrin.
De enkelte  

 valgfags timetal på hvert klassetrin skal ligeledes anføres.
Der henvises i  

 øvrigt til bekendtgørelse af 28. november 1975 om undervisningen i  

 folkeskolens valgfag.
 5. Eventuelt samarbejde med andre skoler eller med  

 ungdomsskolen.
 Såfremt det i kommunens skoleplan er fastsat, at skolen er omfattet af et  

 samarbejde med andre skoler eller med den kommunale ungdomsskole, jfr.  

 folkeskolelovens § 22, stk. 2 og 3, må det af undervisningsplanen fremgå,  

 inden for hvilke fag eller fagområder og på hvilke klassetrin dette  

 samarbejde kan finde sted.
 6. Eventuelle ordninger med ikke-fagdelt undervisning,  

 jfr. folkeskolelovens § 4, stk. 3.
 Såfremt der tilrettelægges ikke-fagdelt undervisning i henhold til  

 folkeskolelovens § 4, stk. 3, bør dette anføres i undervisningsplanen.
 7. Eventuelle valgordninger i forbindelse med  

 undervisningen i formning, musik, håndarbejde, sløjd og hjemkundskab, jfr.  

 folkeskolelovens § 4, stk. 4.
Såfremt der er etableret delvis valgfri undervisning inden for de i  

 folkeskolelovens § 4, stk. 4, nævnte fag, må det i undervisningsplanen  

 anføres, hvilke fag - og eventuelt hvilke discipliner inden for et fag - samt  

 hvilke klassetrin valgordningen omfatter, og i hvilket omfang undervisningen  

 kan være fælles for flere klassetrin.
Eventuelle kortere  

 undervisningsperioder end et helt skoleår bør ligeledes angives.
Der henvises  

 i øvrigt om sådanne ordninger til undervisningsministeriets cirkulære af 22.  

 august 1975 om gennemførelse af lov om folkeskolen, afsnit II. 3. B, punkt 1  

 og 2.
 8. Eventuel undladelse af kursusdeling, jfr.  

 folkeskolelovens § 8, stk. 3.
 I tilfælde, hvor undervisningsministeriet har godkendt, at kursusdelingen  

 i visse fag på 8. og 9. klassetrin undlades, bør dette fremgå af  

 undervisningsplanen ved, at godkendelsesskrivelsen optages som tillæg.
 Med hensyn til spørgsmålet om læseplanernes anvendelse i disse tilfælde  

 henvises til afsnit II nedenfor.
 9. Praktikophold, lejrskoler m. v.
Det anføres i undervisningsplanen, i hvilket omfang skolen kan udnytte de  

 i folkeskolelovens § 13, stk. 3, nævnte muligheder for at indstille  

 undervisningen på de enkelte klassetrin.
Der kan eventuelt angives en nærmere  

 fordeling af denne tidsramme på de forskellige aktiviteter.
 10. Specialundervisning.
Der udarbejdes særlige timefordelingsplaner for specialklasser.
For  

 hjælpeklasser bør antallet af deletimer på hvert klassetrin fremgå af  

 undervisningsplanen.
Dette kræves dog kun, hvis antallet overstiger det, der  

 er fastsat i § 3 i ministeriets cirkulære af 21. februar 1975 om deletimer,  

 jfr. cirkulærets § 5.
 For observationsklinikker, læseklinikker, og skoleklinikker skal den  

 ugentlige undervisningstid (åbningstid) fastsættes i undervisningsplanen.
 Med hensyn til anden specialundervisning (holdundervisning,  

 enkeltmandsundervisning, specialundervisning i klassen etc.) vil det indtil  

 videre være tilstrækkeligt at anføre, at der gives sådan undervisning i  

 henhold til de herom gældende bestemmelser.
 11. Supplerende undervisning.
 Det vil foreløbig kunne anføres i undervisningsplanen, at der kan gives  

 supplerende undervisning eller anden faglig støtte til elever, der har været  

 uden undervisning gennem længere tid, eller som har skiftet skole, jfr.  

 folkeskolelovens § 4, stk. 6.
 Der vil senere blive udsendt nærmere regler om denne undervisning, jfr.  

 cirkulæret af 22. august 1975 om folkeskolelovens gennemførelse afsnit III.  

 punkt 10.
 12. Undervisning af fremmedsprogede elever.
 Det vil foreløbig kunne anføres i undervisningsplanen, at der kan gives  

 særlig undervisning af fremmedsprogede elever, jfr. folkeskolelovens § 4,  

 stk. 6.
 Der vil senere blive udsendt nærmere regler om denne undervisning, jfr.  

 cirkulæret af 22. august 1975 om folkeskolelovens gennemførelse afsnit III,  

 punkt 10.
 13. Skolebiblioteket.
 Antallet af åbningstimer i skolebiblioteket skal - direkte eller ved  

 angivelse af et beregningsgrundlag - fremgå af undervisningsplanen, jfr. § 1  

 i undervisningsministeriets cirkulære af 8. april 1967 om aflønning af  

 skolebibliotekarer i folkeskolen.
 Der må i undervisningsplanen optages bestemmelser om elevernes indføring i  

 biblioteks- og bogkundskab samt om biblioteksorientering på folkebiblioteket,  

 jfr. bekendtgørelse af 21. maj 1965 om skolebiblioteker i folkeskolen, § 8,  

 stk. 5.
 Såfremt det måtte være pålagt skolebibliotekaren at give undervisning i  

 bibliotekskundskab, skal antallet af timer til denne undervisning fremgå af  

 undervisningsplanen, jfr. § 2 i det ovenfor nævnte cirkulære af 8. april  

 1967.
 Eventuelle bestemmelser om indholdet af undervisningen i  

 bibliotekskundskab henhører under undervisningsplanens afsnit om læseplaner,  

 jfr. afsnit II nedenfor.
 Læseplaner.
 Der skal i undervisningsplanen optages bestemmelser om undervisningens  

 indhold i de enkelte fag (eller faggrupper) og emner, angivet ved centrale  

 kundskabs- og færdighedsområder eller belyst ved eksempler.
Undervisningsplanen skal således indeholde læseplaner for hvert enkelt  

 obligatorisk fag, tilbudsfag og valgfag og for hvert enkelt obligatorisk  

 emne.
For emnernes vedkommende gælder dog, at man i selve undervisningsplanen  

 kan optage en bemyndigelse for skolenævnet til - efter indstilling fra  

 lærerrådet - at fastsætte de nærmere bestemmelser om undervisningens indhold  

 (jfr. bekendtgørelsen af 27. november 1975, § 16, og bekendtgørelsen af 15.  

 juni 1972, § 3, stk. 1).
Læseplanernes bestemmelser må udformes således, at det af ministeriet fastsatte formål med undervisningen i faget eller  

 emnet kan opfyldes (jfr. bekendtgørelse af 24. september 1975, 27. november  

 1975, 28. november 1975 og 15. juni 1972).
at kravene ved eventuelle afgangsprøver kan opfyldes, jfr.  

 folkeskolelovens § 16, stk. 3, og at der indrømmes lærere og elever tilstrækkelige muligheder for valg af  

 undervisningsstof inden for læseplanens rammer, jfr. folkeskolelovens § 16,  

 stk. 4.
 I det omfang, der er etableret samarbejde mellem flere skoler eller med  

 den kommunale ungdomsskole, jfr. afsnit I, punkt 5, må endvidere skolernes  

 læseplaner for de pågældende fag være indbyrdes koordinerede.
 I tilfælde, hvor undervisningsministeriet har godkendt, at kursusdelingen  

 i visse fag på 8. og 9. klassetrin undlades, jfr. afsnit I, punkt 8,  

 forudsættes det, at undervisningen tilrettelægges inden for rammerne af de  

 allerede foreliggende læseplaner for grundkursus og udvidet kursus, således  

 at det ikke af den grund skulle være nødvendigt at foretage formelle  

 ændringer af planerne.
 Man henviser i øvrigt til de vejledende forslag til læseplaner i de  

 enkelte fag, som udsendes af undervisningsministeriet, jfr. cirkulæret af 22.  

 august 1975 om folkeskolelovens gennemførelse, afsnit III, punkt 12.
 Ferieplanen.
 Såfremt den vejledende ferieplan, der hvert år udsendes fra  

 undervisningsministeriet, ønskes anvendt som skolens (kommunens) ferieplan,  

 anføres det i undervisningsplanen, at undervisningsministeriets vejledende  

 ferieplan følges.
Det kan eventuelt fastsættes. at den vejledende ferieplan følges med visse  

 nærmere angivne afvigelser, eller med de ændringer, der måtte blive vedtaget  

 år for år.
I sidstnævnte tilfælde bør disse ændringer optages som  

 (midlertidige) tillæg til undervisningsplanen.
 Endelig kan man i undervisningsplanen hvert år optage en fuldstændig  

 ferieplan for skolen (kommunen).
 Det samlede antal ferie- og fridage samt sommerferiens  

 begyndelsestidspunkt fastsættes hvert år af ministeriet i forbindelse med den  

 vejledende ferieplan. jfr. folkeskolelovens § 13, stk. 2. På disse to punkter  

 kan planen således ikke fraviges.
 Ikrafttræden.
 Cirkulæret har virkning for affattelsen af undervisningsplanbestemmelser,  

 der skal træde i kraft den 1. august 1976 eller senere.
 Det bør ved affattelsen af ikrafttrædelsesbestemmelser i de enkelte  

 undervisningsplaner tages i betragtning, at folkeskolelovens bestemmelser om  

 undervisning på 9. og 10. klassetrin først træder i kraft henholdsvis den 1.  

 august 1977 og den 1. august 1978, jfr. lovens § 49, stk. 2.
 Undervisningsministeriet, den 9.  

 december 1975.
 Ritt Bjerregaard.
 /Henrik Helsted.
