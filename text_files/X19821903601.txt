 Internt arbejdsmateriale - referatark - forbliver internt materiale  

 uanset fremsendelse til ankemyndigheden i sager om klage over en underordnet  

 myndigheds afgørelse om aktindsigt.
 Et amtsankenævn har forelagt socialministeriet spørgsmålet om et dokument  

 i en kommunes socialforvaltning, et referatark, der har karakter af internt  

 arbejdsmateriale, og som fra en socialforvaltning er fremsendt til et  

 amtsankenævn til brug for amtsankenævnets behandling af en klage over  

 socialforvaltningens nægtelse af aktindsigt, af den grund mister sin karakter  

 af internt arbejde.
 Socialministeriet har forelagt spørgsmålet for justitsministeriet, der  

 bl.a. har udtalt, at undtagelsen af en myndigheds interne arbejdsmateriale,  

 såsom referater m.v. efter offentlighedslovens § 5, stk. 3, kun med sikkerhed  

 er anvendelig for så vidt dokumentet forbliver i den udfærdigende myndigheds  

 besiddelse.
Interne dokumenter der oversendes til en anden myndighed i forbindelse med  

 behandlingen af en sag er som udgangspunkt undergivet aktindsigt efter  

 offentlighedslovens almindelige hovedregler.
Dette antages i den  

 administrative praksis og den juridiske litteratur også at gælde ved  

 myndighedernes behandling af klagesager, jfr. offentlighedsbetænkningen, nr.  

 857/78 side 183 med henvisninger.
Begrundelsen herfor er navnlig, at det interne arbejdsmateriale i forhold  

 til ankemyndigheden tjener til at supplere afgørelsesgrundlaget i sagen på  

 samme måde som indhentede udtalelser fra andre myndigheder og andre akter.
En  

 modsat opfattelse ville kunne give anledning til omgåelse af  

 offentlighedsloven derved, at høringer mellem offentlige myndigheder besvares  

 ved udveksling af internt arbejdsmateriale i videre omfang end sagligt  

 begrundet.
 Efter justitsministeriets opfattelse kan dette synspunkt imidlertid ikke  

 opretholdes i tilfælde, hvor en myndigheds interne arbejdsmateriale er  

 modtaget af en ankemyndighed under dens behandling af en sag om aktindsigt i  

 det eller de pågældende dokumenter og modtagelsen har været påkrævet af  

 hensyn til en forsvarlig behandling af sagen.
Begrundelsen herfor er, at offentlighedslovens § 8, stk. 1, uanset at det  

 ikke direkte udtales, dog utvivlsomt må antages at indebære, at afgørelser om  

 aktindsigt er undergivet en administrativ ankeadgang i samme omfang som  

 afgørelsen vedrørende den pågældende sags realitet.
Ankeinstansen vil ofte  

 kun kunne behandle klagen over den nægtede aktindsigt i et af sagens  

 dokumenter, hvis den indhenter dette.
Indhentelsen kan være nødvendig både  

 for bedømmelsen af, om dokumentet er omfattet af lovens § 5, stk. 3, og for  

 bedømmelsen af, om dokumentet indeholder faktiske oplysninger af væsentlig  

 betydning for sagens realitet, således at disse skal udleveres i medfør af  

 lovens § 4. En modsat opfattelse ville i øvrigt formentlig få den praktiske  

 konsekvens, at behandling af klagesager vedrørende aktindsigt måtte finde  

 sted uden at ankeinstansen kunne komme i besiddelse af det omtvistede  

 dokument.
Hertil kommer, at dokumentet indtager en særstilling i  

 ankemyndighedens sag i forhold til andre dokumenter, der indgår i en  

 administrativ sag.
Det tjener nemlig ikke som foran nævnt til at supplere  

 sagens afgørelsesgrundlag, men er derimod selv sagens genstand.
De reale  

 grunde, der taler for at sidestille underinstansens interne dokumenter og  

 indhente udtalelser gør sig her ikke gældende med samme vægt.
 Det anførte gælder kun afgivelse af internt arbejdsmateriale til  

 ankeinstansen for aktindsigtsspørgsmålet, ikke til andre myndigheder eller  

 til udenforstående i øvrigt.
På baggrund heraf er det justitsministeriets opfattelse, at  

 socialforvaltningens referatark kan undtages fra aktindsigt også efter  

 afgivelsen til ankeinstansen under forudsætning af, at det udelukkende indgår  

 i amtsankenævnets sag til brug for behandlingen af klagen over den nægtede  

 aktindsigt i dokumentet.
Det gælder uanset om begæringen om aktindsigt rettes  

 til socialforvaltning eller til amtsankenævn.
 Socialministeriet er enig i justitsministeriets udtalelse.
