Beretning afgivet af Socialudvalget den 26. marts 2015 Beretning over Forslag til folketingsbeslutning om en national undersøgelse af plejeboligenheder [af Finn Sørensen (EL) m.fl.]:
1. Udvalgsarbejdet Beslutningsforslaget blev fremsat den 11. december 2014 og var til 1. behandling den 24. februar 2015. Beslutningsforslaget blev efter 1. behandlingen henvist til behandling i Socialudvalget.
Møder Udvalget har behandlet forslaget i 2 møder.
2. Politiske bemærkninger Udvalgt mener, at de social- og sundhedsfaglige indsatser, normeringerne, personalets kvalifikationer samt de fysiske rammer i plejeboliger og plejehjemmene skal understøtte beboernes trivsel og livskvalitet.
Indsatserne skal skabe de bedst mulige rammer for, at beboerne kan bevare mest mulig indflydelse og selvbestemmelse i eget liv.
Udvalget hilser det derfor velkommen, at ministeren for børn, ligestilling, integration og sociale forhold under forhandlingerne i Folketingssalen den 24. februar 2015 om Enhedslistens beslutningsforslag gav udtryk for at ville iværksætte en undersøgelse af forholdene i plejeboliger og på plejehjem, som skal være færdig ultimo september 2015. Der har været gennemført en del analyser og igangsat en række initiativer vedrørende forholdene i plejeboliger og på plejehjem.
Bl.a. kom Ældrekommissionen med en rapport om livskvalitet og selvbestemmelse i plejeboliger og på plejehjem i 2012, der blev fulgt op af et program om livskvalitet og selvbestemmelse.
Endvidere er der i satspuljen for 2015 igangsat en række initiativer for at forbedre forholdene for de demente beboere i plejeboliger og på plejehjem.
Der har dog i den seneste tid været sat fokus på, om forholdene i plejeboliger og på plejehjem understøtter beboernes trivsel godt nok.
Der er derfor behov for et samlet og opdateret billede over forholdene og indsatserne i plejeboligerne og på plejehjemmene.
I undersøgelsen skal der ses på forholdene på plejeboligområdet, herunder plejeboliger og plejehjem, der drives af kommunerne, selvejende institutioner og private.
 På den baggrund er medlemmerne af udvalget enige om at opfordre ministeren for børn, ligestilling, integration og sociale forhold til at iværksætte en undersøgelse af forholdene på plejehjem og i plejeboliger, der afdækker følgende:
  Beboernes trivsel.
  Bemanding og normering, herunder personalenormering pr. ældre, og normering fordelt over døgnet på de enkelte vagter.
  Faglighed hos plejepersonalet, herunder andelen af social- og sundhedsfagligt uddannet personale i de forskellige kategorier samt omfanget af brugen af ufaglært personale og vikarer.
  Hvorledes og i hvilket omfang personalets ressourcer anvendes bedst muligt i forhold til plejeopgaver, f.eks. i forhold til it-understøttelse, dokumentation og effektivisering af administrative opgaver.
  De daglige rutiner og aktiviteter, herunder om rutinerne og aktiviteterne tager udgangspunkt i den enkelte beboers behov og ønsker.
  De fysiske rammer.
  Kvalitet og tilgængelighed af sundhedsfaglige kompetencer.
  Kost.
  Medicinforbrug.
  Anvendelsen af magt.
  De pårørendes vilkår.
  Undersøgelsen skal desuden inddrage forholdene for den relativt store del af beboerne, der lider af demenssygdomme, særligt set i relation til den specifikke faglighed og normering, som denne gruppe kræver.
Udvalget er indforstået med, at undersøgelsen, den stramme tidsplan taget i betragtning hovedsagelig bygger på nyere, eksisterende viden om forholdene i plejeboliger og på plejehjem.
For at undersøge kommunernes håndtering af reglerne om magtanvendelse i serviceloven i forhold til mennesker med demens igangsættes desuden en praksisundersøgelse.
Endvidere udsendes et spørgeskema til kommunerne for bl.a. at afdække medarbejdernes uddannelsesbaggrund, omfanget af sygefravær, normering og brugen af vikarer m.m., jf. ovenfor.
Spørgeskemaundersøgelsen vil blive suppleret af en mere dybdegående undersøgelse af forholdene på ca. 15 plejehjem og plejeboliger.
Udvalget ønsker at blive orienteret om, hvordan de 15 plejehjem og plejeboliger bliver udvalgt.
I undersøgelsen vil der desuden blive redegjort for de seneste års initiativer i forhold til plejeboliger og plejehjem samt effekten af disse.
 Undersøgelsens resultater præsenteres for Folketingets partier ultimo september 2015.
 P. u. v.
