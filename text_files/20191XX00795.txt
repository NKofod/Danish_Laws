Skriftlig fremsættelse (20. maj 2020) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om social service og lov om socialtilsyn (Indførelse af ret til overvågning og støtte i forbindelse hermed om natten for unge, der modtager hjælp efter § 95, stk. 3, i lov om social service i form af et kontant tilskud) (Lovforslag nr.
L 193) Lovforslaget udmønter initiativet om Overvågning om natten i eget hjem til unge med svære handicap, som indgår i den politiske aftale Aftale mellem regeringen, Radikale Venstre, Socialistisk Folkeparti, Enhedslisten og Alternativet om: Finansloven for 2020, som er indgået den 2. december 2019.
 Lovforslaget vedrører ret til overvågning og støtte i forbindelse hermed om natten i eget hjem til unge med omfattende funktionsnedsættelser, som har en ordning med kontant tilskud til ansættelse af hjælpere, hvor arbejdslederfunktionerne varetages af en nærtstående.
 Med lovforslaget skabes der hjemmel til, at kommunalbestyrelsen skal udbetale et kontant tilskud til ansættelse af hjælpere til at yde overvågning og støtte i forbindelse hermed om natten til unge i alderen fra 18 til og med 23 år, som har behov herfor, og som modtager hjælp efter § 95, stk. 3, i lov om social service som et kontant tilskud.
 Lovforslaget indeholder endvidere en regel om, at hvis den unge ved det fyldte 24. år efter en lægelig vurdering lider af en aktuelt livstruende sygdom, skal kommunalbestyrelsen fortsætte udbetalingen af det kontante tilskud til ansættelse af hjælpere til overvågning og støtte i forbindelse hermed, indtil den unge afgår ved døden, dog højst i to år.
 Det er af afgørende betydning for regeringen, at lovforslaget kan træde i kraft den 1. juli 2020. Derfor fremsættes lovforslaget under hensyn til § 13, stk. 1, (30-dages fristen) i Folketingets forretningsorden, før fristen for bemærkninger i forbindelse med den offentlige høring over udkastet til lovforslaget er udløbet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
