Udtalt, at man ikke havde principielle indvendinger imod oprettelsen  

 af et ressource- og statistikregister med bl.a. oplysninger om unges sociale  

 problemer.
Imidlertid udtalt, at et statistikregister ikke bør anvendes som  

 grundlag for videre rådgivning og behandling eller opfølgende undersøgelser.
 En kommune ønskede for kommunens ungdomscenter at oprette et ressource- og  

 statistikregister, som bl.a. skulle indeholde en række følsomme oplysninger  

 vedrørende misbrug og sociale problemer.
 Det fremgik af sagen og det fremsendte udkast til registerforskrifter, at  

 ungdomscentret arbejdede med 2 kategorier af sager: Råd/vejledning og  

 behandling.
Registerets formål skulle være at sikre nødvendige oplysninger til  

 centrets rådgivning og behandling om de unges problemer på  

 henvendelsestidspunktet.
Det drejede sig således om oplysninger vedrørende  

 hjem, familie, skole, misbrug af stof/alkohol, fysiske overgreb, bolig og  

 økonomi, oplysninger om de unges opvækst/baggrund og tidligere kontakt med  

 sociale myndigheder.
Oplysningerne skulle alene registreres på baggrund af de  

 unges egne oplysninger uden efterfølgende kontrol.
Herudover skulle  

 registeret anvendes til administrative rutiner samt tillige danne grundlag  

 for indberetning af statistiske oplysninger på ungdomsområdet til stat, amt  

 og kommuner.
Datagrundlaget skulle over for bevilgende myndigheder  

 dokumentere, hvilke sociale problemer ungdomscentrets klientel havde, hvilken  

 behandlingsindsats der skulle ydes i de konkrete sager, effekten heraf samt  

 en analyse af, hvor forbedringer var påkrævet.
Endvidere fremgik det af forskriftsudkastet, at registeret skulle danne  

 grundlag for efterfølgende undersøgelser med henblik på evaluering af  

 ungdomscentrets metoder og indsatser.
Endelig skulle registeret anvendes til  

 at påvise risikogrupper og ændrede adfærdsmønstre blandt de unge.
Registertilsynet udtalte på denne baggrund indledningsvis, at det påtænkte  

 register ikke - som oprindeligt anført af kommunen - kunne anses for at  

 skulle oprettes alene med henblik på statistik.
Registertilsynet fandt det  

 herudover generelt betænkeligt, at der i et administrativt miljø blev  

 foretaget en så omfattende registrering på edb.
Desuden fandt  

 Registertilsynet, at en ønsket registrering af oplysninger om forældre ikke  

 kunne anses for nødvendig for varetagelsen af registerets formål.
 Tilsynet anmodede derfor indledningsvis kommunen om, at det blev  

 præciseret, at registeret skulle anvendes til ressourcestyring samt  

 henstillede, at oplysninger om henvendelsesårsag, omfang af eventuelt  

 narkotikamisbrug, samt oplysninger om forældre blev udeladt fra registeret.  

 Herefter bemærkede tilsynet, at man ikke ville have indvendinger imod  

 oprettelsen af et register med de omhandlede oplysninger til brug for  

 statistik under forudsætning af, at der ville være tale om et nærmere  

 afgrænset forskningsprojekt, dog med en vis kortere sletnings- eller  

 anonymiseringsfrist.
Registertilsynet udtalte på baggrund af det efterfølgende fremsendte  

 forskriftsudkast, at man ikke havde principielle indvendinger imod  

 oprettelsen af et register til brug for ressourcestyring og statistik.
Man  

 henstillede imidlertid, at bestemmelsen om at registeret skulle danne  

 grundlag for efterfølgende undersøgelser blev udeladt, samt at  

 oplysningstyperne »henvendelsesårsagen/aktuel situation«,  

 »aktuel/tidligere/ikke misbrug«, »arten af aktuel  

 misbrug« samt »stof/misbrug med injektion« ikke blev  

 registreret.
Registertilsynet bemærkede dog, at efterfølgende undersøgelser  

 ville kunne tilrettelægges som et særskilt afgrænset forskningsprojekt, hvor  

 bl.a. deltagelsen var frivillig for klienterne.
 Kommunen har efterfølgende besluttet ikke at oprette registeret med den  

 begrundelse, at det med de begrænsninger, der var indeholdt i  

 Registertilsynets udtalelser, ikke var muligt at forbedre ressourceindsatsen  

 samt på længere sigt at få indblik i den sociale udvikling på den/de henviste  

 klientgrupper.
 Kommunens ungdomscenter ville derfor fremover anvende edb til  

 frembringelse af ikke-personhenførbare statistikker, som var indberettet på  

 baggrund af ikke-personhenførbare bilag.
 (* 1) Registertilsynets årsberetning 1992 side 39.
