 Det bekendtgøres herved, at Justitsministeriet den 7. marts 1989 i henhold  

 til § 68, stk. 1, og § 118, stk. 3, i færdselsloven, jf. lovbekendtgørelse  

 nr. 58 af 17. februar 1986, og i overensstemmelse med § 44 i  

 Justitsministeriets bekendtgørelse om køretøjers indretning og udstyr m.v.,  

 har udstedt en ny bekendtgørelse om detailforskrifter for køretøjers  

 indretning og udstyr (Detailforskrifter for Køretøjer 1989).
 Bekendtgørelsen træder i kraft den 1. april 1989. Pkt. 7.06.021(1) om  

 luftforurening fra personbil M1 (bil, der er indrettet til at benyttes til  

 befordring af højst 9 personer, føreren medregnet) træder dog først i kraft  

 den 1. oktober 1989.
Bekendtgørelsen gælder for køretøjer, der registreres, godkendes eller  

 tages i brug første gang på ikrafttrædelsesdatoen eller senere.
Bestemmelsen  

 i pkt. 5.01.386(5) om slingrebremse gælder desuden for køretøjer, der er  

 registreret, godkendt eller taget i brug inden ikrafttrædelsesdatoen.  

 Bestemmelsen i pkt. 7.06.024(1)b) om luftforurening fra varebil N1 (bil, der  

 er indrettet til at benyttes til godsbefordring, og hvis typegodkendte  

 totalvægt ikke overstiger 3.500 kg), gælder ikke for køretøjer, der  

 registreres, godkendes eller tages i brug den 1. oktober 1989 eller senere.
 Ethvert køretøj kan straks indrettes i overensstemmelse med  

 bekendtgørelsen.
 Ifølge anordning nr. 160 af 27. april 1977 indføres bekendtgørelsen ikke i  

 Lovtidende, men den kan købes i boghandelen og ligger til gennemsyn hos  

 Statens Bilinspektion.
