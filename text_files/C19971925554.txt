(Til samtlige kommuner og  

 revaliderings- og pensionsnævn Den Sociale Ankestyrelse) Med lov nr. 360 af 2. juni 1997 om afgift efter brændstofforbrug for visse  

 personbiler er der gennemført en omlægning af afgiftslovgivningen for så vidt  

 angår biler indrettet til befordring af højst 9 personer.
Omlægningen  

 indebærer, at personbiler, som indregistreres efter den 1. juli 1997 ikke  

 belægges med vægtafgift, men med en afgift, der er afhængig af bilens  

 brændstofforbrug.
 Vægtafgiftsfritagelse til personbiler efter § 8 i Socialministeriets  

 bekendtgørelse nr. 886 af 11. december 1986 om støtte til køb af bil efter  

 bistandslovens § 58 er således kun relevant for biler, som er indregistreret  

 før den 1. juli 1997.
Det fremgår af § 7 i loven om afgift efter brændstofforbrug, at  

 "invaliderede personer, som efter lov om social bistand kan opnå støtte  

 til erhvervelse af en bil, fritages for afgiften, hvis bilen er benzindreven.  

 Er bilen dieseldrevet, nedsættes afgiften til 35 pct. af afgiftsbeløbene for  

 dieselbiler.
Afgiftsfritagelsen og -nedsættelsen gælder kun, så længe  

 køretøjet er registreret for og benyttes af den pågældende." Afgiftsfritagelsen og -nedsættelsen for invalidebilister følger således  

 umiddelbart af § 7 i loven om afgift efter brændstofforbrug, i modsætning til  

 vægtafgiftsfritagelse der bevilges efter bilbekendtgørelsens § 8 med hjemmel  

 i vægtafgiftslovens § 16.
 Selv om afgiftsfritagelse eller -nedsættelse ikke er en afgørelse efter  

 bistandsloven, kan det være hensigtsmæssigt ved afgørelser om støtte til køb  

 af bil at henvise til den nye lovs § 7 for at sikre, at told- og  

 skattemyndighederne orienteres i forbindelse med bilens registrering.
 Det bemærkes, at loven om afgift efter brændstofforbrug kun vedrører  

 biler, som er indrettet til befordring af højst 9 personer.
Køretøjer, der er konstrueret og indrettet til befordring af mere end 9  

 personer (busser), er som hidtil omfattet af vægtafgiftsloven.
Der sker  

 således ingen ændringer for så vidt angår de situationer, hvor der efter  

 bistandslovens § 58 bevilges støtte til anskaffelse af busser, herunder  

 vægtafgiftsfritagelse.
