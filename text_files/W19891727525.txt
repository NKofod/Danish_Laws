En kommune nægtede at overtage en privat fællesvej under henvisning  

 til, at den af økonomiske grunde havde ændret praksis.
Ministeriet enig i, at  

 der ikke var tale om ulovlig forskelsbehandling selvom tidligere overtagne  

 veje ikke samtidig blev nedklassificeret.
 Ved brev af 3. februar 1989 har De klaget over A kommunes beslutning om  

 ikke at overtage det private fællesvejsanlæg K-vænget.
 De har anført, at når kommunen tidligere har overtaget tilsvarende private  

 fællesveje, er kommunen forpligtet til også at overtage K-vænget, samt at  

 kommunen ved sit afslag handler i strid med lighedsgrundsætningen.
 Kommunen har i en udtalelse af 29. marts 1989 fastholdt sit afslag, der er  

 begrundet med, at kommunen siden 1988 af økonomiske grunde har ændret praksis  

 med hensyn til overtagelse af de private fællesveje i kommunen.
 Kommunen anfører tillige, at der ingen bestemmelser er i vejloven, som  

 forpligter kommunen til at overtage en privat fællesvej, jf. herved § 23, der  

 giver mulighed herfor.
Kommunens tekniske forvaltning har telefonisk oplyst, at når kommunen har  

 forbeholdt sig at tage stilling fra sag til sag vedrørende ansøgninger om  

 overtagelse af private fællesveje, skyldes det alene, at kommunen endnu ikke  

 har udarbejdet generelle retningslinier for behandling af disse sager.
Indtil  

 nu er der siden 1988 givet afslag på alle tilsvarende ansøgninger.
 Ministeriet kan oplyse, at det er korrekt, at vejlovens bestemmelser ikke  

 forpligter kommunen til at overtage en privat fællesvej.
 Ministeriet finder endvidere, at kommunen er berettiget til at ændre sin  

 tidligere praksis med henblik på en omfordeling af de økonomiske ressourcer i  

 kommunen.
 En sådan ændring af praksis forudsætter efter ministeriets opfattelse  

 ikke, at tidligere afgørelser i tilsvarende sager ændres samtidig.
 Ministeriet finder således ikke, at kommunens beslutning er i strid med de  

 forvaltningsretlige principper om lighed i forvaltningen.
 Det tilføjes, at spørgsmålet, om kommunen har afgivet bindende løfte om at  

 overtage vejanlægget, henhører under domstolene ved privatretligt søgsmål.
 Ministeriet finder herefter ikke grundlag for at foretage videre i sagen.
 Offentliggjort i VEJLOVE udgivet af DAFOLO.
