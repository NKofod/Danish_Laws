Offererstatningslovens § 13  2 års fristen, nævnets j.nr. 13-520-02622 Ansøger arbejdede som socialrådgiver i et fængsel.
I april 2010 blev hun udsat for trusler fra en indsat, hvorefter hun sygemeldte sig.
Erstatningsnævnet modtog som følge heraf en ansøgning om erstatning fra ansøger i oktober 2013. Ansøger begrundede den sene ansøgning med, at hun ikke i forbindelse med politiets efterforskning af truslerne var blevet vejledt om muligheden for at søge om erstatning efter offererstatningsloven.
Nævnet besluttede i medfør af offererstatningslovens § 13 at meddele ansøger afslag på erstatning, idet ansøgningen først var indgivet over 2 år efter, at truslerne var fremsat.
Nævnet lagde ved sin afgørelse vægt på, at ansøgningen først blev modtaget ca. 3½ år efter tilskadekomsten, og at ansøger havde mærket følger af sin tilskadekomst lige efter skadens opståen og sidenhen.
Nævnet lagde endvidere vægt på, at der var tale om en arbejdsskade, og at ansøger siden august 2010 havde været repræsenteret af sin fagforening i forbindelse med arbejdsskadesagen.
Det var nævnets opfattelse, at ansøgers fagforening og arbejdsplads måtte antages at have været bekendt med offererstatningsloven, og at de derfor kunne have vejledt ansøger herom på et tidligere tidspunkt.
Nævnet fandt derfor ikke i denne sag, at politiets manglende vejledning udgjorde en sådan særlig grund, at nævnet kunne se bort fra 2-årsfristen i offererstatningslovens § 13.
