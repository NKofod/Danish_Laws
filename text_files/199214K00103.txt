Nr BTL 103 Betænkning over Forslag til lov om ændring af lov om kommunale valg  

 (Ophævelse af ikkenordiske statsborgeres valgbarhed og valgret)   

 Nr L 103 1992-93, 1. samling Afgivet af Kommunaludvalget Afgivet: 19930603 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
Nogle af udvalgets spørgsmål og ministerens besvarelse heraf er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret.
 Mindretallet hæfter sig ved, at det i forbindelse med udvalgsarbejdet er  

 kommet frem, at ud over Danmark er det blandt EF- landene kun Holland og  

 Irland, der har tillagt alle udenlandske statsborgere valgret ved kommunale  

 valg.
 Hvorfor Danmark skal adskille sin politik i forhold til det typiske inden  

 for EF, er det svært at se nogen begrundelse for.
 Endvidere finder mindretallet det foruroligende, at antallet af  

 udlændinge, der har stemmeret ved kommunale valg, år for år øges, og at der  

 ved kommunalvalget i 1989 var tale om 77.353 udenlandske vælgere med udsigt  

 til endnu flere ved det kommende kommunalvalg den 16. november 1993.
 Mindretallet finder, at et af værktøjerne til at sikre den danske  

 befolknings selvbestemmelsesret er at afskaffe valgret og valgbarhed for  

 udlændinge.
 Ved lovforslaget er sikret, at finske, islandske, norske og svenske  

 statsborgere, der har fast bopæl i kommunen og har haft fast bopæl i riget i  

 de sidste 3 år forud for valget, fortsat har stemmeret ved de kommunale valg.  

 Den foreslåede ændring svarer herved til lov nr. 202 af 18. maj 1977 om  

 ændring af lov om kommunale valg m.v.
 Danmark har ikke på nuværende tidspunkt indgået internationale aftaler,  

 der pålægger landet at tildele ikkenordiske statsborgere valgret og  

 valgbarhed.
Den nuværende retstilstand er et farligt politisk eksperiment.
I mange af  

 landets kommuner hviler den politiske ledelse på et snævert politisk flertal.  

 I disse kommuner er det realistisk at forvente, at grupper af udenlandske  

 statsborgere, der ikke nødvendigvis har fælles målsætninger med deres danske  

 bysbørn, kan organisere sig og opnå en uforholdsmæssig stor lokalpolitisk  

 indflydelse ved at virke som tungen på vægtskålen, når de politiske  

 afgørelser skal træffes.
Herved vil det kunne forekomme, at et lille mindretal af ikkedanske  

 statsborgere opnår uforholdsmæssig stor indflydelse ikke kun på valget af  

 borgmester, ansættelse af kommunalt personale m.v., men generelt i alle  

 kommunale anliggender.
Dette kan vise sig at blive en utilsigtet,  

 tidsindstillet bombe i det danske kommunale selvstyre.
Det er bestemt ikke en  

 ønskelig eller rimelig udvikling.
Mindretallet er opmærksom på, at udviklingen i EF-lovgivningen i fremtiden  

 kan tvinge Danmark til at give såkaldte »unionsborgere« valgret og  

 valgbarhed her i landet.
Ikke mindst af denne grund er det vigtigt i tide at  

 få igangsat en saglig debat om udlændinges valgret og få justeret den  

 nuværende lovgivning til nutiden.
Erling Christensen (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Torben Rechendorff (KF) Kirkegaard (KF) Per Tærsbøl (KF)  

 Lis Noer Holmberg (V) Erik Larsen (V) Else Winther Andersen (V) Poul Nødgaard  

 (FP) nfmd.
Ebbe Lundgaard (RV) Glønborg (KRF) Centrum-Demokraterne havde ingen medlemmer i udvalget.
Bilag Nogle af udvalgets spørgsmål til indenrigsministeren og dennes svar herpå Spørgsmål 1:
»Hvordan er reglerne for udlændinges stemmeret til landsdækkende og  

 lokale valg i de nordiske lande, i USA, i Tyrkiet, i Iran, i Libanon, på Sri  

 Lanka og i de øvrige EF-lande?» Svar:
De nordiske lande Ingen af de nordiske lande har tillagt udenlandske statsborgere valgret  

 ved nationale valg.
I Norge og Sverige har alle udenlandske  

 statsborgere valgret ved kommuale valg, såfremt de har været bosat i landet  

 de sidste 3 år forud for valgdagen, dvs. svarende til ordningen i Danmark.
I  

Finland og Island er det alene statsborgere fra de øvrige  

 nordiske lande, der opnår kommunal valgret, når de har boet i landet 3 år  

 forud for valgdagen.
De øvrige EF-lande Så vidt det er Indenrigsministeriet bekendt, er der ingen af de øvrige  

 EF-lande, der har tillagt udlændinge valgret til nationale valg  

 (parlamentsvalg), jf. dog nedenfor om særlige forhold i Storbritannien.
Ved valg til Europa-Parlamentet er det alene Irland, der generelt  

 har tillagt derboende statsborgere fra andre EF-lande valgret.
I  

Holland har derboende statsborgere fra andre EF-lande valgret til  

 Europa-Parlamentsvalg, hvis de ellers ville være udelukket fra at stemme.
Blandt EF's medlemslande er det foruden Danmark kun Holland og  

Irland, der har tillagt alle udenlandske statsborgere valgret ved  

 kommunale valg.
I Holland er valgretten betinget af, at de pågældende har  

 haft bopæl i Holland i mindst 5 år, mens det i Irland kun kræves, at de  

 pågældende har haft bopæl i Irland i mindst et halvt år.
Vedrørende  

Spanien henvises til besvarelsen af spørgsmål 8.
 I Storbritannien har ikke blot britiske statsborgere valgret, men  

 også derboende statsborgere fra Irland, i hvert fald ved parlamentsvalg og  

 Europa-Parlamentsvalg.
Øvrige lande Indenrigsministeriet har ikke kendskab til reglerne om udlændinges  

 stemmeret i de øvrige lande, der er nævnt i spørgsmålet.
Indenrigsministeriet  

 vil derfor søge at indhente oplysninger herom via Udenrigsministeriet.
Når  

 oplysningerne er indhentet, vil de blive oversendt til Kommunaludvalget.
 Spørgsmål 2:
»Hvor mange udlændinge har i dag stemmeret ved kommunale og  

 amtskommunale valg i Danmark.
Svaret bedes opdelt på lande?» Svar:
Der foreligger ikke nogen opgørelse over, hvor mange udenlandske  

 statsborgere der i dag har stemmeret til kommunale (herunder amtskommunale)  

 valg i Danmark, da valglister kun udarbejdes i umiddelbar forbindelse med  

 afholdelse af valg.
Valglisterne til de kommunale valg den 16. november 1993  

 udarbejdes således på grundlag af oplysningerne i CPR-registret fredagen 18  

 dage før valgdagen (for tilflyttere tillige på grundlag af oplysningerne  

 fredagen 11 dage før valgdagen).
Ved de kommunale valg den 21. november 1989 var der i alt 77.353  

 udenlandske vælgere, svarende til 1,9 procent af det samlede vælgertal.
Der  

 foreligger ikke oplysninger om, hvorledes de udenlandske vælgere var fordelt  

 på lande.
Ved de kommunale valg den 19. november 1985 var der 60.220  

 udenlandske vælgere, svarende til 1,53 procent af vælgertallet, og ved de  

 kommunale valg den 17. november 1981 51.888, svarende til 1,36 procent af  

 vælgertallet.
 Spørgsmål 3:
»Hvis den nuværende indvandrer- og flygtningetilstrømning fortsætter  

 på samme niveau, hvor mange udlændinge vil da få stemmeret ved de kommunale  

 og amtskommunale valg i Danmark i 1994, henholdsvis i 1998?» Svar:
 Indledningsvis bemærkes, at kommunale valg (herunder amtskommunale valg)  

 afholdes i 1993, derefter i 1997, derefter i 2001 og så fremdeles.
 Som det fremgår af besvarelsen af spørgsmål 2 foreligger der ingen  

 oplysninger om, hvor mange udlændinge der vil have valgret ved de forestående  

 kommunale valg i november 1993.
I år, hvor der afholdes kommunale valg, har Danmarks Statistik hidtil -  

 inden udarbejdelsen af valglisterne - foretaget en opgørelse over det  

 forventede antal udenlandske vælgere på valglisterne, fordelt på lande eller  

 landegrupper.
På grundlag af oplysningerne i CPR-registret om udenlandske  

 statsborgere bosat i Danmark den 1. januar i valgåret har Danmarks Statistik  

 således opgjort, hvor mange af disse der på valgdagen vil opfylde  

 betingelserne for kommunal valgret, dvs. være fyldt 18 år og have haft fast  

 bopæl i Danmark i en sammenhængende periode forud for valgdagen på mindst 3  

 år (og som ikke er umyndiggjort).
 Forhåndsopgørelsen i forbindelse med de kommunale valg i 1989 blev  

 offentliggjort den 23. oktober 1989.
 På baggrund af spørgsmålet vil Indenrigsministeriet rette henvendelse til  

 Danmarks Statistik om mulighederne for i forbindelse med den traditionelle  

 forhåndsopgørelse af det forventede antal udenlandske kommunale vælgere at  

 udarbejde et skøn over antal udenlandske kommunale vælgere også ved de  

 kommuale valg i 1997 under de i spørgsmålet angivne forudsætninger.
 Når resultatet af henvendelsen til Danmarks Statistik foreligger, vil  

 Indenrigsministeriet give Kommunaludvalget meddelelse herom.
 Spørgsmål 6:
»Findes der områder eller kommuner i EF-landene, hvor udlændinge er  

 i flertal?» Svar:
Kommissionens rapport af 22. oktober 1986 (Kom(86)487) til  

 Europa-Parlamentet vedrørende valgret til kommunevalg for borgerne i  

 Fællesskabets medlemsstater indeholder bl.a. oplysninger om andelen af  

 udlændinge i befolkningen i de enkelte medlemsstater.
Det fremgår, at der i  

 en kommune i Belgien var et flertal (51 procent) af udenlandske statsborgere.  

 Det fremgår ikke, hvorvidt der måtte være flere sådanne tilfælde, f.eks. i  

 Luxembourg, hvor udlændinge udgjorde 26,3 procent af befolkningen.
