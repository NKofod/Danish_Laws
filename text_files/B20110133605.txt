Bekendtgørelse om ændring af bekendtgørelse om vandindvinding og vandforsyning (Digital annoncering) § 1 I bekendtgørelse nr. 1451 af 11. december 2007 om vandindvinding og vandforsyning, foretages følgende ændringer:
 1. Indledningen affattes således:
»I medfør af § 5, § 6, § 8, § 70 og § 78, stk. 5, i lov om vandforsyning m.v., jf. lovbekendtgørelse nr. 635 af 7. juni 2010, som ændret ved lov nr. 1273 af 21. december 2011, fastsættes:« 2. Efter § 30 indsættes:
»§ 30 a.
Annoncering i henhold til § 10, stk. 1, § 23 eller § 28, stk. 4, kan ske udelukkende på kommunens hjemmeside.« 3. I § 35, stk. 1, udgår: »og ophæves automatisk den 1. januar 2012, medmindre andet bestemmes inden denne dato, jf.
Justitsministeriets skrivelse af 28. februar 2002 om en forsøgsordning om anvendelse af automatiske ophørsklausuler i visse bekendtgørelser på miljø- og arbejdsmiljøområdet«.
§ 2 Bekendtgørelsen træder i kraft den 31. december 2011. Dog træder § 1, nr. 2, først i kraft den 2. januar 2012.
