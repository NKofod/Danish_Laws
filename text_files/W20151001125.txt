Ligebehandlingsnævnets afgørelse om køn - forskellige priser - medhold J. nr. 2015-6811-18352 Det var i strid med ligestillingsloven, at en natklub tilbød billigere entré til alle, der mødte op i stiletter.
Sagen er en ulovbestemt genoptagelse af j. nr. 2014-6811-13836.  Årsagen til genoptagelsen var, at den oprindelige afgørelse ikke var truffet over for rette indklagede.
Der var ikke grundlag for at ændre den oprindelige afgørelse.
 Klager fik derfor medhold og en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at en natklub havde et tilbud om billigere entré til alle, der mødte op i stiletter.
Ligebehandlingsnævnets afgørelse Sagen er genoptaget på ulovbestemt grundlag.
Nævnets afgørelse af 27. august 2014 ophæves.
 Det var i strid med ligestillingsloven, at indklagede havde et tilbud om billigere entré til alle, der mødte op i stiletter.
 Indklagede skal inden 14 dage betale en godtgørelse til klageren på 2.500 kr. med procesrente fra den 22. februar 2014, hvor klagen er modtaget i Ligebehandlingsnævnet.
Sagsfremstilling Det fremgår af print fra indklagede natklubs facebookside, at almindelig entré den 15. februar 2014 koster 200 kr., mens entréen koster 150 kr., såfremt man møder op i stiletter.
Herefter er der fri bar.
Ligebehandlingsnævnet behandlede og afgjorde sagen på møde den 27. august 2014. Nævnet blev efterfølgende bekendt med, at afgørelsen ikke var truffet over for rette indklagede.
Rette indklagede gik konkurs den 13. marts 2014, og konkursboet har ikke ønsket at udøve partsbeføjelser.
 Nævnet har på denne baggrund besluttet at genoptage sagen på ulovbestemt grundlag.
Parternes bemærkninger Klager gør gældende, at han er blevet forskelsbehandlet, da han i modsætning til nogle af de piger, som han fulgtes med, skulle betale 200 kr. i entré.
 Klager spurgte på stedet, hvorfor han skulle betale mere i entré og fik at vide, at det var fordi, han ikke havde stilletter på.
 Indklagede har ikke ønsket at udøve partsbeføjelser.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt lov om ligestilling af mænd og kvinder ved at tilbyde billigere entré til gæster, der ankom i stiletter, da et sådant tilbud primært er rettet mod kvinder.
 Klager får derfor medhold i sin klage.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 22. februar 2014, hvor sagen blev indbragt for Ligebehandlingsnævnet.
Beløbet skal betales inden 14 dage.
