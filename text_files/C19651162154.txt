 I cirkulæreskrivelse af 16. maj 1960 henstillede statsministeriet til de  

 øvrige ministerier, at disse så vidt muligt optog forhandling med  

 justitsministeriets lovafdeling under udarbejdelsen af lovforslag (bortset  

 fra bevillingslove, normeringslov og love om indfødsrets meddelelse).
Denne henstilling er i meget vidt omfang blevet fulgt.
Der har i de senere  

 år udviklet sig et omfattende samarbejde mellem lovafdelingen og de  

 forskellige ministerier med hensyn til løsningen af lovtekniske problemer og  

 retlige spørgsmål af mere almindelig karakter (navnlig inden for  

 forvaltningsrettens, strafferettens, retsplejens og formuerettens områder).  

 For løsningen af disse problemer er der gennem samarbejdet skabt fastere  

 retningslinier.
Justitsministeriet ønsker at pege på, at det for værdien af  

 de bestræbelser, der således udfoldes, er af væsentlig betydning, at så vidt  

 muligt alle lovforslag gøres til genstand for den nævnte forhandling inden  

 fremsættelsen.
 Det har vist sig, at forelæggelserne af lovudkast for lovafdelingen  

 koncentreres inden for visse kortere perioder af året, og at der undertiden  

 kun bliver meget kort tid til behandlingen af lovudkastene.
 Under hensyn hertil skal man anmode ministeriet om at ville være opmærksom  

 på eventuelle muligheder for at begrænse de vanskeligheder, der er forbundet  

 hermed.
 Man vil navnlig sætte pris på, at forhandling med lovafdelingen optages,  

 så snart de pågældende lovudkast har fået en sådan form, at de skønnes egnede  

 som forhandlingsgrundlag.
 Det ville specielt være af væsentlig betydning, om de lovforslag, der  

 agtes fremsat ved folketingsårets begyndelse, i videre omfang, end det nu  

 sker, kunne forelægges lovafdelingen allerede i løbet af sommermånederne.
 Man skal endvidere anføre følgende:
 1.
I en række tilfælde har lovforberedende udvalg optaget forhandlinger med  

 lovafdelingen inden afgivelsen af betænkning.
Denne fremgangsmåde vil navnlig  

 være hensigtsmæssig i tilfælde, hvor lovforslag skal fremsættes for  

 folketinget kort tid efter, at betænkningen foreligger.
 2.
 I tilfælde, hvor et lovforslag udarbejdes i vedkommende ministerium og  

 skal fremsættes ganske kort tid efter, at at det er udarbejdet, vil det ofte  

 være hensigtsmæssigt, om ministeriet allerede under udarbejdelsen optager  

 forhandling med lovafdelingen om de spørgsmål, der falder inden for  

 afdelingens virksomhedsområde, eller nogle af disse spørgsmål.
 3.
I visse særlig hastende tilfælde har vedkommende ministerium ikke mulighed  

 for at forhandle med lovafdelingen, før trykningen påbegyndes.
I sådanne  

 tilfælde forekommer det, at lovafdelingen først modtager udkastet, når det er  

 trykt, og da ofte ganske få dage, før det skal behandles på ministermøde.
Det  

 ville være af væsentlig betydning, om der samtidig med trykningens  

 påbegyndelse kunne tilsendes lovafdelingen genpart af manuskriptet til  

 lovforslaget.
 4.
 Det vil i almindelighed være en fordel, om lovudkast oversendes til  

 lovafdelingen i 2 eksemplarer.
 Nogle genparter af denne skrivelse vedlægges.
