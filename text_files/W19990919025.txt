 God presseskik var overtrådt, og mediet blev pålagt at  

 offentliggøre et resumé af kendelsen, hvorved nævnet  

 udtalte sin alvorlige kritik.
Kendelse fra Pressenævnet i sag nr.  

 79/1998 K har ved advokat Thomas Damsholt klaget til  

 Pressenævnet over et indslag bragt i Danmarks Radios Nyhedsmagasinet  

 på DR 1 den 14. maj 1998, idet hun mener, at god presseskik er  

 tilsidesat.
Indslaget var en del af et større indslag i  

 Nyhedsmagasinet, hvor der blev sat fokus på danskernes moral i praksis  

 med udgangspunkt i en rapport om emnet, skrevet af  Jørgen  Goul  

  Andersen.
I indslaget medvirkede en journalist fra Nyhedsmagasinet.  

 Journalisten henvendte sig på en offentlig gade i Lyngby til  

 forbipasserende fodgængere og tilbød dem at købe nye  

 CD'ere til 50 kr.
 I indslaget hed det bl.a.:
"Sælger: Har I ikke lyst til at købe nogle  

 CD'ere? Det er de allersidste nye, du.
Det er meget, meget billigt.
Sælger: Hvad siger I? Nye CD'ere langt under halv  

 pris.
De sidste nye.
Ældre herre (grinende): Hvor har du hugget dem  

 henne? Speak: Handlen i Lyngby skal vi lige understrege er ikke  

 ulovligt, for vi har nemlig betalt fuld pris for CD'erne, men det ved  

 kunderne jo ikke.
Men da vi hverken vil hænge enkeltpersoner ud eller  

 lege politi, har vi sløret ansigtet på de mennesker, der bad om  

 det.
 Ung mand (klagerens søn): Hvis jeg havde pengene  

 ville jeg meget gerne.
 Sælger: Meget billigt - 50 kroner pr. styk.
 Ung mand: Jeg har ikke pengene.
 Kvinde (klageren): Jeg har.
Sælger: Okay.
Der er lidt af hvert.
Der er Bochelli  

   det er den nye tenor.
 Klageren: Jeg tror faktisk også, jeg vil ha' den  

 dér med Søs Fenger.
 Sælger: Okay    Søs  Fenger.  

 Værsgo.
 Klageren: Yes.
Sælger: Men ikke noget med at spørge, hvor I  

 har dem fra.
Det lover I? Klageren: Vi er ligeglade.
Sælger: Det er godt.
Tak for det.
 Klageren: Så siger jeg også tak.
 Sælger: God dag.
 Klageren: Tak i lige måde.
Interviewer: Er du lige blevet tilbudt en CD? Klagerens søn (navnet oplyses på  

 skærmen): Det er jeg i hvert fald, ja.
Interviewer: Hvad sagde du til det? Søn: Ja.
Interviewer: Det synes du var fedt? Søn: Selvfølgelig.
(Man ser klageren bag ved sønnen) Interviewer: Hvorfor? Søn: Det ved jeg ikke.
En billig CD.
Man kan  

 få dem 70 kr. billigere end i forretningerne.
Det ville da næsten  

 være dumt at sige nej, ikk'? Interviewer: Hvad købte du for en? Søn: Det var min mor, der købte den, og det  

 var  Celine  Dion og  Søs  Fenger.
Interviewer: Så I købte simpelthen 2? Søn: 2 simpelthen   ja simpelthen.
Interviewer: Studsede du ikke over, at det var en billig  

 pris? Søn: Nej.
Der blev sagt lad vær' med at  

 spørge om, hvor jeg har fået dem fra.
Så lod jeg  

 være med at spørge.
Så købte jeg dem.
Interviewer: Og det synes du er helt okay? Søn: Egentlig.
Interviewer: Du tænkte ikke over, om ham fyren, han  

 har været ude og stjæle dem eller sådan noget? Søn: Han kunne lige så godt ha' købt  

 dem i Taiwan eller sådan noget.
Egentlig hvis det var det.
Det ved jeg  

 ikke.
Og hvis han har været ud og stjæle dem, så har han  

 været ude og stjæle dem.
Interviewer: Så synes du ikke, at det  

 vedrører dig? Søn: Ikke hvis han har solgt dem til mig.
Jeg er  

 ret ligeglad.
Det må jeg indrømme.
Interviewer: Gør du tit sådan noget? Søn: Altså hvis tilbuddet kommer, så  

 tager jeg det.
Jeg går ikke selv ud og tager dem.
Altså, hvis det  

 kommer, så tager jeg det, klart.
Interviewer: Det generer dig overhovedet ikke? Søn: Overhovedet ikke.
Ikke over en  

 dørtærskel.
Sælger: Langt under halv pris.
Det sidste nye." Klageren har anført, at hun den 4. maj 1998 om  

 eftermiddagen var ved Lyngby Station.
Hendes søn blev dér af  

  Lene  Johansen fra DR's Nyhedsredaktion interviewet om køb af billige  

 CD'ere.
Klageren var klar over, at hendes søn blev optaget i  

 forbindelse med interviewet, og hendes søn blev oplyst om, at hans  

 ansigt ville blive sløret, hvilket han dog afslog.
Klageren og hendes  

 søn blev imidlertid ikke orienteret om, at hendes køb af 2  

 CD'ere var blevet optaget med skjult kamera.
 Klageren har videre anført, hun hverken i  

 forbindelse med optagelserne eller efter disse har meddelt sin tilladelse  

 til, at indslaget blev bragt.
Da de forlod stedet, bemærkede klageren, at  

 kameramanden i et kort øjeblik panorerede hen over hende selv og  

 hendes datter.
Derfor kontaktede klageren samme eftermiddag TV-Avisens  

 Nyhedsredaktion, idet hun ønskede at slå fast, at hun under  

 ingen omstændigheder ville have sit ansigt vist i TV.
Hun fik da at  

 vide, at DR ikke havde været ude på en opgave som den beskrevne,  

 og at man ikke planlagde et program om danskernes moral.
 Klageren har yderligere anført, at hun, efter at  

 indslaget blev vist, på ny kontaktede Danmarks Radio flere gange  

 både telefonisk og skriftligt, dog uden resultat.
Klageren har herudover anført, at Danmarks Radio  

 selv har været af den opfattelse, at man burde sikre sig de  

 medvirkendes accept, hvilket ikke skete.
Endvidere gav hendes søn ikke  

 fuld accept efter fuld orientering om rækkevidden af accepten.
 Klageren har endvidere anført, at Danmarks Radio ud  

 fra en samlet betragtning har handlet særdeles kritisabelt og i  

 korrespondancen har optrådt arrogant og nedladende, hvilket er  

 upassende for en institution, som i sin formålsparagraf blandt andet  

 har til hensigt at tjene almenvellet.
Danmarks Radio har i en udtalelse anført, at  

 journalist  Lene  Johansens opgave under optagelser til Nyhedsmagasinet om  

 Danskernes Moral var at kontakte alle, som enten havde handlet eller afvist  

 en handel med Nyhedsmagasinets reporter.
Hun vidste således ikke, om de  

 personer, hun kontaktede, havde købt eller afvist at købe  

 CD'ere.
Hun henvendte sig derfor til både klageren og hendes  

 søn.
Det var sønnen, der besvarede spørgsmålene,  

 men kontakten var rettet mod begge.
 Danmarks Radio har anført, at optagelserne af  

 handlen med CD'ere er foretaget på åben gade og som sådanne  

 ikke er retsstridige.
 Danmarks Radio har videre anført, at redaktionen  

 efter grundige overvejelser mente, at skjult kamera var den eneste  

 måde, hvorpå redaktionen reelt kunne teste danskernes moral i  

 praksis.
Danmarks Radio har over for klageren beklaget, at hendes  

 indsigelse mod udsendelse af optagelsen ikke nåede frem til rette  

 vedkommende.
Danmarks Radio har videre over for klageren konkluderet, at de  

 omtalte optagelser i den pågældende situation ikke burde  

 være bragt, hvilket Danmarks Radio ligeledes har beklaget.
 I sagens behandling har følgende  

 nævnsmedlemmer deltaget: Per Sørensen, Bo Maltesen, Lene Sarup  

 og Erling Fugl.
 Pressenævnet udtaler:
Pressenævnet finder, at det som udgangspunkt er  

 betænkeligt at bringe optagelser med skjult kamera uden  

 efterfølgende samtykke.
En sådan fremgangsmåde kan kun  

 være berettiget efter en nøje afvejning i hvert enkelt  

 tilfælde af den samfundsmæssige interesse i forhold til den  

 enkeltes krav på beskyttelse.
Dette gælder ikke mindst, når  

 der som her er tale om optagelse af en person, der af en medarbejder fra  

 TV-stationen opfordres til at begå noget, der er eller fremtræder  

 som ulovligt.
Pressenævnet lægger Danmarks Radios oplysning  

 til grund om, at alle medvirkende blev tilbudt, at deres ansigter kunne blive  

 sløret, hvis de ønskede det.
Hvis et sådant tilbud skal  

 have mening, indebærer det, at Danmarks Radio udtrykkelig har  

 orienteret de pågældende om, hvad der er optaget med skjult  

 kamera, og at dette samt det efterfølgende interview kan kræves  

 sløret.
Under henvisning til, at det var klageren og ikke dennes  

 søn, der havde foretaget købet, og at journalisten blev  

 orienteret herom af klagerens søn, finder Pressenævnet, at  

 Danmarks Radio burde have sikret sig, at også klageren udtrykkeligt  

 blev tilbudt at blive anonymiseret.
Da dette ikke skete, har Danmarks Radio  

 tilsidesat god presseskik.
 Det forhold, at klagerens telefoniske henvendelser ikke  

 blev videreekspederet til rette vedkommende er alene Danmarks Radios ansvar.  

 Pressenævnet finder derfor, at det ligeledes er i strid med god  

 presseskik, når klageren trods sin protest ikke blev anonymiseret.
 Pressenævnet udtaler på dette grundlag sin  

 alvorlige kritik af Danmarks Radio.
 Pressenævnet udtaler endvidere kritik af, at  

 klagerens skriftlige henvendelser til Danmarks Radio den 18. og den 25. maj  

 1998 først blev besvaret af Danmarks Radio ved skrivelse af 4. august  

 1998.
 I medfør af medieansvarslovens § 49  

 pålægges det herefter den ansvarshavende redaktør af  

 Danmarks Radio at offentliggøre følgende:
 "Kendelse fra Pressenævnet:
 Pressenævnet har udtalt alvorlig kritik af Danmarks  

 Radio i anledning af et indslag bragt i Nyhedsmagasinet på DR 1 den 14.  

 maj 1998.
 I indslaget, der satte fokus på danskernes moral,  

 henvendte Nyhedsmagasinets journalist sig på en offentlig gade til  

 forbipasserende fodgængere og tilbød dem at købe nye  

 CD'ere til 50 kr.
En kvinde klagede til Pressenævnet over, at der blev  

 bragt en optagelse med skjult kamera, hvor hun købte CD'ere.
Hun blev  

 ikke efter købet orienteret om optagelsen, og indslaget blev bragt  

 på en sådan måde, at hun kunne genkendes.
 Danmarks Radio udtalte i sit svar til Pressenævnet,  

 at redaktionen efter grundige overvejelser havde ment, at skjult kamera var  

 den eneste måde, hvorpå redaktionen reelt kunne teste danskernes  

 moral i praksis.
Pressenævnet har i anledning af klagen udtalt, at  

 det som udgangspunkt er betænkeligt at bringe optagelser med skjult  

 kamera uden efterfølgende samtykke.
En sådan fremgangsmåde  

 kan kun være berettiget efter en nøje afvejning i hvert enkelt  

 tilfælde af den samfundsmæssige interesse i forhold til den  

 enkeltes krav på beskyttelse.
Dette gælder ikke mindst, når  

 der som her er tale om optagelse af en person, der af en medarbejder fra  

 TV-stationen opfordres til at begå noget, der er eller fremtræder  

 som ulovligt.
Pressenævnet har endvidere udtalt, at Danmarks Radio  

 burde have sikret sig, at klageren udtrykkeligt blev tilbudt at blive  

 anonymiseret.
Da dette ikke skete, har Danmarks Radio tilsidesat god  

 presseskik.
Før den pågældende udsendelse havde  

 klageren over for Danmarks Radio telefonisk protesteret mod, at indslaget med  

 hende blev bragt.
Danmarks Radio sørgede imidlertid ikke for, at  

 protesten blev viderebragt til redaktionen af Nyhedsmagasinet.
Også  

 på dette punkt har Danmarks Radio tilsidesat god presseskik.
 Pressenævnet har herefter udtalt sin alvorlige  

 kritik af Danmarks Radio.
 København, den 4. november 1998.
Per Sørensen, Bo Maltesen, Lene Sarup og Erling  

 Fugl." Afsagt dem 4. november 1998.
