Nr BTL 4c Tillægsbetænkning over Forslag til lov om ændring af lov om beskatningen  

 af pensionsordninger m.v. (Ophævelse af pensionsordninger i utide)   

 Nr L 4c 1990-91, 2. samling Afgivet: 19910419 Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra  

 Assurandør-Societetet og Bente Stryger, Fuglebjerg.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med de  

 stillede ændringsforslag.
Et mindretal inden for flertallet (Kristeligt Folkepartis medlem af  

 udvalget) udtaler, at mindretallet forudsætter, at pensionsbeskatningsloven  

 vil gælde på samme måde for kapitalpensionslignende engangsydelser fra  

 pensionskasser som i øvrigt for kapitalpension, således at der i det hele  

 sker skattemæssig ligelig behandling af pensionskassemedlemmer og andre  

 borgere.
Det forudsættes endvidere, at skatteministeren har sikret sig, at  

 indberetning vedrørende det årlige bidrag til finansiering af engangsydelser,  

 der nu skal holdes inden for 25.000 kr.'s kapitalpensionsbidragsgrænsen, ikke  

 medfører administrative vanskeligheder for skattemyndigheder eller andre.
Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse i den affattelse, hvori det  

 foreligger efter 2. behandling.
Mindretallet kan ikke stemme for de stillede  

 ændringsforslag, idet mindretallet opfatter dem som meget vanskeligt  

 forståelige og svært bureaukratiske.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil redegøre for sin stilling til ændringsforslagene ved 3.  

 behandling.
 Et tredje mindretal (Centrum-Demokraternes medlem af udvalget) vil  

 redegøre for sin stilling til lovforslaget og de stillede ændringsforslag ved  

 3. behandling.
Ændringsforslag Af skatteministeren, tiltrådt af et flertal (S, KF, V, RV og  

 KRF):
Til § 1 1) Nr. 3 affattes således:
 »3. Efter § 29 indsættes som ny paragraf:
»§ 29 A.
Ved udbetalingen af supplerende engangsydelser fra  

 en pensionskasse, der er omfattet af § 2, nr. 4, eller § 7, svares en afgift  

 på 40 pct. af de udbetalte beløb.
Bestemmelsen i 1. pkt. finder kun  

 anvendelse ved udbetalinger, der sker efter medlemmets fyldte 60. år,  

 medmindre lavere aldersgrænse er godkendt af Ligningsrådet, samt ved  

 udbetalinger, der sker, efter at medlemmet er tildelt invalidepension.
Stk. 2. Den del af det årlige bidrag for et medlem, som anvendes  

 til finansiering af engangsydelser som nævnt i stk. 1, skal medregnes under  

 den i § 16, stk. 1, nævnte beløbsgrænse.«» Til § 2 2) Paragraffen affattes således:
»§ 2 Stk. 1. Loven træder i kraft dagen efter bekendtgørelsen i  

 Lovtidende.
Stk. 2. § 1, nr. 1, 4, 5 og 7, har virkning for ordninger, der  

 ophæves i utide den 27. december 1990 eller senere.
Er pensionsopsparingen  

 udbetalt senest den 31. december 1991, og har den skattepligtige anmodet om  

 udbetalingen inden den 27. december 1990, finder de hidtil gældende  

 bestemmelser dog anvendelse.
Endvidere finder de hidtil gældende bestemmelser  

 anvendelse for skattepligtige, der er fratrådt en stilling i tidsrummet 1.  

 september 1989-26. december 1990, hvis betingelserne er opfyldt og  

 udbetalingen sker senest den 31. december 1991.
 Stk. 3. § 29 A, stk. 2, i pensionsbeskatningsloven, jf. denne lovs  

 § 1, nr. 3, har virkning for bidrag, der indbetales den 1. januar 1993 eller  

 senere.
Stk. 4. § 1, nr. 8, har virkning for ordninger, der ophæves den 1.  

 juni 1991 eller senere.« Bemærkninger Til nr. 1 Efter ændringsforslaget lovfæstes en regel om 40 pct.'s afgift ved  

 udbetaling af supplerende engangsydelser i forbindelse med pensionering fra  

 en pensionskasse.
Reglen skal omfatte såvel nuværende som fremtidige  

 pensionskassemedlemmer.
Endvidere foreslås, at den del af det årlige bidrag pr. medlem, som  

 anvendes til finansiering af supplerende engangsydelser, skal medregnes under  

 25.000 kr.'s grænsen for kapitalpensionsbidrag.
Det er hensigten at pålægge  

 pensionskasserne en pligt til årligt at indberette til Told- og  

 Skattestyrelsen, hvor stor en del af bidraget for hvert medlem der anvendes  

 til finansiering af supplerende engangsydelser.
Den opstillede betingelse, hvorefter reglen om 40 pct.'s afgift kun finder  

 anvendelse, såfremt kapitalværdien af engangsydelserne for hvert medlem  

 holder sig inden for 10 pct. af kapitalværdien af medlemmets samlede  

 pensionstilsagn, foreslås at udgå af selve lovteksten.
Heri ligger ikke, at  

 betingelsen ikke fortsat skal være gældende.
Efter gældende praksis godkender  

 Finanstilsynet kun bestemmelser om engangsydelser, såfremt engangsydelserne  

 for hvert medlem ikke kan overstige 10 pct. af kapitalværdien af det samlede  

 pensionstilsagn.
Industriministeriet vil tage spørgsmålet op til forhandling  

 med Skatteministeriet, såfremt det skulle blive aktuelt at overveje ændringer  

 af denne praksis vedrørende pensionskassernes engangsydelser.  

 Skatteministeriet vil i så fald orientere Folketingets Skatteudvalg herom.
 Det er en forudsætning for den politiske enighed om 40 pct.'s  

 afgiftspligtige engangsydelser fra pensionskasser, at den gældende 10 pct.'s  

 regel fastholdes uændret.
Ændringsforslaget indebærer, at beløbsgrænsen for indbetalinger på  

 kapitalpension nedsættes fra og med 1993 for medlemmer af pensionskasser, som  

 yder supplerende engangsbeløb ved pensionering.
I det omfang nedsættelsen af  

 beløbsgrænsen begrænser indbetalingerne til kapitalpensionsordninger, vil der  

 i forhold til gældende regler fremkomme en provenugevinst, som det dog ikke  

 er muligt at skønne nærmere over.
På lang sigt vil beskæringen af  

 indbetalingerne medføre lavere pensionsudbetalinger og dermed et mindre  

 provenu af pensionsbeskatningen.
Såfremt begrænsningen i indbetalinger til kapitalpensionsordninger  

 medfører større indbetalinger til andre fradragsberettigede  

 pensionsordninger, vil den umiddelbare provenugevinst blive beskåret.
Til  

 gengæld bliver den langsigtede reduktion i provenuet mindre.
Til nr. 2 Det foreslås, at lovfæstelsen af afgiftsreglen vedrørende  

 pensionskassernes supplerende engangsydelser skal træde i kraft dagen efter  

 bekendtgørelsen i Lovtidende.
Endvidere foreslås det, at reglen om, at en del  

 af det årlige bidrag skal medregnes under 25.000 kr.'s grænsen, skal have  

 virkning for bidrag, der indbetales den 1. januar 1993 eller senere.
Derved  

 sikres pensionskasserne rimelig tid til at få tilpasset de relevante regelsæt  

 samt til at få oprettet indberetningssystemer.
