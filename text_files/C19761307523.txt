 § 1.  Denne instruks finder anvendelse på de ved  

 instruksens ikrafttrædelse registrerede kyndige biavlere og på personer, der  

 i fremtiden registreres i medfør af bestemmelserne i § 2.
I.
Registrering af kyndige biavlere.
§ 2.  Stk. 1. Anmodning om at blive registreret som  

 kyndig biavler skal fremsendes til statens bisygdomsnævn, og skal normalt  

 være indsendt inden den 1. marts i det år, hvor den pågældende ønsker at  

 virke som kyndig biavler.
Anmodningen skal være vedlagt dokumentation, som  

 godtgør, at den pågældende har haft bihold i mindst 3 år og derefter har  

 gennemgået et af statens bisygdomsnævn arrangeret bisygdomskursus omfattende  

 både en praktisk og en teoretisk del.
Som bevis for, at den pågældende har  

 haft bihold i mindst 3 år, kan bl.a. anvendes erklæring fra den stedlige  

 biavlerforening, bisygdomsinspektør eller tilsynsmand eller ejerskifteattest  

 i henhold til bekendtgørelsens § 12, men også andre bevisligheder kan efter  

 omstændighederne anvendes.
Bevis for deltagelse i bisygdomskursus udstedes af  

 kursuslederne for både den praktiske og teoretiske del.
Stk. 2.  Registrering foretages første gang på prøve for  

 et år.
Denne bestemmelse gælder ikke for registreringer, der er foretaget i  

 henhold til overgangsbestemmelsen i bekendtgørelsens § 2, 2. punktum.
Iøvrigt  

 foretages registrering normalt for 4 år; dog sker registrering af personer  

 over 70 år kun for 1 år ad gangen.
Registreringerne har normalt gyldighed fra  

 en 1. april og udløber en 31. marts.
 Stk. 3.  En foretaget registrering kan efter anmodning  

 fornys, jfr. dog § 3, stk. 3. Anmodning om fornyelse skal være indsendt  

 senest den 1. marts i udløbsåret.
Statens bisygdomsnævn kan som betingelse for fornyelse kræve, at den  

 pågældende gennemgår et nyt bisygdomskursus.
Kræver nævnet dette, kan nævnets  

 afgørelse påklages til landbrugsministeriet inden den i § 3, stk. 5, nævnte  

 frist.
 Stk. 4.  Såfremt registrering for en kyndig biavler, der  

 tillige er autoriseret som tilsynsmand eller er ansat som bisygdomsinspektør,  

 ifølge bestemmelserne i stk. 2 ville udløbe før det tidspunkt, til hvilket  

 hans autorisation som tilsynsmand eller ansættelse som bisygdomsinspektør  

 udløber, forlænges registreringen automatisk indtil dette tidspunkt.
§ 3.  Stk. 1. Statens bisygdomsnævn kan suspendere en  

 kyndig biavlers registrering, såfremt han sigtes for overtrædelse af  

 bestemmelserne i bisygdomsloven eller bestemmelser fastsat i medfør af denne  

 lov, eller såfremt nævnet på grund af alvorlig mistanke om sådan overtrædelse  

 iværksætter en undersøgelse.
Suspensionen bortfalder, hvis sigtelsen eller  

 mistanken frafaldes.
Stk. 2.  Statens bisygdomsnævn kan slette en kyndig  

 biavlers registrering, 1. såfremt den pågældende findes skyldig i  

 overtrædelse af bestemmelserne i bisygdomsloven eller bestemmelser fastsat i  

 medfør af denne lov, 2. såfremt nævnet finder, at den pågældende ikke har  

 fornødent praktisk kendskab til biavl og til behandling af sygdomme hos bier,  

 herunder at han ikke kan iagttage tegn på sygdomme med tilstrækkelig  

 sikkerhed.
 Stk. 3.  I stedet for suspension eller slettelse af  

 registrering kan statens bisygdomsnævn nægte fornyelse af en udløbet  

 registrering.
 Stk. 4.  Har nævnet foretaget slettelse eller nægtet  

 fornyelse af en registrering som kyndig biavler, kan den pågældende kun på ny  

 blive registreret, når nævnet skønner, at den pågældende vil udøve sin  

 virksomhed som kyndig biavler med fornøden omhu og tilstrækkeligt kendskab  

 til, at det kan betros den pågældende at virke som kyndig biavler.
 Stk. 5.  Nævnets afgørelser kan påklages til  

 landbrugsministeriet indtil 4 uger, efter at afgørelsen er tilgået den  

 pågældende.
II.
Pligter ved eftersyn.
 § 4.  Ved eftersyn af en bigård skal samtlige  

 bifamilier undersøges, og den kyndige biavler skal undersøge alle tavler,  

 hvori der har været ynglet, uanset om tavlerne er tilsat familierne eller ej.
 Stk. 2.  Før den kyndige biavler forlader en bigård, som  

 han har undersøgt, skal han sikre sig, at dens materiel ikke henstår i strid  

 med bestemmelserne i bekendtgørelsens § 3, stk. 2 og 3.
 Stk. 3.  såfremt der konstateres forhold, der er i strid  

 med gældende bestemmelser, skal der snarest indgives anmeldelse til  

 politikredsens bisygdomsinspektør.
III.
Udfærdigelse af attest til brug ved flytning, vandring og  

  ejerskifte.
§ 5.  Ved flytning, vandring og ejerskifte af  

 bifamilier og biavlsmateriel kan en kyndig biavler for sig selv og andre  

 foretage eftersyn og på eget ansvar udfærdige attest om, at der i en bigård  

 ikke er forefundet ondartet bipest eller stenyngel.
Undtaget er bifamilier og  

 biavlsmateriel der befinder sig i en zone inden for en afstand af to km fra  

 en bigård, som er smittet med ondartet bipest.
 Stk. 2.   Attesten udfærdiges i fire eksemplarer.
Det eksemplar, der er forsynet med uddrag af lovbestemmelser, afleveres  

 til ejeren.
Et eksemplar opbevares af den udstedende kyndige biavler og to  

 eksemplarer sendes straks til politikredsens bisygdomsinspektør.
 Særligt om flytning.
 § 6.  Attest til brug ved flytning må tidligst være  

 udstedt fjorten  dage før flytningen finder sted.
Attesten udstedes og indsendes som angivet i § 5, stk. 2, og skal  

 yderligere indeholde fuldstændig postadresse på det sted, hvortil bierne  

 eller materiel flyttes.
Såfremt der sker flytning til flere nye adresser,  

 skal der udfærdiges attester for hver ny adresse.
Stk. 2.  Såfremt attest kan udstedes, skal staderne  

 forsynes med statens bisygdomsnævns kontrolmærkat.
I stader, som kan åbnes, påklæbes  

 mærkaten indvendigt på stadets tag, og på stader, der efter flytningen skal  

 stå aflåset, påklæbes den på stadets yderside under tagudhænget.  

 Kontrolmærkaterne må ikke anvendes til andet formål.
 Stk. 3.  Det skal indskærpes biavleren, at stader, der  

 efter flytning  ikke bliver opstillet på dennes bopæl eller ejendom, skal  

 forsynes med synlig angivelse af ejers navn og postadresse eller andet  

 tydeligt ejendomsmærke.
Stk. 4.   Blank attest.
Ved flytning af bifamilier på et  

 tidspunkt, hvor der ikke findes rigelig yngel, må der ikke udstedes attest.  

 Den hertil beregnede rubrik på attesten udfyldes som flyttetilladelse  

 (»blank attest«) med bemærkning om, at biavleren er forpligtet til  

 at lade bierne syne på den nye adresse, så snart der skønnes at være rigelig  

 yngel, dog senest i begyndelsen af den følgende biavlsæson.
Blank attest må  

 kun udstedes , når politikredsens bisygdomsinspektør har givet tilladelse  

 hertil.
Blanketter med blank attest udstedes og indsendes iøvrigt som angivet  

 i § 5, stk. 2 og nærværende paragraf, stk. 1.
 Særligt om ejerskifte.
§ 7.  Eftersynet foranlediges foretaget af den  

 tidligere ejer eller dennes bo.
Eftersyn skal foretages og attest udstedes,  

 selv om  bigården og materiel ikke flyttes.
Dette gælder, selv om bigården  

 kun består af tomme, brugte stader, eller overdragelsen kun vedrører brugt  

 biavlsmateriel iøvrigt.
Den tidligere ejer eller dennes bo skal gøres bekendt  

 med, at alle ikke ibrugværende udbyggede tavler skal omsmeltes.
Den nye ejer  

 skal gøres bekendt med bestemmelserne i bisygdomsloven og bekendtgørelsen.  

 Attest udfærdiges og indsendes som angivet i § 5, stk. 2 og med oplysning om  

 den nye ejers navn og adresse.
IV.
Den kyndige biavlers pligter, når der findes tegn på sygdom.
§ 8.  Prøveudtagning og indsendelse.
Såfremt den  

 kyndige biavler ved eftersyn af en bifamilie finder tegn på eller mistanke om  

 yngelsygdom, eller iøvrigt konstaterer død yngel eller andre  

 uregelmæssigheder i yngellejet, skal han i nærværelse af biavleren eller  

 dennes repræsentant udtage et repræsentativt antal prøver af voksbygning med  

 yngel til indsendelse til statens bisygdomsnævn.
 Stk. 2.   Tavleprøven indpakkes på en sådan måde, at  

 bier ikke kan få adgang dertil eller til derfra flydende foder eller honning.
Stk. 3.   Forebyggelse af smittespredning.
Efter  

 prøveudtagningen skal den kyndige biavler foretage de foranstaltninger, der  

 under hensyn til årstiden og de foreliggende forhold anses nødvendige til at  

 forebygge spredning af den formodede sygdom.
Han skal herunder sikre sig, at  

 stader med uddøde bifamilier efter undersøgelsens afslutning, ikke er åbne på  

 en sådan måde, at bier kan få adgang dertil.
 Stk. 4.  Når der er indsendt tavleprøve fra en bigård  

 til statens bisygdomsnævn, skal ejeren eller dennes repræsentant underrettes  

 om, at det ifølge bekendtgørelsens § 8 er forbudt fra bigården at bortflytte  

 eller bortsende bifamilier, bidronninger, biboliger, redskaber, honning,  

 tavler og voks.
Stk. 5.  Såfremt statens bisygdomsnævn ikke konstaterer  

 ondartet bipest eller stenyngel, meddeles dette til den pågældende kyndige  

 biavler.
Den ønskede attest kan herefter udstedes og eventuelt fremsendes pr.  

 post til biavleren.
§ 9.   Forgiftning.
Dersom biernes adfærd m.v. giver  

 formodning om forgiftningsskade, bør den kyndige biavler gøre ejeren  

 opmærksom herpå, og hvis denne ønsker det, indsende prøve til statens  

  biavlsforsøg.
Der bør i dette tilfælde så vidt muligt tillige indsendes en  

 redegørelse for giftanvendelsen inden for en afstand af ca. 2 km. fra  

 bigården, samt oplysning om, hvorvidt egnens øvrige bigårde fremviser de  

 samme tegn på forgiftning.
Stk. 2.  Indsendes bier til undersøgelse (helst 50-100  

 stk.) bør det fortrinsvis være bier med pollenklumper på benene  

 (»bukser«). disse bier samles for sig, helst i en tændstikæske.  

 Prøver fra tavler bør udskæres i partier med frisk indbåret pollen.
Der skal  

 så vidt muligt bruges træ- eller papemballage, da plastic og metal er uegnet.
V.
Vederlag.
§ 10.  Såfremt statens bisygdomsnævn konstaterer  

 ondartet bipest eller stenyngel i indsendte prøver fra en bigård, hvor en  

 kyndig biavler er tilkaldt for at udstede attest, betales vederlaget af  

 nævnet efter takster fastsat af landbrugsministeriet.
Andre vederlag, for de  

 i henhold til denne instruks udførte handlinger, er nævnet uvedkommende.
 Stk. 2.  Kyndige biavlere, der i henhold til § 6, stk. 2  

 i instruks for de i henhold til lov nr. 126 af 15. april 1959 om bekæmpelse  

 af smitsomme sygdomme hos bier m.v. autoriserede bisygdomsinspektører og  

 tilsynsmænd af 29. juni 1976 bistår en bisygdomsinspektør, aflønnes af  

 statens bisygdomsnævn efter takster gældende for tilsynsmænd.
VI.
Andre bestemmelser.
 § 11.  Statens bisygdomsnævn kan når som helst lade  

 foretage kontrol i en kyndig biavlers bigård og i bigårde, der er synet af  

 denne.
VII.
Ikrafttrædelse.
 § 12.  Denne instruks træder i kraft den 1. oktober  

 1976.
 Statens bisygdomsnævn, den 4. august  

 1976.
 Asger Larsen.
