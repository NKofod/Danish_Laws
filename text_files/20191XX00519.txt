Skriftlig fremsættelse (27. februar 2020) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om folkeskolen (Gennemførelse af nationale test i skoleåret 2019/2020) (Lovforslag nr.
L 126) Lovforslaget udmønter dele af aftale af 21. februar 2020 mellem regeringen (Socialdemokratiet) og Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti og Liberal Alliance om nationale test.
 Formålet med lovforslaget er at imødegå den usikkerhed om resultaterne af de nationale test på elevniveau, som en evaluering af testene fra februar 2020 foretaget af VIVE (Det Nationale Forsknings- og Analysecenter for Velfærd) har påpeget.
Med lovforslaget gøres de nationale test frivillige for størstedelen af skolerne i indeværende skoleår, dvs. skoleåret 2019/2020. For at kunne følge det faglige niveau på nationalt og kommunalt niveau vil Børne- og Undervisningsministeriet skulle udvælge et repræsentativt udsnit af landets klasser, som fortsat vil blive pålagt at gennemføre de nationale test.
Derudover vil de 20 pct. af landets skoler, som har præsteret ringest i de bundne 9.-klasseprøver i dansk og matematik, fortsat skulle gennemføre alle ti obligatoriske test i indeværende skoleår.
Lovforslaget indebærer endvidere, at skolerne i skoleåret 2019/20 ikke skal give en skriftlig orientering til forældrene om den enkelte elevs resultat, medmindre forældrene aktivt beder skolen om det.
Resultaterne af nationale test vil fortsat kunne indgå på lige fod med andre test mv. i dialogen med forældrene, fx ved skole-hjem-samtaler.
Lovforslaget forventes at medføre omkostninger i størrelsesorden 0,3 mio. kr. i 2020 til udtagelse og administration af en repræsentativ stikprøve og af de 20 procent ringest præsterende skoler.
Omkostningerne afholdes inden for Børne- og Undervisningsministeriets eksisterende økonomiske ramme.
Lovforslaget er først sendt i høring i forbindelse med fremsættelsen.
Baggrunden herfor er, at rapporten med evalueringen af de nationale test først blev modtaget primo februar 2020, og at udarbejdelse af et udkast til lovforslag herefter har afventet indgåelse af en politisk aftale i folkeskoleforligskredsen.
Det har samtidig været en prioritering at fremsætte lovforslaget hurtigst muligt, således at det kunne fremsættes forud for 1. marts 2020, hvor den obligatoriske testperiode begynder.
 Det foreslås, at loven skal træde i kraft den 14. april 2020 og ophæves igen den 31. juli 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
