Nr BTL 91 Betænkning over Forslag til lov om ændring af lov om grundlæggende social-  

 og sundhedsuddannelser inden for bistands-, pleje- og omsorgsområdet m.v.  

 (Pædagogisk grunduddannelse)   

 Nr L 91 1995-96, 1. samling Afgivet af Uddannelsesudvalget Afgivet: 19960523 Udvalget har behandlet lovforslaget i nogle møder og har herunder stillet spørgsmål til undervisningsministeren, som denne har besvaret skriftligt.
Nogle af udvalgets spørgsmål og ministerens svar herpå samt en henvendelse fra Kommunernes Landsforening er optrykt som bilag til betænkningen.
 Endvidere har udvalget modtaget skriftlige og mundtlige henvendelser fra:
Amtsrådsforeningen i Danmark, Børne- & Ungdomspædagogernes Landsforbund, Forbundet af Offentligt Ansatte, Gentofte Kommunes Ungdomsskole, Hjørring Kommune, Kommunernes Landsforening, Landsforeningen for Socialpædagoger, Pædagogisk Medhjælper Forbund, Pædagogseminariernes Bestyrelsesforening og VUC Køge Bugt.
 Herefter indstiller et flertal (Socialdemokratiets, Det Radikale  

 Venstres, Fremskridtspartiets, Enhedslistens, Centrum-Demokraternes og Dansk  

 Folkepartis medlemmer af udvalget) lovforslaget til vedtagelse  

 uændret.
Flertallet har noteret sig, at den årlige tilgang, der er forudsat i  

 lovforslaget, langtfra modsvarer det samlede antal årlige nyansættelser af  

 medhjælpere og dagplejere m.v., som er oplyst i bemærkningerne til  

 lovforslaget.
Flertallet lægger bl.a. derfor til grund, at uddannelsens  

 oprettelse ikke fører til fortrængning af allerede ansat personale på  

 området.
 Flertallet ønsker at fremhæve, at den i lovforslaget forudsatte evaluering  

 med påfølgende lovrevision bør medinddrage spørgsmålet om, hvorvidt der er  

 sket en målelig fortrængning af eksisterende personale.
 Flertallet har endvidere noteret sig, at lovens § 25, som ikke berøres af  

 lovforslaget, åbner mulighed for, at amtsrådet kan etablere den nødvendige  

 skolekapacitet både ved brug af social- og sundhedsskolerne og ved at indgå  

 overenskomst med andre statslige, kommunale, selvejende eller private  

 uddannelsesinstitutioner, herunder f.eks. pædagogseminarier og  

 erhvervsskoler.
 Endelig lægger flertallet til grund, at lovforslaget ikke indebærer noget  

 indgreb i ansættelsesmyndighedernes ledelsesmæssige kompetence til at  

 fastlægge kravene til personalets kvalifikationer eller i de ansattes pligter  

 og rettigheder med hensyn til efter- og videreuddannelse m.v.
 Et mindretal inden for flertallet (Enhedslistens medlem af udvalget)  

 bemærker, at Enhedslisten er delt i forhold til indstillingen til  

 lovforslaget, og at 3 af partiets medlemmer vil stemme for, 2 vil stemme  

 hverken for eller imod, og 1 vil stemme imod lovforslaget ved 3. behandling.  

 Ved 2. behandling vil der blive redegjort nærmere herfor.
 Et mindretal (Venstres, Det Konservative Folkepartis og  

 Socialistisk Folkepartis medlemmer af udvalget) indstiller lovforslaget til  

forkastelse ved 3. behandling.
Et flertal inden for mindretallet (Venstres og Det Konservative  

 Folkepartis medlemmer af udvalget) finder ikke, at der er noget reelt behov  

 for en uddannelse som pædagogmedhjælper.
Der er ingen grund til at  

 uddannelsesbelægge alle mulige typer af job, som godt kan bestrides på  

 glimrende måde uden nogen formel uddannelse.
Dette flertal mener på linje  

 med, hvad Kommunernes Landsforening har gjort gældende, at det vil være  

 uhensigtsmæssigt med to niveauer af uddannede i daginstitutioner, og at det  

 vil give kompetence- og afgrænsningsproblemer.
Henvendelsen fra Kommunernes  

 Landsforening er optrykt som bilag til betænkningen.
Tal fra  

 Undervisningsministeriet viser, at der er meget stort »gennemtræk«  

 af pædagogmedhjælpere i daginstitutionerne.
Over halvdelen af alle  

 pædagogmedhjælpere har således under et års anciennitet, jf.  

 undervisningsministerens svar på udvalgets spørgsmål 3, som er optrykt som  

 bilag til betænkningen.
Den mindre gruppe af pædagogmedhjælpere, som har  

 flere års pædagogisk arbejde bag sig, kan tilgodeses med målrettede kurser.  

 Herudover finder Venstre og Det Konservative Folkeparti, at uddannelsens  

 økonomiske konsekvenser er utilstrækkeligt belyst.
Et mindretal inden for mindretallet (Socialistisk Folkepartis medlem af  

 udvalget) mener ikke, at der er behov for en meget kortvarig  

 ungdomsuddannelse på pædagogområdet.
Til gengæld mener SF, at  

 uddannelseskapaciteten inden for pædagoguddannelserne skal øges.
 Derudover mener SF, at det er vigtigt, at voksne uden uddannelse, som har  

 arbejdet nogle år inden for pædagogområdet, og som derfor må forventes at  

 blive inden for dette område, får mulighed for at kompensere for en manglende  

 uddannelse.
 Med en ny kortvarig ungdomsuddannelse inden for pædagogområdet vil der  

 samtidig være risiko for, at stillinger, der ellers ville være blevet besat  

 af fuldt uddannede pædagoger, bliver erstattet af kortuddannede med  

 pædagogisk grunduddannelse som baggrund, hvorved kvaliteten inden for dette  

 område sænkes.
SF er klart imod, at pædagogisk grunduddannelse også skal kunne bruges  

 inden for dagpleje- og omsorgsmedhjælperområdet.
SF mener ikke, at  

 kortuddannede unge er i stand til at løse de opgaver, som skal løses i f.eks.  

 døgninstitutioner for svært psykisk eller fysisk handicappede eller i rollen  

 som dagplejemor.
Derimod er SF klart for den del af lovforslaget, som lægger op til, at  

 voksenuddannelsen på området skal udbygges.
Den del havde SF meget gerne  

 været med til at fremme.
I lovforslaget fremhæves det, at pædagogisk grunduddannelse skal ses som  

 en del af regeringens tanker om uddannelse til alle unge.
Men af  

 bemærkningerne fremgår det samtidig, at »uddannelsen i høj grad vil  

 træde i stedet for andre ungdomsuddannelser.
Finansieringen af kompensationen  

 vil derfor kunne ske ved, at den forventede aktivitet på andre  

 ungdomsuddannelser reduceres«.
SF er derfor også meget betænkelig ved, at regeringen tilsyneladende søger  

 at lave uddannelsen alene ved at finde pengene andre steder i  

 undervisningssystemet.
Det finder SF både forkert og uklogt, idet det reelt  

 betyder, at der ikke alt i alt kommer flere i uddannelse.
 SF er positiv over for voksendelen i lovforslaget og mener, at  

 ressourcerne burde have været sat ind her i stedet for at lave en ny  

 ungdomsuddannelse, der har en varighed, der i længde svarer til de  

 discountuddannelser, som regeringen introducerede i forbindelse med  

 stramningen på arbejdsmarkedsområdet specielt over for unge under 25 år, og  

 som alene har til formål at få unge ned på halv dagpengesats.
 SF's interesse for at medvirke til gennemførelse af en voksendel kom bl.a.  

 til udtryk i, at SF over for undervisningsministeren har præsenteret følgende  

 udspil:
 »Pædagogisk Voksenuddannelse (PVU) - Uddannelse for  

 pædagogmedhjælpere, omsorgsmedhjælpere og dagplejere.
 Formål:
 Efter SF's opfattelse er det vigtigt, at alle mennesker uddanner sig  

 gennem hele livet, fordi det kvalificerer de pågældende bedst muligt til  

 arbejdsmarkedet, og fordi de pågældende får en højere livskvalitet.
 Derfor er det ikke mindst vigtigt, at der for de mennesker, der aldrig har  

 fået en kompetencegivende uddannelse, kan tilrettelægges uddannelsesforløb,  

 der kvalificerer dem bedst muligt til arbejdsmarkedet og giver højere  

 livskvalitet.
 Formålet med PVU er netop at sikre dette for pædagogmedhjælpere,  

 omsorgsmedhjælpere og dagplejere.
 PVU-indhold:
 PVU er et uddannelsesforløb af en varighed på et undervisningsår.
 Indholdet i PVU skal bl.a. tilrettelægges ud fra indhøstede erfaringer fra  

 kurser, som er afholdt for pædagogmedhjælpere, omsorgsmedhjælpere og  

 dagplejere forskellige steder i landet.
 PVU sigter på følgende mennesker:
PVU sigter på de mennesker, som må forventes at have valgt jobbet som  

 pædagogmedhjælper, omsorgsmedhjælper eller dagplejer mere permanent.
PVU  

 tager derfor ikke sigte på de helt unge, der f.eks. i en kort periode  

 arbejder som pædagogmedhjælper efter at have afsluttet en ungdomsuddannelse.
 Derfor kan følgende mennesker omfattes af PVU:
 Mennesker, der er 25 år og normalt har arbejdet som pædagogmedhjælper  

 eller dagplejer i 2 år inden for 5 år.
 Lovgrundlaget:
 Lovgrundlaget for PVU skal tilvejebringes enten gennem en særlig PVU-lov  

 eller i pædagoguddannelsesloven.
 Udddannelsen foregår følgende steder:
Da det er ønskeligt, at PVU bliver en del af et pædagogisk  

 uddannelsesmiljø, er det ønskeligt, at PVU foregår på pædagogseminarierne.
Da  

 det samtidig er vigtigt, at PVU bliver spredt ud over landet, fordi  

 potentielle uddannelsessøgende ikke vil være så mobile som yngre studerende,  

 skal uddannelsen, når det er muligt, også placeres uden for seminariebyerne.  

 Det kan ske, ved at pædagogseminarierne etablerer uddannelsen i andre byer,  

 eventuelt i samarbejde med andre uddannelsesinstitutioner.
Hvis der er  

 seminarier, der ikke vil være med til dette, skal andre  

 uddannelsesinstitutioner også af sig selv kunne oprette PVU.
 Finansiering:
PVU finansieres over lov om åben uddannelse.
For arbejdsløse sker det via  

 RAR-midler.
 Under uddannelsen skal man kunne få VUS-støtte, uddannelsesorlov,  

 decentralt aftalt støtte m.v.
 Kompetence og merit:
Da de mennesker, der gennemfører PVU, både har erhvervserfaring og har  

 gennemført et mere teoretisk uddannelsesforløb, opfylder de adgangskravet til  

 at søge om optagelse på pædagoguddannelsen, herunder det særligt  

 tilrettelagte uddannelsesforløb.« Tom Behnke (FP) Hans Peter Baadsgaard (S) Poul Erik Dyrlund (S) Lis Greibe  

 (S) Jens Peter Vernersen (S) Aage Frandsen (SF) Elsebeth Gerner Nielsen (RV)  

 Bruno Jerup (EL) Addi Andersen (CD) Anders Mølgaard (V) Hanne Severinsen (V)  

 fmd.
Henning Urup (V) Ulla Tørnæs (V) Frank Dahlgaard (KF) Lene Espersen  

 (KF) John Vinther (KF) Kristian Thulesen Dahl (DF) Bilag To af udvalgets spørgsmål til undervisningsministeren og ministerens svar  

 herpå samt en skriftlig henvendelse til udvalget fra Kommunernes  

 Landsforening Spørgsmål 3:
»Hvor stort er »gennemtrækket« af pædagogmedhjælpere i  

 daginstitutioner?» Svar:
Jeg kan henvise herom til betænkning 1277.1994 om »Forslag til en  

 pædagogmedhjælperuddannelse«.
I Bilag 2 til betænkningen er på side 110  

 oplyst følgende om ancienniteten for pædagogmedhjælpere:
Pædagogmedhjælpere (1992) Pædagogmedhjælpernes ansættelsesanciennitet 1992 (Kilde: PMF baseret på  

 FLD's overenskomststatistik 1992).
Tabellen viser, at der er ca. 8.000 pædagogmedhjælpere, der har en  

 anciennitet på 3 år og derover, mens knap 16.000 på opgørelsestidspunktet var  

 nyansatte.
Tabellen viser ligeledes, at godt halvdelen er ansat inden for det  

 seneste år.
 Spørgsmål 4:
»Hvad er den gennemsnitlige varighed af pædagogmedhjælperes  

 ansættelsesforhold i daginstitutioner?» Svar:
 Ministeriet har ikke oplysninger, der kan belyse spørgsmålet, ud over hvad  

 der fremgår af svaret på spørgsmål 3.
Kommunernes Landsforening Forslag til lov om ændring af lov om grundlæggende social- og  

 sundhedsuddannelser inden for bistands-, pleje- og omsorgsområdet m.v.  

 (Pædagogisk grunduddannelse) L 91 Den 6. december 1995 var lovforslaget om en pædagogisk grunduddannelse til  

 første behandling i Folketinget.
Landsforeningen har deltaget i udvalgsarbejdet i forbindelse med forslag  

 til en pædagogmedhjælperuddannelse.
Ved den lejlighed gav landsforeningen  

 sammen med flertallet af udvalgsmedlemmerne udtryk for, at man ikke kan  

 støtte oprettelsen af en pædagogmedhjælperuddannelse.
Landsforeningens principielle indvendinger er, - at det vil være uhensigtsmæssigt med to niveauer af uddannede i  

 daginstitutioner, - at det vil give kompetence- og afgrænsningsproblemer, - at det vil være svært at skaffe de nødvendige praktikpladser og vil give  

 personalemæssig turbulens, - at en gruppe af kortuddannede mellem de ikkeuddannede pædagogmedhjælpere  

 og uddannede pædagoger på grund af lønrelationerne uundgåeligt vil tvinge  

 lønniveauet for de ordinært uddannede i vejret.
Uanset at ministeriets udgangspunkt for forslaget angiveligt er ønsket om  

 at skabe flere uddannelsespladser til de unge - i forslaget henvises der til  

 undervisningsministerens strategi for »Uddannelse til alle« -  

 lægges der med forslaget om etablering af en pædagogisk grunduddannelse  

 tilsyneladende ikke op til en særskilt udvidelse af uddannelseskapaciteten.
I  

 forslaget forudsættes det således, at uddannelsen vil kunne finansieres inden  

 for den samlede ramme for ungdomsuddannelserne.
 På grundlag af det foreliggende materiale finder landsforeningen, at  

 uddannelsens økonomiske konsekvenser er utilstrækkeligt belyst.
 Ud fra en samfundsøkonomisk vurdering må der sættes spørgsmålstegn ved det  

 fornuftige i, at uddannelsesresurser ledes over i en uddannelse (og dermed  

 væk fra andre uddannelser), hvor de, der skal anvende arbejdskraften  

 (kommuner og amter), hidtil har tilkendegivet, at der ikke er behov for en  

 uddannelse af denne karakter.
 Til finansiering af undervisningsudgifter forudsætter  

 Undervisningsministeriet fortrængning af øvrige undervisningsaktiviteter på  

 såvel statslige som amtslige uddannelser på et efter landsforeningens  

 vurdering urealistisk højt niveau.
 En anden finansiel forudsætning, som ikke er tilstrækkeligt afklaret, er  

 spørgsmålet om finansiering af elevlønninger i praktikperioden.  

 Landsforeningen finder det bemærkelsesværdigt, at et område af så væsentlig  

 økonomisk betydning for ungdomsuddannelsen og kommunernes økonomi kun er  

 belyst fra tilskudssiden, så meget mere som det vil være problematisk at  

 fremskaffe praktikpladser til såvel denne uddannelse som den ordinære  

 pædagoguddannelse.
 Merituddannelsen påtænkes etableret efter reglerne om åben uddannelse, men  

 de økonomiske konsekvenser vedrørende denne uddannelse er ikke beskrevet i  

 lovforslaget.
 Landsforeningen fastholder således sin tidligere afvisning af forslaget om  

 en pædagogisk grunduddannelse, både med henvisning til de problemer, dette  

 vil medføre med hensyn til kompetence, samarbejdsproblemer m.v., og med  

 henvisning til de samfundsøkonomiske og kommunaløkonomiske konsekvenser af  

 forslaget.
 Landsforeningen finder det helt uacceptabelt, at kommunerne slet ikke er  

 tiltænkt medbestemmelse på skoledriften til uddannelsen, men at denne er  

 tillagt amterne, uanset at uddannelsen, i modsætning til de grundlæggende  

 social- og sundhedsuddannelser, næsten fuldt ud sigter på kommunerne.
 - Styrkelse af kursusvirksomheden for dagplejere.
Landsforeningen vil gerne pege på, at en række elementer i denne strategi  

 allerede virker eller er under forberedelse.
Det gælder opbygningen af en  

 kursusvirksomhed under AMU, der er indledt inden for det seneste år,  

 udbygningen af den særlig tilrettelagte pædagoguddannelse for erfarne  

 ikkeuddannede og udbygningen af optagelseskapaciteten til den ordinære  

 pædagoguddannelse.
 Landsforeningen skal anmode om foretræde for Folketingets  

 Uddannelsesudvalg for nærmere at redegøre for sine synspunkter.
