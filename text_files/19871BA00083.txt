Nr BSF 83 Forslag til folketingsbeslutning om fremme af vilkårene for den folkelige  

 idræt Fremsat af Stillinger (SF) Birthe Hansen (SF) Hanne Thanning Jacobsen (SF)  

 Ingerlise Koefoed (SF) Bjørn Poulsen (SF) Ebba Strange (SF) den 26. januar 1988 Folketinget opfordrer regeringen til i indeværende folketingsår at fremsætte forslag om forbedring af vilkårene for den folkelige breddeidræt.
Forslagene skal indeholde følgende:
 1. Kvalitativ udvikling af idrætsbyggeri og -anlæg, herunder:
a.
Pulje til etablering af utraditionelt idrætsbyggeri m.m.
 2. Idrætsinitiativer rettet mod særlige grupper, herunder:
a.
Pulje til idrætsinitiativer udsprunget fra eller rettet mod indvandrere og flygtninge.
b.
Pulje til initiativer på handicapområdet - både for psykisk og fysisk handicappede - herunder forsknings- og udviklingsarbejde.
c.
Ophævelse af »25-års-reglen« for de over 60-årige.
d.
Pulje til støtte til uorganiseret idrætsudfoldelse.
 3. Initiativer inden for uddannelse og forskning m.v., herunder:
a. 3-årigt forsøg med oprettelse af lærestol i idrætsjournalistik på Journalisthøjskolen i Århus.
b.
Genindførelse af årskurser for folkeskolelærere og gymnasielærere på Danmarks Højskole for Legemsøvelser og Institut for Idræt, Odense Universitet.
c.
Oprettelse af cand.pæd.-uddannelse i idræt på Danmarks Lærerhøjskole.
d.
Sikring af handicapkurserne på Danmarks Højskole for Legemsøvelser.
e.
Oprettelse af professorat i »kropskulturforskning« med udgangspunkt i en humanistisk-samfundsvidenskabelig synsvinkel.
f.
Nedsættelse af et forskningsråd for forskning i kropskultur og idræt under Undervisnings- og Forskningsministeriet.
4. Udredningsarbejde om sammenhængen mellem idræt og miljø 5. Lempelse af de administrative byrder for idrætsforeningerne 6. Ændring af støtten til lokaleleje Bemærkninger til forslaget Almindelige bemærkninger På baggrund af breddeidrætsudvalgets arbejde og breddeidrætsdebatten ønsker Socialistisk Folkeparti at stille en række forslag på idrætsområdet.
Formålet med dette initiativ kan sammenfattes i tre overordnede punkter:
1. Vi ønsker gennem forslagene at bedre de uorganiseredes muligheder for idrætsudfoldelser, såvel individuelt som sammen med andre.
2. At bedre foreningernes aktivitetsmuligheder, sålede at disse får mulighed for at få andre befolkningsgrupper i tale end dem, der i dag er aktive inden for idrætten.
3. Gennem målrettede prioriteringer inden for uddannelses- og forskningsområdet ønskes en kvalitativ udvikling af den folkelige idræt strukturelt og indholdsmæssigt.
Socialistisk Folkeparti vil med denne »idrætspakke« sætte fokus  

 på den folkelige idræts udfoldelsesmuligheder.
Eliteidrætten blev ved beslutningen om etableringen af Team Danmark bevilget (i 1982-kroner) 50 mio. kr. om året fra staten. 450 personer eller hold er på kandidatlisten som støtteberettigede; men derudover anvendes også midler til landstrænere m.v., som kommer flere til gode - sammenlagt anses tallet dog ikke for at være større end ca. 1.000 udøvere.
Efter at have gjort noget for de få er det nu tiden til at gøre noget for de mange, der dyrker breddeidræt i de almindelige idrætsforeninger, der dyrker uorganiseret idræt eller eksperimenterer med forskellige kropslige udtryksformer.
Kort sagt: Tiden er inde til, at vi vedstår os, at idrætten i dag udgør en mangfoldighed af forskellige måder at udfolde sig på og er andet og mere end den traditionelle præstationsorienterede sportsudfoldelse, som i dag har bemægtiget sig medierne, den økonomiske støtte og sidst, men ikke mindst, truer med at erobre sig adgangen til folks bevidsthed om, hvad idræt er.
Men »sport« er kun en lille del af det, man bredt kan kalde  

 idræt - eller kropskultur.
Hvorledes kropskulturen ser ud i et givet samfund, afspejler altid samfundets værdinormer - således må sporten forstås som industrikulturens legemliggørelse af de bærende samfundsmæssige idealer om hurtigere - højere - stærkere.
Kropskulturen er dog ikke udelukkende et spejl af forandringerne i samfundsforholdene.
Kropskulturen kan selv gå foran og angive tendenser eller drømme til en ændret samfundsstruktur.
Dette sker fortrinsvis på to måder:
1. Særlige grupper/subkulturer m.v. opøver nye kropslige samværsformer, der indirekte såvel som direkte anskueliggør de værdinormer, som de ønsker at lægge i et nyt samfund.
2. Kroppen kan reagere spontant på kommende samfundsændringer, som endnu ikke er erkendt af intellektet.
Måske var Break-Dance og Electric Boogie en ubevidst forudsigelse om et kommende teknologi- og robotsamfund? Måske vidner punkernes POGO-dans om en kommende renæssance for mytiske og rituelle danse med ekstatisk funktion? Derfor er kampen om kropskulturen - som kulturkampen i det hele taget - utrolig vigtig.
På baggrund af ovenstående søger vi gennem vores forslag at fremme mulighederne for øget kropslig udfoldelse på deltagernes egne præmisser ud fra ønsket om at støtte udviklingen af en kropskultur, som repræsenterer andre værdinormer og -sæt end dem, der i dag er dominerende.
Specielle bemærkninger Ad 1 Der ønskes afsat et beløb på 15 mio. kr. årligt til etablering af alternative idrætsanlæg.
Hermed ønsker vi at stimulere/imødekomme det udvidede idrætsbegreb, der i dag er en realitet.
Der nedsættes et bevillingsråd under Kultur- og Kommunikationsministeriet, som afgør fordelingen af midlerne.
Rådet sammensættes bredt, f.eks. med repræsentanter fra Idrættens Fællesråd, Planstyrelsen, arkitektskolerne, Kommunernes Landsforening og fra relevante græsrodsbevægelser.
Ansøgninger om støtte kan komme fra beboerorganisationer, foreninger, højskoler, institutioner, amter og kommuner.
Enkeltpersoner kan ikke søge.
Er der imidlertid tale om større anlæg, hvor initiativtagerne ikke formodes at være i stand til at finansiere den løbende drift af anlægget, skal det være en kommune eller et amt, der søger, således at driften er sikret.
Vi forestiller os følgende overordnede kategorier af alternative idrætsanlæg:
1. Multi-haller, som i et vist omfang bør være åbne for offentligheden, og som rummer tilbud om forskellige kropsudfoldelsesmuligheder som f.eks. styrketræning, fysioterapi, massage, bordtennis, squash, ungdomsklub, dans, sauna m.v., 2. Utraditionelle bygningsformer, som lægger op til eksperimenterende kropsudfoldelse.
Der skal normalt ikke kunne foregå traditionelle sportsaktiviteter i rummene.
Eksempel:
Heksehuset på Gerlev Idrætshøjskole bliver et alternativt bevægelseshus ligesom Væksthuset på Gedved Seminarium.
3. Etablering af utraditionelle, decentrale idræts- og legemiljøer primært i storbyområder med få idrætsudfoldelsesmuligheder.
Der kan her være tale om både indendørs og udendørs anlæg.
Eksempel:
 Projekt Idræts- og Legemiljøer i Århus Amts Gymnastikforening.
Vi forudsætter, at kommuner, der ønsker at dække driftsomkostningerne, får udvidet deres økonomiske rammer på samme måde, som det er sket på miljøområdet.
Ad 2 a Indvandrere og flygtninge udgør i dagens Danmark ca. 80.000 personer.
Fælles for dem er, at de kommer til en fremmed kultur, hvilket kan udgøre et problem på grund af de mange former for kulturelle sammenstød, dette kan give.
Det er vigtigt, at indvandrere og flygtninge integreres i det danske samfund, samtidig med at de bevarer deres åndelige og kulturelle egenidentitet.
Idrætten er - efter SF's opfattelse - et velegnet integrationsmiddel for indvandrere og flygtninge.
Der har kun i meget beskedent omfang fundet forsøg sted omhandlende idræt som integrationsmiddel for flygtninge og indvandrere (DIF's projekt i Sandholmlejren, Nordgårdens Idrætsforening i Gellerup); men disse få eksempler viser med stor tydelighed, at gensidige racistiske holdninger bearbejdes konstruktivt via samværet på idrætspladsen, og fælles identitet opnås i situationer, hvor man sammen skal ud og møde f.eks. andre hold.
Der må således gives økonomiske muligheder for, at flere initiativer kan tages inden for dette område, og vi foreslår derfor konkret, at der afsættes 2 mio. kr. om året fra sommeren 1988 til dette formål.
Der skal gives mulighed for, at en bred kreds kan søge disse midler, f.eks. daginstitutioner, ungdomsklubber, indvandrerforeninger, idrætsforeninger, enkeltpersoner m.fl.
Initiativet skal udspringe lokalt og være decentralt forankret som i 10-punkts-programmet.
Beløbet fordeles ligeligt mellem amterne, og det foreslås, at der i hvert amt nedsættes et amtsligt bevillingsråd med f.eks.:
1 repræsentant fra Idrættens Samarbejdsudvalg, 1 repræsentant fra de pædagogiske organisationer, 3 repræsentanter fra indvandrerforeningerne, 1 repræsentant fra Dansk Flygtningehjælp, 2 repræsentanter fra amtet.
Det bør overvejes, hvorvidt Forsøgs- og Udviklingscentret kan indgå i forbindelse med evalueringen af initiativet efter en tre-årig periode.
Ad 2 b De handicappede udgør en gruppe medborgere, som ofte er overset, og som ikke har de samme muligheder for at dyrke idræt i samme omfang som flertallet.
Her bør også med dette initiativ tages særligt hensyn til de psykisk udviklingshæmmede.
Disse udgør en stor gruppe af de handicappede, men samtidig udgør de den gruppe handicappede, der lever mest ubemærket, idet de ikke selv i fornødent omfang gør opmærksom på deres ønsker og behov.
Idræt og kropsaktiviteter kan for handicappede blive en væsentlig del af den mosaik, der er med til at udvikle en større livskvalitet for den enkelte handicappede.
Initiativer for såvel fysisk som psykisk handicappede a) Der skal ansættes amtshandicapkonsulenter i alle amter.
Disse skal i særlig grad tage sig af de handicapgrupper, der i dag ikke udøver nogen form for idrætslig aktivitet.
I de få amter, hvor der er ansat handicapkonsulenter, f.eks. i Storstrøms og Vejle Amter, har disse vist sig at udgøre en positiv støtte for de handicappede, b) Etablering af en pulje på 1 mio. kr. årligt i de følgende 3 år placeret i DHIF til målrettet udviklingsarbejde inden for handicapområdet.
 c) Afskaffelse af 25-års-reglen for handicappede.
d) Der etableres mulighed for, at der kan oprettes interessegruppelignende virksomhed for handicappede på såvel over som under 18 år, hvis særlige behov gør sig gældende.
Der afsættes årligt 5 mio. kr. til disse formål.
Særlige initiativer rettet mod psykisk handicappede a) Amterne tildeles et årligt beløb til iværksættelse af initiativer for psykisk handicappede.
Herunder bør der i et vist omfang være mulighed for at arrangere kurusvirksomhed for institutionspersonale, lærere og andre ansatte, som arbejder med handicappede.
b.
Der afsættes et årligt beløb på landsplan til iværksættelse af forsknings- og udviklingsarbejde for de psykisk handicappede.
Initiativer for de fysisk handicappede a) På et overordnet plan skal udviklingsvirksomheden have sigte på de handicappede, der af den ene eller anden årsag ikke ønsker eller har mulighed for at dyrke idræt under DHIF i dag - enten fordi deres handicap er så svære, at der p.t. ingen tilbud er til dem, eller fordi de ikke ønsker at deltage i de overvejende præstations- og konkurrenceorienterede idrætstilbud, som DHIF tilbyder.
 Midlerne skal derfor anvendes til:
1. Udvikling af ny teknologi på idrætsområdet/nye rekvisitter m.v., således at også meget svært handicappede får mulighed for at kunne være idrætsaktive, 2. Udvikling af alternative aktivitetstilbud/-indhold, som modsvarer den mangfoldighed af behov for kropsudfoldelse, som selvfølgelig også eksisterer i handicapgruppen.
 b) Afskaffelse af 25-års-reglen for handicappede.
Ad 2 c Ifølge befolkningsstatistikken er andelen af ældre medborgere i kraftig vækst, derfor påkalder denne gruppe sig i stigende grad opmærksomheden.
Idræt for ældre kan for manges vedkommende medvirke til forøget livskvalitet og forebygge sygdomme.
I dag er det således, at jo flere ældre (i denne sammenhæng over 25 år) en forening har, jo mere fratrækkes i lokalerefusion.
Diskussionen om det rimelige i denne lov deltager SF gerne i, men med dette initiativ ønsker vi blot at gøre det lettere og mere økonomisk overkommeligt for ældre over 60 år at deltage i idrætsaktiviteter.
Vi er klar over, at mange kommuner allerede har ophævet 25-års-reglen og dermed frivilligt betaler en større del, end de egentlig er tvunget til.
Med en central lovgivning, som fjerner 25-års-reglen for ældre over 60 år, vil disse kommuner få udbetalt en større del af bloktilskuddet - og det vil vi ikke være modstandere af.
Med dette initiativ gøres det lettere for foreninger at optage ældreidræt på programmet.
Der afsættes det første år 10 mio. kr., som næste år skal reguleres, når behovet er konstateret.
Ad 2 d De såkaldte uorganiserede idrætsudøvere er en overset gruppe, idet de ikke er organiseret i forbund, klubber eller andet, som kan fungere som talerør for de interesser og ønsker, denne gruppe måtte have.
Med puljen ønsker vi at understrege, at uorganiserede idrætsudøvere kan have brug for anden støtte end adgang til idrætsfaciliteter - f.eks. støtte til kursusvirksomhed, udviklingsarbejde, placering af lånbare idrætsrekvisitter.
Der afsættes 1 mio. kr. til dette formål.
Kultur- og Kommunikationsministeriet administrerer puljen.
Ansøgninger om støtte kan komme fra initiativtagere, som ikke er organiserede, og fra private og offentlige organisationer, der på en eller anden måde ønsker at bedre mulighederne for uorganiseret idrætsudfoldelse i bred forstand.
I forbindelse med sidstnævnte må der gøres opmærksom på, at der ikke fra initiativtagernes side kan stilles krav om organisering eller medlemskab for deltagerne - såfremt deltagerne gerne selv vil, er det selvfølgelig o.k.
I forbindelse med breddeidrætsbetænkningen (betænkning nr. 1094) har der været rejst kritik af fokuseringen på foreningerne - således også af SF.
Spørgsmålet - som ingen hidtil har kunnet besvare tilfredsstillende - er, hvad det egentlig er for behov og ønsker, de uorganiserede idrætsudøvere kan have, og som de i dag ikke får tilgodeset.
En del af midlerne fra denne pulje kunne måske anvendes til en kortlægning af de uorganiserede idrætsudøveres behov.
Puljen kunne også anvendes til at støtte og styrke arbejdet med at finde de gamle landsbylege frem igen med henblik på, at disse igen vil kunne opleves i Danmark.
Det handler om kulturhistorie, identitet m.v.
I visse andre europæiske lande - f.eks.
Belgien - er man meget langt fremme med dette, hvorimod vi i Danmark overhovedet ikke har arbejdet inden for dette felt.
Dette ville oplagt være til gavn for de uorganiserede.
I praksis kunne man tænke sig, at man kunne lave udlån af rekvisitter til 20 landsbylege og -spil placeret rundt omkring i beboerhuse, forsamlingshuse, skoler og lign.
Ad 3 Socialistisk Folkeparti ønsker med disse initiativer at rette op på de mangler på det idrætsuddannelses- og idrætsforskningsmæssige områder, som i de senere år har været mere og mere udtalte.
Det skal dog understreges, at vi senere ønsker at tage spørgsmålet om den endelige udformning af uddannelse og forskning i Københavnsområdet op, når Institut for Kultursociologis endelige skæbne er afgjort, herunder hvor placeringen af det foreslåede professorat skal finde sted.
Ad 3 a Formålet med initiativet er overordnet at være med til at ændre og udvikle idrætsjournalistikken.
Til trods for sportsstoffets store omfang i medierne er der ikke blevet undervist systematisk i idrætsjournalistik siden 1981, hvor der blev udbudt et 4-ugers modul på Danmarks Journalisthøjskole.
At faget ikke længere udbydes som modul, forbedrer heller ikke det ringe ry, som idrætsjournalistikken har i visse journalistkredse.
Desuden er denne mangel med til at fastholde den snævre tilgangsvinkel, der ses i medierne.
Det betyder, at idrættens mange andre facetter som f.eks. skabelsen af det sociale sammenhold, æstetiske oplevelser og kropserkendelser bliver fuldstændig overset i mediernes jag efter at skabe den bevidstløse eliteorienterede resultatformidling af det, som unge mænd mellem 15 og 35 år præsterer.
Derfor foreslås det, at der etableres en lærestol i idrætsjournalistik over en 3-årig forsøgsperiode på Journalisthøjskolen i Århus.
Der afsættes 1/2 mio. kr. om året i 3 år.
Efter forsøgsperioden evalueres forsøget.
Ad 3 b Siden 1981 har der ikke eksisteret årskurser for idrætslærere.
Til gengæld findes der to typer erstatningskurser for idrætslærere.
Det ene er et 31/2 måneders heltidskursus, og det andet er et 100 timers kursus fordelt over et helt år.
Det betyder, at det faglige niveau er blevet stadig ringere inden for idrætsområdet i skolerne.
Netop i disse år er det vigtigt at opprioritere skoleidrætten, således at eleverne kan blive vænnet til også at fortsætte med idræt efter deres skoletid.
Kurserne skal arrangeres af DHL samt Institut for Idræt, Odense Universitet.
Der afsættes pr. år 11/2 mio. kr. til formålet.
Ad 3 c I lighed med andre fagområder oprettes der en cand. pæd.-uddannelse i faget idræt.
Det er af stor betydning for idrættens fremtid og dermed for brugerne af breddeidrætten at højne det faglige niveau inden for faget idræt.
Højtuddannede undervisere vil være til inspiration for lærere, hvilket gør undervisningen bedre til gavn for eleverne.
 Kurserne arrangeres af Danmarks Lærerhøjskole.
 Der afsættes 1 mio. kr. pr. år til formålet.
Ad 3 d Der afsættes 1/2 mio. kr. årligt til oprettelse af kurser for handicapidræt på Danmarks Højskole for Legemsøvelser.
Det er vigtigt for de skolesøgende handicappede, at de allerede i skoletiden undervises af kvalificerede folkeskolelærere med særlig uddannelse.
Handicappede skal også lære, at idræt ikke kun er for eliten blandt handicappede, men kan blive en del af tilværelsen, hvor idrætten kan være med til at give et bedre liv.
Ad 3 e Det er af største betydning for en generel højnelse og kvalificering af den kropskulturelle forskning i Danmark, at forskningen tilgodeses via oprettelsen af et professorat i kropskultur.
 Dette kan f.eks. placeres på Institut for Kultursociologi.
 Der afsætttes 1/2 mio. kr. årligt til formålet.
Ad 3 f Idrættens Forskningsråd er i dag idrætsorganisationernes eget forskningsråd, hvilket kan være med til at indsnævre de emneområder, der prioriteres.
Derfor foreslår vi, at der oprettes et nyt forskningsråd under Undervisnings- og Forskningsministeriet.
 Bevillingen skal tjene til forskning i kropskultur i bred forstand.
Offentligheden har en stor interesse i, at der forskes uafhængigt af institutionelle og faglige begrænsninger.
Dette vil kunne finde sted under dette forskningsråd, hvor alle relevante instanser og personer kan søge om forskningsmidler.
Forskningsrådet skal kunne bevilge penge på samme måde som de øvrige forskningsråd.
Forskningsrådet skal sammensættes efter samme retningslinjer som de øvrige forskningsråd.
Der afsættes årligt 3 mio. kr. til formålet.
Det skal bemærkes, at Idrættens Forskningsråd ikke nødvendigvis dermed bliver overflødiggjort.
Ad 4 Interessen for naturen og dens værdier er heldigvis stigende i befolkningen.
Men dette kan give anledning til mange konflikter og sammenstød de forskellige interessegrupper imellem.
Ifølge en vildtbiologisk undersøgelse får dyr stress af for mange orienteringsløbere, og lappedykkerne bliver jaget bort fra Silkeborgsøerne på grund af for mange surfere og for megen vandskiaktivitet - for blot at nævne 2 eksempler.
I øjeblikket er det op til de enkelte kommuner at fortolke regionplanerne, og vi kan derfor registrere en meget forskellig praksis fra kommune til kommune.
Dette er problematisk på grund af forskellige og skiftende politiske flertal.
Ligeledes giver det ofte anledning til problemer for brugerne, når de enkelte foreninger eller organisationer skal tilrettelægge arrangementer.
Der skal nedsættes et hurtigtarbejdende udvalg under Miljøministeriet, hvis opgave bliver følgende:
 1. At foretage et udredningsarbejde, der beskriver problemerne i dag.
2. At afklare, hvorvidt der kan etableres overordnede retningslinjer for brug af naturen.
3. At vurdere, hvorvidt det vil være hensigtsmæssigt at etablere et statsligt råd, hvis opgave det skulle være at afgøre eventuelle tvistigheder inden for området ud fra overordnede retningslinjer.
Udvalget skal sammensættes bredt, således at de mangeartede interesser bliver repræsenteret:
- Idrættens Fællesråd, - Det Grønne Kontaktudvalg, - Skov- og Naturstyrelsen (det økologiske kontor plus friluftskontoret), - Friluftsrådet, - Kommunernes Landsforening, - Amtsrådsforeningen, - Miljøministeriet, - Danmarks Naturfredningsforening.
Efter udredningsarbejdet og formuleringen af de endelige forslag fremsendes disse til høring i de forskellige interesseorganisationer.
Efter høringen sammenfatter udvalget konklusioner og fremkommer med et endeligt forslag.
 Der afsættes 1/2 mio. kr. i 1988.
Ad 5 Skattedepartementet udarbejder regler for lempelse af de administrative byrder for idrætsforeningerne.
Samtidig skal departementet iværksætte et udredningsarbejde, som skal munde ud i konkrete planer for lettelser ud over de ovenfor nævnte.
Dette initiativ skal bl.a. ses som et forsøg på at imødekomme de ønsker og behov for administrative lettelser, som idrætsforeningerne i stadig stigende grad har ønsket.
Det er samtidig en håndsrækning til de mange tusinde frivillige ledere, som i stadig stigende grad påføres administrative og bureaukratiske pligter.
SF mener, at de frivillige lederes arbejdskraft i langt højere grad burde anvendes til forbedring af de aktive idrætsudøveres vilkår - frem for at tilfredsstille skattemyndighederne.
Ad 6 Støtten til lokaleleje har i mange år ligget på ca. 40 kr./time.
Dette beløb er helt ude af trit med de faktiske udgifter, som idrætsforeningerne skal betale.
Samtidig er der i den lave støttesats indbygget en urimelig forskelsbehandling i forhold til kommunalt ejede idrætsfaciliteter, som er gratis at benytte.
Støtten bør øges til 100 kr. pr. time.
Der afsættes 50 mio. kr. årligt til forbedring af lokalestøtten.
