Bekendtgørelse om overvågning og  

 bekæmpelse af BSE hos kvæg1) I medfør af § 5, § 6, stk. 2, § 8, § 9, stk. 1, § 13, § 15, § 16,  

 stk. 1, § 18, stk. 1, § 29, stk. 1, § 35, stk. 1 og 2, § 36, stk. 2 og 3, §  

 42 og § 43, stk. 2, i lov nr. 351 af 2. juni 1999 om sygdomme og infektioner  

 hos dyr, og efter bemyndigelse fra ministeren for fødevarer, landbrug  

 og fiskeri, fastsættes:
Afsnit I Formål og definitioner § 1. Bekendtgørelsens formål er at fastsætte  

 bestemmelser for overvågning og bekæmpelse af BSE hos  

 kvæg.
 Stk. 2. I denne bekendtgørelse forstås  

 ved:
1)	BSE: Bovin Spongiform Encephalopati, kogalskab.
En zoonotisk sygdom,  

 som kan overføres fra kvæg til menneske, og som medfører  

 en alvorlig, uhelbredelig hjernelidelse hos kvæg og menneske efter lang  

 inkubationstid.
2)	TSE: Transmissibel Spongiform Encephalopati.
Samlebetegnelse for  

 overførbare spongiforme encephalopatier, hvoraf BSE hos kvæg og  

 scrapie hos får og ged er de vigtigste sygdomme hos husdyr.
3)	Relevant materiale: Prøve af hjerne eller rygmarv udtaget  

 efter Fødevaredirektoratets nærmere anvisning.
Prøven  

 udtages med henblik på undersøgelse for BSE.
 4)	Forarbejdningsvirksomhed: Virksomhed godkendt i henhold til  

 bekendtgørelse om forarbejdning og bortskaffelse af specificeret  

 risikomateriale (SRM).
 5)	Slagteri: Slagteri autoriseret til slagtning af kvæg i henhold  

 til bekendtgørelse om autorisation m.v. ved behandling og salg af  

 fødevarer m.v. samt kontrolmærkning af animalske  

 fødevarer.
 6)	AM-dyr: Kreatur, som ved det levende syn før slagtning (ante  

 mortem kontrol) mistænkes for at være angrebet af en sygdom, der  

 kan overføres til mennesker eller dyr eller som viser symptomer  

 på en sygdom eller en forstyrrelse af deres almentilstand, som kan  

 gøre kødet uegnet til menneskeføde.
 7)	Nødslagtning: Enhver slagtning af et kreatur på grund  

 af et ulykkestilfælde eller alvorlige fysiologiske forstyrrelser eller  

 funktionsforstyrrelser, hvor aflivningen udføres uden for et slagteri  

 efter beslutning af en dyrlæge, og hvor den slagtemæssige  

 behandling foretages på et slagteri.
8)	Foderkohorte: Gruppe af kreaturer, som må antages at have  

 modtaget foder fra samme parti som et kreatur, der har fået  

 påvist BSE.
Foderkohorten defineres af Fødevaredirektoratet  

 efter undersøgelse af fodringsforholdene i en besætning med et  

 BSE-smittet kreatur.
 9)	Hjemmeslagtning: Primærproducenters slagtning af egne dyr og  

 efterfølgende slagtemæssige behandling af egne dyr til forbrug i  

 egen husholdning på ejendomme, hvor dyrehold er tilladt.
 10)	Godkendt laboratorium: Danmarks Veterinærinstitut, samt  

 laboratorium godkendt af Fødevaredirektoratet til at foretage  

 undersøgelser for BSE ved hurtigtest i henhold til  

 bekendtgørelse om godkendelse af og tilsyn med diagnostiske  

 laboratorier.
 11)	Hurtigtest: EU-godkendt test til hurtig undersøgelse af  

 relevant materiale for BSE.
 12)	TSE-database: Fødevaredirektoratets database over alle  

 undersøgelsesresultater i forbindelse med undersøgelse for  

 TSE-sygdomme.
 13)	CHR: Ministeriet for Fødevarer, Landbrug og Fiskeris  

 Centrale Husdyrbrugsregister.
 14)	CHR-nummer: Et unikt nummer, der i CHR identificerer en bestemt  

 geografisk beliggenhed.
 15)	CKR-nummer: Et kreaturs entydige individnummer i CHR.
Afsnit II Overvågning af BSE Kapitel 1 Kliniske mistanker § 2. Et kreatur skal anses for at være  

 mistænkt for at have BSE, når der hos det levende, aflivede eller  

 selvdøde kreatur over 20 måneder forekommer eller har forekommet  

 følgende symptomer, samtidig med at det ikke på grundlag af  

 kliniske undersøgelser, reaktion på behandling eller  

 laboratorieanalyser har været muligt at stille en anden, sikker  

 diagnose:
 1)	Adfærdsmæssige eller neurologiske forstyrrelser.
 2)	Døende dyr uden tegn på infektiøs eller  

 traumatisk årsag.
 3)	Dyr, der viser andre alvorlige, progressive sygdomstegn.
 § 3. Den ansvarlige for en  

 kvægbesætning skal tilkalde en dyrlæge ved mistanke om, at  

 BSE forekommer i besætningen, jf. § 2.
 § 4. Tilkaldes en dyrlæge på grund af  

 mistanke om BSE, eller får en dyrlæge i øvrigt i  

 forbindelse med sit arbejde mistanke om forekomst af BSE, skal dyrlægen  

 snarest foretage en undersøgelse af det mistænkte dyr, jf. § 2  

 eller § 3.
 Stk. 2. Hvis dyrlægen efter undersøgelsen  

 konstaterer, at dyret opfylder betingelserne i § 2, skal dyrlægen anse  

 dyret som mistænkt for BSE og skal straks underrette  

 fødevareregionen om tilfældet med angivelse af  

 sygdomsanamnese.
Stk. 3. Hvis dyret er levende skal dyrlægen aflive dyret  

 efter nærmere aftale med fødevareregionen, jf. § 7, stk. 3, i  

 lov om dyrlægegerning m.v.
Dyrlægen skal så vidt muligt  

 aflive dyret medicinsk.
§ 5. Hovedet fra det mistænkte dyr skal  

 indsendes til undersøgelse på Danmarks Veterinærinstitut.  

 Indsendelse af hovedet samt transport af resten af dyret til  

 forarbejdningsvirksomhed forestås af fødevareregionen.
Eventuelt  

 lader fødevareregionen dyret transportere til en  

 forarbejdningsvirksomhed med henblik på frigørelse af hovedet og  

 videresendelse af dette til Danmarks Veterinærinstitut.
Dette skal  

 foregå under tilsyn af den fødevareregion, hvorunder  

 forarbejdningsvirksomheden hører.
Kapitel 2 Overvågning ved slagtning og på  

 forarbejdningsvirksomheder Generelt § 6. Et slagteri skal drage omsorg for at der  

 på slagteriet udtages og indsendes relevant materiale til  

 undersøgelse for BSE, jf. § 13, §§ 15-16 samt § 19.
 Stk. 2. En forarbejdningsvirksomhed skal drage omsorg for  

 at der på forarbejdningsvirksomheden udtages og indsendes relevant  

 materiale til undersøgelse for BSE, jf. § 18 samt §§ 23-24.
 § 7. Slagterier og forarbejdningsvirksomheder skal  

 sørge for at der altid er en sikker sammenhæng mellem relevant  

 materiale til undersøgelse for BSE, det pågældende  

 kreaturs CKR-nummer, samt den ejendom, hvorfra dyret er leveret til  

 virksomheden.
 Stk. 2. Slagterier skal sikre at slagtekrop og  

 øvrige dele af dyret kan relateres til det pågældende dyrs  

 CKR-nummer, indtil slagtekrop og øvrige dele af dyret er frigivet til  

 konsum.
 Stk. 3. Slagterier skal sikre kendskab til den  

 slagtekrop, som er behandlet på slagtelinjen lige før, og de 2  

 slagtekroppe, som er behandlet på slagtelinjen lige efter ethvert givet  

 dyr.
 Stk. 4. Slagterier og forarbejdningsvirksomheder skal  

 føre optegnelser over sammenhængene, jf. stk. 1-3.
 § 8. Det udtagne materiale skal indsendes til  

 undersøgelse ved hurtigtest på et godkendt laboratorium samme  

 dag, som det udtages.
 Stk. 2. Udtagning og forsendelse af relevant materiale  

 skal ske efter Fødevaredirektoratets nærmere anvisninger.
 § 9. På slagterier og ved slagtning uden for  

 slagterier skal alle dele, herunder huden, af dyr, der undersøges for  

 BSE, holdes tilbage under offentligt tilsyn, indtil foreligger et negativt  

 resultat af undersøgelsen eller delene er blevet ført til en  

 forarbejdningsvirksomhed.
 Stk. 2. På slagterier skal den slagtekrop, som er  

 behandlet på slagtelinjen lige før, og de 2 slagtekroppe, som er  

 behandlet på slagtelinjen lige efter et kreatur, der undersøges  

 for BSE, holdes tilbage under offentligt tilsyn, indtil der foreligger et  

 negativt resultat af undersøgelsen.
 Stk. 3. Ved en negativ reaktion ved hurtigtesten frigives  

 delene af dyrene fra det offentlige tilsyn.
 § 10. Slagterier og forarbejdningsvirksomheder  

 skal etablere rutiner til kontrol af leverede kreaturers oprindelse, alder og  

 identitet, udtagning og fremsendelse af prøver, modtagelse af  

 prøveresultat, samt, for slagteriernes vedkommende, opbevaring af alle  

 dele af dyrene, indtil resultat af BSE-undersøgelsen foreligger.
Stk. 2. De i stk. 1 nævnte rutiner skal beskrives  

 skriftligt og skal forelægges for fødevareregionen til  

 godkendelse.
For slagterier skal rutinerne være godkendt, før  

 slagtninger påbegyndes.
 Stk. 3. Slagterier og forarbejdningsvirksomheder skal yde  

 fornøden bistand ved de udtagelser af relevant materiale, herunder  

 prøver til konfirmatorisk test, som skal forestås af  

 fødevareregionen, jf. §§ 15-16, 18-19, 23-24 og § 25, stk. 2.
 § 11. Slagterier skal sikre identifikation af  

 kreaturer og overholdelse af de nævnte aldersgrænser for  

 udtagning af relevant materiale fra alle tilførte kreaturer ved opslag  

 i CHR.
 Stk. 2. Ved visuel kontrol af det enkelte dyr skal  

 sikres, at dyrets øremærker, køn, race og anslåede  

 alder stemmer overens med oplysningerne i CHR.
 Stk. 3. På forarbejdningsvirksomheder kan alderen  

 af et kreatur bestemmes ved vurdering af tandskifte og efterfølgende  

 kontrol ved opslag i CHR efter Fødevaredirektoratets nærmere  

 anvisning.
 § 12. Et godkendt laboratorium skal levere  

 resultaterne af de foretagne undersøgelser, jf. § 6, til  

 TSE-databasen.
 Stk. 2. Resultaterne af undersøgelserne kan  

 leveres til TSE-databasen via det slagteri eller den  

 forarbejdningsvirksomhed, hvor prøverne er udtaget, eller via  

 Kødbranchens Fællesråd.
Stk. 3. Resultaterne skal leveres elektronisk efter  

 Fødevaredirektoratets nærmere anvisning.
Anvisningen kan blandt  

 andet omfatte arten af oplysninger, dataform og hyppighed af  

 datalevering.
 Stk. 4. Godkendte laboratorier, slagterier og  

 Kødbranchens Fællesråd skal sikre, at de data, som de  

 pågældende leverer direkte eller indirekte til TSE-databasen, har  

 en sikker sammenhæng mellem det undersøgte kreatur og resultatet  

 af undersøgelsen, samt kan anvendes som grundlag for at opfylde  

 kravene i stk. 3.
Kreaturer, som slagtes normalt § 13. Slagterier skal udtage relevant materiale  

 til undersøgelse for BSE på et godkendt laboratorium fra alle  

 kreaturer, som er 30 måneder gamle eller derover og som slagtes  

 normalt.
Slagtning uden for autoriseret slagteri  

 (hjemmeslagtning) § 14. Fra alle kreaturer, der slagtes i en alder  

 af 30 måneder eller derover uden for et autoriseret slagteri, skal  

 besætningsejeren sørge for, at der udtages relevant materiale  

 til undersøgelse for BSE på et godkendt laboratorium.
 Stk. 2. Besætningsejeren skal rette henvendelse til  

 fødevareregionen mindst 3 arbejdsdage før påregnet  

 slagtetidspunkt med henblik på udtagning af relevant materiale til  

 undersøgelse for BSE.
Nødslagtede kreaturer og AM-dyr § 15. På slagterier skal der udtages  

 relevant materiale til undersøgelse for BSE på Danmarks  

 Veterinærinstitut fra alle nødslagtede kreaturer, som er 24  

 måneder gamle eller derover.
Udtagning af relevant materiale  

 forestås af fødevareregionen.
§ 16. På slagterier skal der udtages  

 relevant materiale til undersøgelse for BSE på Danmarks  

 Veterinærinstitut fra alle AM-dyr, som er 24 måneder gamle eller  

 derover.
Udtagning af relevant materiale forestås af  

 fødevareregionen.
Foderkohorte § 17. Fødevaredirektoratet underretter  

 besætningsejeren, såfremt der er kreaturer i besætningen,  

 som tilhører en foderkohorte.
 Stk. 2. De pågældende dyr, jf. stk.1,  

 forsynes af fødevareregionen med et særligt farvet  

 øremærke og der udleveres et særligt BSE-dokument, som  

 skal ledsage dyret ved flytning, herunder levering til slagteri eller  

 forarbejdningsvirksomhed.
§ 18. På forarbejdningsvirksomheder skal der  

 udtages relevant materiale til undersøgelse på Danmarks  

 Veterinærinstitut for BSE fra alle selvdøde eller aflivede  

 kreaturer tilhørende foderkohorter.
Udtagning af relevant materiale  

 forestås af fødevareregionen.
 Stk. 2. Besætningsejeren skal, når der  

 tilmeldes selvdøde eller aflivede kohortedyr til en  

 forarbejdningsvirksomhed, oplyse om dyrenes CKR-nr. samt meddele, at dyret  

 tilhører foderkohorten.
 Stk. 3. Forarbejdningsvirksomheden skal meddele  

 embedsdyrlægen, at dyret tilhører foderkohorten.
 § 19. På slagterier skal der udtages  

 relevant materiale til undersøgelse for BSE på Danmarks  

 Veterinærinstitut fra kreaturer tilhørende en foderkohorte.  

 Udtagning af relevant materiale forestås af  

 fødevareregionen.
 Stk. 2. Ejeren af et kohortedyr, som skal slagtes, skal  

 meddele slagteriet, at dyret tilhører foderkohorten, når det  

 tilmeldes til slagtning.
 Stk. 3. Slagteriet skal give meddelelse til  

 embedsdyrlægen når der tilmeldes kohortedyr til slagtning.
Kreaturer med oprindelse i Det Forenede Kongerige  

 (UK) § 20. Ejeren eller den ansvarlige for kreaturer  

 med oprindelse i Det Forenede Kongerige indført til Danmark før  

 den 27. marts 1996 skal påse at dyrene er mærket med  

 særlige øremærker godkendt af Fødevaredirektoratet  

 i henhold til bekendtgørelse om mærkning, flytning og  

 registrering af kvæg, svin, får og geder.
 § 21. De i § 20 nævnte kreaturer må  

 ikke flyttes fra en ejendom uden fødevareregionens tilladelse.
 § 22. Når et i § 20 omhandlet kreatur, ikke  

 længere skal anvendes til levebrug, skal den ansvarlige for dyret  

 anmelde dette til fødevareregionen, og dyret skal aflives og  

 føres til en forarbejdningsvirksomhed efter fødevareregionens  

 anvisning.
 Stk. 2. Selvdøde eller aflivede kreaturer, som  

 nævnt i § 20, skal anmeldes til fødevareregionen af den  

 ansvarlige for dyret og skal føres til en forarbejdningsvirksomhed  

 efter fødevareregionens anvisning.
 § 23. På en forarbejdningsvirksomhed skal  

 der udtages relevant materiale til undersøgelse for BSE på  

 Danmarks Veterinærinstitut fra de i § 20 nævnte kreaturer.  

 Udtagning af relevant materiale forestås af  

 fødevareregionen.
Aflivede og selvdøde kreaturer til  

 forarbejdningsvirksomhed § 24. På en forarbejdningsvirksomhed skal  

 der fra et antal aflivede eller selvdøde kreaturer, som er 24  

 måneder gamle eller derover, udtages relevant materiale til  

 undersøgelse for BSE på et godkendt laboratorium.
Udtagning af  

 relevant materiale skal forestås af fødevareregionen.
 Stk. 2. Aflivede og selvdøde kreaturer til  

 forarbejdningsvirksomhed skal undersøges ved anvendelse af en  

 særlig type hurtigtest efter Fødevaredirektoratets  

 anvisning.
 Stk. 3. En del af de prøver, som skal udtages fra  

 aflivede og selvdøde kreaturer til forarbejdningsvirksomhed, skal  

 indsendes til undersøgelse på Danmarks Veterinærinstitut  

 efter Fødevaredirektoratets anvisning.
 Stk. 4. Indtil den 1. juli 2002 skal der udtages relevant  

 materiale fra samtlige aflivede eller selvdøde kreaturer, som er 24  

 måneder gamle eller derover.
Stk. 5. Fra den 1. juli 2002 skal der udtages relevant  

 materiale fra en stikprøve af samtlige aflivede eller selvdøde  

 kreaturer, som er 24 måneder gamle eller derover.
Størrelsen af  

 stikprøven fastsættes af Fødevaredirektoratet.
Afsnit III Bekæmpelse af BSE Mistanke om BSE § 25. Et kreatur skal anses for at være  

 mistænkt for at have BSE hvis der foreligger en klinisk mistanke, jf. §  

 2 eller § 4, eller hvis der ved en hurtigtest af relevant materiale fra det  

 pågældende kreatur indsendt til et godkendt laboratorium,  

 påvises tvivlsom eller positiv reaktion for BSE.
 Stk. 2. Relevant materiale fra et kreatur mistænkt  

 som følge af en tvivlsom eller positiv hurtigtest skal samme dag, som  

 resultatet af hurtigtesten foreligger, indsendes af det  

 pågældende slagteri, fødevareregionen eller det godkendte  

 laboratorium til videre undersøgelse på Danmarks  

 Veterinærinstitut.
 § 26. Slagteriet skal påse at alle kropsdele  

 af et undersøgt kreatur, og slagtekroppen af det dyr, som er behandlet  

 på slagtelinjen lige før, og slagtekroppene af de to dyr, som er  

 behandlet på slagtelinjen lige efter det undersøgte dyr,  

 føres til en forarbejdningsvirksomhed i følgende  

 tilfælde:
1)	Der er påvist positiv reaktion ved hurtigtest på  

 relevant materiale fra et undersøgt kreatur, jf. §§ 13, 15, 16, samt §  

 19, stk. 1, eller 2)	der er påvist tvivlsom reaktion ved hurtigtest på  

 relevant materiale fra et undersøgt kreatur, jf. §§ 13, 15, 16, samt §  

 19, stk. 1, og Danmarks Veterinærinstitut påviser positiv  

 reaktion ved de efterfølgende undersøgelser, jf. § 25, stk.  

 2.
 Stk. 2. Fødevareregionen kan tillade, at kun det  

 dyr, som er fundet positivt, skal transporteres til en  

 forarbejdningsvirksomhed, såfremt slagteriet har etableret et system,  

 som hindrer at andre slagtekroppe forurenes.
 § 27. Når et kreatur anses for at være  

 mistænkt for at have BSE, jf. § 25, stk. 1, sætter  

 fødevareregionen følgende dyr, embryoner eller æg under  

 offentligt tilsyn:
 1)	Samtlige drøvtyggere i de besætninger, hvor det  

 mistænkte kreatur har opholdt sig siden dets fødsel.
 2)	Samtlige drøvtyggere flyttet fra de besætninger, hvor  

 det mistænkte kreatur har opholdt sig siden dets fødsel.  

 Tilsynet skal omfatte drøvtyggere flyttet tilbage til 1 år  

 før det mistænkte kreaturs fødsel eller anden indgang i  

 den pågældende besætning.
 3)	Hvis det mistænkte dyr er et hundyr, alle embryoner, æg  

 eller afkom fra det mistænkte dyr, som er indsamlet eller født  

 inden for 2 år før eller efter det tidspunkt, hvor dyret  

 sættes under mistanke, jf. § 25, stk. 1.
 Stk. 2. Uanset bestemmelsen i stk. 1, nr. 1 og 2,  

 omfatter tilsynet ikke besætninger, eller dyr flyttet fra  

 besætninger, hvortil det mistænkte dyr er indgået mindre  

 end 20 måneder før det tidspunkt, hvor dyret sættes under  

 mistanke, jf. § 25, stk. 1.
 Stk. 3. Fødevareregionen kan sætte  

 drøvtyggere i andre besætninger under tilsyn, hvis der kan  

 påvises en klar fodringsmæssig sammenhæng mellem de andre  

 besætninger og det mistænkte dyr.
 Stk. 4. Det offentlige tilsyn, jf. stk. 1 og 3,  

 ophæves af fødevareregionen, hvis Danmarks  

 Veterinærinstitut finder det indsendte materiale fra det  

 mistænkte dyr negativt ved de videre undersøgelser, jf. § 25,  

 stk. 2.
 § 28. Drøvtyggere, som er sat under  

 offentligt tilsyn efter § 27, må kun flyttes fra ejendommen,  

 såfremt de føres til slagtning eller til en  

 forarbejdningsvirksomhed efter fødevareregionens anvisning.
 Stk. 2. Fra kreaturer under offentligt tilsyn, som er 24  

 måneder eller derover, og som føres til slagtning eller  

 forarbejdningsvirksomhed, forestår fødevareregionen udtagelse af  

 relevant materiale til undersøgelse for BSE på Danmarks  

 Veterinærinstitut.
 Stk. 3. Alle dele, herunder huden, af drøvtyggere  

 under offentligt tilsyn, der er ført til slagtning, skal holdes  

 tilbage under offentligt tilsyn, indtil resultatet af undersøgelsen af  

 det mistænkte dyr er afsluttet med negativt resultat.
 Stk. 4. Slagtekroppen af det dyr, som er behandlet  

 på slagtelinjen lige før og slagtekroppen af de to dyr, som er  

 behandlet på slagtelinjen lige efter et dyr, som er sat under  

 offentligt tilsyn, skal holdes tilbage under offentligt tilsyn, indtil  

 undersøgelsen af det mistænkte dyr er afsluttet med negativt  

 resultat.
Smitte med BSE § 29. Et mistænkt kreatur, jf. § 25, skal  

 anses for at være smittet med BSE, hvis Danmarks  

 Veterinærinstitut finder det indsendte materiale fra dyret positivt ved  

 de videre undersøgelser.
 Stk. 2. Hvis et kreatur anses for at være smittet  

 med BSE skal samtlige drøvtyggere, som er sat under offentligt tilsyn,  

 jf. § 27, stk. 1 og 3, som følge af den forudgående mistanke hos  

 det smittede dyr, anses for at være særligt mistænkt for at  

 være smittet med BSE.
 § 30. Samtlige drøvtyggere, som anses for  

 at være særligt mistænkt for at være smittet med BSE,  

 jf. § 29, stk. 2, skal aflives, jf. stk. 3. Desuden skal samtlige embryoner  

 og æg, som er sat under offentligt tilsyn, jf. § 27, stk. 1, nr. 3,  

 destrueres efter fødevareregionens nærmere anvisning.
 Stk. 2. I forbindelse med aflivningen forestår  

 fødevareregionen udtagning af relevant materiale til  

 undersøgelse for TSE på Danmarks Veterinærinstitut fra  

 samtlige kreaturer på 24 måneder og derover, samt fra samtlige  

 får og geder på 18 måneder og derover.
 Stk. 3. Fødevareregionen foranstalter aflivning,  

 prøveudtagning og transport til forarbejdningsvirksomhed, af de  

 særligt mistænkte dyr.
 Stk. 4. Slagteriet skal påse at alle dele af  

 drøvtyggere, som er slagtet, jf. § 28, stk. 3, samt slagtekroppen af  

 det dyr, som er behandlet på slagtelinjen lige før og  

 slagtekroppen af de to dyr, som er behandlet på slagtelinjen lige  

 efter, jf. § 28, stk. 4, transporteres til forarbejdningsvirksomhed.
 § 31. Rengøring og desinfektion af  

 bygninger, inventar og maskiner, samt særlig behandling af  

 gødning på den eller de ejendomme, hvor det smittede dyr har  

 opholdt sig, skal ske efter fødevareregionens anvisninger.
 Stk. 2. Nedpløjning eller andre foranstaltninger  

 vedrørende udendørs arealer på de ejendomme, hvor de  

 særligt mistænkte dyr har opholdt sig, skal foretages efter  

 fødevareregionens nærmere anvisning.
Afsnit IV Generelle bestemmelser Betaling og erstatning § 32. Fødevaredirektoratet afholder  

 udgifterne til:
 1)	Aflivning i henhold til § 4, stk. 3.
 2)	Udtagelse, indsendelse, transport og undersøgelse af relevant  

 materiale, samt bortskaffelse på forarbejdningsvirksomhed af det  

 mistænkte dyr i henhold til § 5.
 3)	Udtagelse, indsendelse og undersøgelse af relevant materiale,  

 som skal undersøges på Danmarks Veterinærinstitut efter  

 anvisning fra Fødevaredirektoratet, jf. § 24, stk. 3.
 4)	Udtagning, forsendelse og undersøgelse af relevant materiale  

 i medfør af §§ 15-16, §§ 18-19 og § 23.
 5)	Isætning af øremærker i kreaturer  

 tilhørende en foderkohorte og udsendelse af det særlige  

 BSE-dokument i medfør af § 17, stk. 2.
 6)	Aflivning, transport og bortskaffelse på  

 forarbejdningsvirksomhed af kreaturer med oprindelse i Det Forenede  

 Kongerige, som ikke længere skal anvendes til levebrug, jf. § 22.
 7)	Videre undersøgelse af relevant materiale på Danmarks  

 Veterinærinstitut i henhold til § 25, stk. 2.
 8)	Bortskaffelse på forarbejdningsvirksomhed af slagtekroppene,  

 samt en del af slagteomkostningerne, ved bortskaffelse på  

 forarbejdningsvirksomhed af slagtekroppe, jf. § 26.
 9)	Undersøgelse af relevant materiale i henhold til § 28, stk.  

 2.
 10)	Foranstaltninger som fødevareregionen selv udfører i  

 henhold til §§ 30-31, jf. bekendtgørelse om udgifter og erstatning ved  

 bekæmpelse og forebyggelse af husdyrsygdomme.
 § 33. Fødevaredirektoratet yder erstatning  

 for følgende:
 1)	Aflivede dyr i henhold til § 4 og § 30, stk. 1, jf.  

 bekendtgørelse om udgifter og erstatning ved bekæmpelse og  

 forebyggelse af husdyrsygdomme.
2)	Driftstab opstået som følge af aflivning af en hel  

 besætning, jf. bekendtgørelse om udgifter og erstatning ved  

 bekæmpelse og forebyggelse af husdyrsygdomme, 3)	Kreaturer med oprindelse i Det Forenede Kongerige, som ikke  

 længere skal anvendes til levebrug, jf. § 22, og som normalt ville  

 være godkendt af den veterinære kødkontrol.
Erstatningen  

 beregnes ud fra dyrets vægt på aflivningstidspunktet og  

 udgør 9 kr. pr. kg levende vægt.
 4)	Værdien af destruerede slagtekroppe, jf. § 26, stk. 1 og 2,  

 samt § 30, stk. 4.
§ 34. Alle øvrige udgifter end de i §§ 32  

 og 33 nævnte, der afholdes i forbindelse med denne  

 bekendtgørelse, er Fødevaredirektoratet uvedkommende.
For  

 så vidt angår afholdelse af udgifter i forbindelse med udtagning,  

 indsendelse og undersøgelse af prøver udtaget i medfør  

 af § 24, stk. 1, påhviler dette forarbejdningsvirksomheden, jf. dog §  

 24, stk. 3.
Straf og ikrafttræden § 35. Med bøde straffes den, der  

 overtræder § 3, § 4, stk. 1 eller 2, §§ 6-8, § 9, stk. 1 eller 2, § 10,  

 § 11, § 12, stk. 1, 3 eller 4, §§ 13-16, § 17, stk. 2, §§ 18-23, § 24, § 25,  

 stk. 2, § 26, § 28, § 30, stk. 1 eller 4.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 36. Bekendtgørelsen træder i kraft  

 den 23. februar 2002.
 Stk. 2. Samtidig ophæves bekendtgørelse nr.  

 1388 af 28. december 2000 om overvågningen af BSE hos kvæg,  

 bekendtgørelse nr. 929 af 10. oktober 2000 om Bovin Spongiform  

 Encephalopati (BSE) og scrapie, samt bekendtgørelse nr. 366 af 17. maj  

 1996 om mærkning, flytning og destruktion af kvæg med oprindelse  

 i Det Forenede Kongerige.
Fødevaredirektoratet, den 14. februar  

 2002 P.D.V.Preben Willeberg /Tina Lund Jensen 1)   I bekendtgørelsen er der  

 medtaget visse bestemmelser fra Europa-Parlamentets og Rådets  

 Forordning (EF) Nr. 999/2001 af 22. maj 2001 om fastsættelse af regler  

 for forebyggelse af, kontrol med og udryddelse af visse transmissible  

 spongiforme encephalopatier (EF-tidende 2001 L 147, s. 1), som ændret  

 ved Kommissionens forordning (EF) nr. 1248/2001 af 22. juni 2001 om  

 ændring af bilag III, bilag X og bilag XI til Europa-Parlamentets og  

 Rådets Forordning (EF) Nr. 999/2001 af 22. maj 2001 om  

 fastsættelse af regler for forebyggelse af, kontrol med og udryddelse  

 af visse transmissible spongiforme encephalopatier (EF-Tidende 2001 L 173, s.  

 12) og Kommissionens Forordning (EF) nr. 1326/2001 af 29. juni 2001 om  

 fastsættelse af overgangsforanstaltninger med henblik på overgang  

 til Europa-Parlamentets og Rådets Forordning (EF) Nr. 999/2001 af 22.  

 maj 2001 om fastsættelse af regler for forebyggelse af, kontrol med og  

 udryddelse af visse transmissible spongiforme encephalopatier og om  

 ændring af bilag VII og XI til forordningen (EF-Tidende 2001 L 177, s.  

 60). Ifølge artikel 249 i EF-traktaten gælder en forordning  

 umiddelbart i hver medlemsstat.
Gengivelse af disse bestemmelser i  

 bekendtgørelsen er således udelukkende begrundet i praktiske  

 hensyn og berører ikke de nævnte forordningers umiddelbare  

 gyldighed i Danmark.
