Bekendtgørelse om anvendelse af administrative bødeforelæg ved overtrædelse af lov om fremme af energibesparelser i bygninger eller regler udstedt i medfør heraf I medfør af § 32 a, stk. 1, i lov om fremme af energibesparelser i bygninger, jf. lovbekendtgørelse nr. 636 af 19. juni 2012, og efter forhandling med justitsministeren fastsættes:
 Anvendelsesområde m.v.
 § 1. I sager om overtrædelse af lov om fremme af energibesparelser i bygninger eller regler udstedt i medfør heraf omfattet af §§ 2-3, der ikke skønnes at medføre højere straf end bøde, kan Energistyrelsen i et bødeforelæg tilkendegive, at sagen kan afgøres uden retssag, hvis den, der har begået overtrædelsen, erklærer sig skyldig i overtrædelsen og erklærer sig rede til inden en nærmere angiven frist at betale en bøde, som angivet i bødeforelægget.
 Stk. 2. Retsplejelovens regler om krav til indholdet af et anklageskrift og om, at en sigtet ikke er forpligtet til at udtale sig, finder tilsvarende anvendelse på bødeforelæg.
Bestemmelser hvor overtrædelser kan søges afgjort ved bødeforelæg § 2. Følgende overtrædelser af bestemmelser i lov om fremme af energibesparelser i bygninger kan søges afgjort ved bødeforelæg, jf. § 1:
 1) Sælger af en bygning eller ejerlejlighed udleverer ikke gyldig energimærkning til køber inden købsaftalens indgåelse, jf. § 6, stk. 1.
 2) Gyldig energimærkning er ikke udarbejdet, og som følge heraf stiller ejerforening ikke energimærkningen til rådighed for sælger af en ejerlejlighed, jf. § 6. stk. 2.
 3) Gyldig energimærkning er udarbejdet, men ejerforening stiller ikke denne til rådighed for ejeren senest 8 dage efter dennes anmodning, jf. § 6, stk. 4.
 4) Udlejer udleverer ikke gyldig energimærkning til lejer af en bygning, bolig- eller erhvervsenhed eller andre erhvervslokaler inden lejeaftalen indgås, jf. § 7, stk. 1.
 5) Gyldig energimærkning er ikke udarbejdet, og som følge heraf stiller ejerforening ikke energimærkning til rådighed for udlejer af en ejerlejlighed, jf. § 7, stk. 2.
 6) Overdrager af en andel, anpart eller aktie i et boligfællesskab eller overdrager af en brugsret til en bygning m.v. i en forening m.v. udleverer ikke gyldig energimærkning til erhverver, inden aftalen om overdragelse indgås, jf. § 8, stk. 1 og 5.
 7) Gyldig energimærkning er ikke udarbejdet, og som følge heraf stiller boligfællesskabet eller forening m.v. ikke denne til rådighed for andelshaver, anpartshaver, aktionær eller brugsretsindehaver, jf. § 8, stk. 2 og 5.
 8) Gyldig energimærkning er udarbejdet, men boligfællesskabet eller forening m.v. stiller ikke denne til rådighed senest 8 dage efter, at andelshaver, anpartshaver, aktionær eller brugsretsindehaver har anmodet herom, jf. § 8, stk. 4 og 5.
 9) Sælger, udlejer eller overdrager undlader synliggørelse af energimærket ved annoncering til salg, udleje eller overdragelse i kommercielle medier, jf. § 8 a.
 10) Formidler (andre end ejendomsformidlere) undlader at synliggøre energimærket ved kommerciel annoncering til salg, overdragelse eller udleje, jf. § 8 b, stk. 1.
 11) Sælger, udlejer eller overdrager udleverer ikke energimærkning til formidler ved kommerciel annoncering til salg, overdragelse eller udleje, jf. § 8 b, stk. 3.
 12) Ejer eller rådighedshaver undlader synlig opsætning af udarbejdet energimærke i butikker, teatre og andre arealer på over 600 m2, der ofte besøges af offentligheden, jf. § 15 a, stk. 1.
 13) Offentlig institution eller virksomhed undlader regelmæssig energimærkning af bygning over 250 m2, som den ejer eller bruger, jf. § 19, stk. 1.
 14) Offentlig institution eller virksomhed undlader opslag af udarbejdet energimærkning i bygning, som den ejer eller bruger, jf. § 20.
 15) Ejer eller ejerforening undlader at orientere lejere, andelshavere og andre lignende brugere om en udarbejdet energimærkning, jf. § 27.
 16) Manglede efterlevelse af påbud meddelt i henhold til § 31 a eller § 31 b, stk. 2.
 § 3. Følgende overtrædelser af bestemmelser i bekendtgørelse nr. 673 af 25. juni 2012 om energimærkning af bygninger kan søges afgjort ved bødeforelæg, jf. § 1:
 1) Bygherre undlader at fremlægge energimærkning for køber inden ibrugtagning af bygning (projektsalg), jf. § 16, stk. 2.
 2) Den, der projekterer og udfører byggeri, leverer ikke efter anmodning fornøden dokumentation for skjulte konstruktioner til energimærkningsfirma, jf. § 20.
 3) Ejer undlader energimærkning af bygning på 1.000 m2 eller derover, jf. § 21.
 Bødens vedtagelse og betaling m.v.
§ 4. Vedtages bøden inden den i bødeforelægget angivne frist, bortfalder videre strafforfølgning.
Fristen kan efter anmodning forlænges af Energistyrelsen.
 Stk. 2. Vedtagelse sker ved at underskrive en blanket, der er vedlagt bødeforelægget, og indsende denne til Energistyrelsen, eller ved betaling.
 Stk. 3. Betaling af bøden kan ske på det til bødeforelægget vedlagte giroindbetalingskort.
Ikrafttræden § 5. Bekendtgørelsen træder i kraft den 18. marts 2013.
