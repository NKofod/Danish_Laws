Betænkning afgivet af Social- og Ældreudvalget den 5. maj 2022 Betænkning over Forslag til lov om forsøg med personlige borgerstyrede budgetter til socialt udsatte borgere [af social- og ældreministeren (Astrid Krag)]:
1. Indstillinger Udvalget indstiller lovforslaget til vedtagelse uændret.
 Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget finder det positivt, at forslaget om forsøg med personlige borgerstyrende budgetter til socialt udsatte borgere, som udspringer af aftalen om udmøntning af reserven for foranstaltninger på social-, sundheds- og arbejdsmarkedsområdet 2022-2025, endelig er vedtaget og kan komme til gavn for borgere med særlige sociale problemer, f.eks. hjemløshed, stofmisbrug eller psykisk lidelse.
 V er positive over for erfaringerne fra forsøget med personlige borgerstyrende budgetter fra aftalen om udmøntningen af reserven for foranstaltninger på social-, sundheds- og arbejdsmarkedsområdet for 2017, som samlet viste, at personlige borgerstyrende budgetter hjælper udsatte borgere væsentlig tættere på deres drømme og mål, samtidig med at de oplever en højere grad af selvbestemmelse og livskvalitet (»Personlige borgerstyrede budgetter til socialt udsatte borgere«, Socialstyrelsen, september 2020).
Derfor ser V fortsat et stort potentiale i forsøg med personlige borgerstyrende budgetter til samfundets svageste borgere.
Forsøget giver tilskyndelse til, at udsatte borgere og borgere med komplekse sociale problemer tager aktivt del i arbejdet med at opnå deres ønsker og målsætninger.
 V mener, at forslaget om forsøg med personlige borgerstyrede budgetter til socialt udsatte borgere giver muligheden for, at disse borgere kan skabe værdi i eget liv gennem en større grad af selvbestemmelse, rehabilitering og højere livskvalitet.
Karina Adsbøl (UFG) og Liselott Blixt (UFG) Karina Adsbøl (UFG) og Liselott Blixt (UFG) kan støtte lovforslaget, som udspringer af en politisk aftale om udmøntning af reserven fra 2022-2025, og som handler om, at der afsættes midler til en forsøgsordning med personlige borgerstyrede budgetter målrettet borgere med særlige sociale problemer som hjemløshed, stofmisbrug eller psykiske lidelser.
Erfaringerne fra Halsnæs Kommune med borgerstyrede budgetter viser, at næsten alle projektdeltagerne har nedsat deres misbrug af alkohol og stoffer betydeligt eller har stoppet det (»Personlige borgerstyrede budgetter, Erfaringer fra Halsnæs Kommune«, november 2020). Nogle af deltagerne var kommet tættere på arbejdsmarkedet, og nogle var endda kommet i job.
Flere af projektdeltagerne har brugt midlerne på at være ved tandlægen og fået ordnet deres tænder, hvilket betydeligt har styrket deres selvtillid og fremtidsmuligheder, og med den nye forsøgsordning vil endnu flere mennesker få de muligheder (»Personlige borgerstyrede budgetter til socialt udsatte borgere«, Socialstyrelsen, september 2020).
3. Udvalgsarbejdet Lovforslaget blev fremsat den 23. februar 2022 og var til 1. behandling den 15. marts 2022. Lovforslaget blev efter 1. behandling henvist til behandling i Social- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og social- og ældreministeren sendte den 8. december 2021 dette udkast til udvalget, jf.
SOU alm. del  bilag 64. Den 23. februar 2022 sendte social- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 4 bilag på lovforslaget.
Birgitte Vind (S) Bjørn Brandenborg (S) Camilla Fabricius (S) Orla Hav (S) Daniel Toft Jakobsen (S) Malte Larsen (S) Jan Johansen (S) Rasmus Stoklund (S) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Christina Thorholm (RV) Susan Kronborg (RV) Pernille Skipper (EL) Jakob Sølvhøj (EL) Torsten Gejl (ALT) Jens Henrik Thulesen Dahl (DF) Anni Matthiesen (V) Stén Knuth (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (UFG) nfmd.
Liselott Blixt (UFG) Marie Krarup (UFG) Brigitte Klintskov Jerkel (KF) Mette Abildgaard (KF) Mette Thiesen (NB) Ole Birk Olesen (LA) Frie Grønne, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
