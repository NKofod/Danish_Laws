Kapitel 1   Ordningens indhold og formål Kapitel 2   Definitioner Kapitel 3   Ansøgning om støtte Kapitel 4   Forhåndstilkendegivelse af ønske om at søge støtte Kapitel 5   Prioritering af ansøgninger om støtte Kapitel 6   Arealer for hvilke der kan ydes støtte Kapitel 7   Betingelser for støtte, støttesats og udbetaling af støtte Kapitel 8   Krydsoverensstemmelse Kapitel 9   Overdragelse af bedrifter Kapitel 10   Kontrol Kapitel 11   Straffebestemmelser Kapitel 12   Ikrafttræden Bekendtgørelse om særlig støtte til landbrugere til etablering af flerårige energiafgrøder1) I medfør af § 1, stk. 2-5, § 4, stk. 1 og 5, og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 297 af 28. april 2004, som ændret ved lov nr. 1513 af 27. december 2009, fastsættes efter bemyndigelse:
Kapitel 1 Ordningens indhold og formål § 1. Bestemmelserne i denne bekendtgørelse vedrører særlig støtte til landbrugere, der etablerer flerårige energiafgrøder på arealer, der er støtteberettigede i enkeltbetalingsordningen.
Stk. 2. Formålet med den særlige støtte er at fremme produktionen af biomasse ved at yde tilskud til etablering af flerårige energiafgrøder.
Ordningen skal endvidere bidrage til at reducere udledningen af næringsstoffer.
Kapitel 2 Definitioner § 2. Ved særlig støtte forstås støtte, der ydes i medfør af artikel 68 i Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr. 1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003.
 § 3. Ved ansøgningsåret forstås det kalenderår, hvor ansøgning om støtte indgives.
 § 4. Ved områder, hvor der i henhold til de statslige vandplaner skal ske en målrettet indsats af hensyn til miljøtilstanden i kystvandene, forstås i denne bekendtgørelse de områder, der fremgår af Fødevareministeriets Internet Markkort, den 1. februar i ansøgningsåret med benævnelsen energiafgrøder.
 § 5. Ved nitratfølsomme indvindingsområder forstås i denne bekendtgørelse de arealer, der fremgår med samme benævnelse på Danmarks Miljøportal den 1. februar i ansøgningsåret.
 § 6. Ved en landbrugsparcel forstås et sammenhængende areal, der inden for en markblok indgår i samme afgrødegruppe eller samme kombination af afgrødegrupper under henholdsvis direkte støtteordninger og under landdistriktsprogrammet, og som indgår i samme ansøgers bedrift.
 Stk. 2. Arealer med permanent græs, der er anmeldt af en ansøger, medfører en yderligere opdeling af en landbrugsparcel.
Kapitel 3 Ansøgning om støtte § 7. Landbrugere, der ønsker at modtage støtte efter denne ordning, skal indsende en ansøgning til FødevareErhverv.
Ansøgningen skal indgives på et særligt skema, Fællesskema, der kan udfyldes og indsendes via FødevareErhvervs hjemmeside.
Skemaet kan også fås i papirform ved henvendelse til FødevareErhverv.
Ansøgningen skal være modtaget i FødevareErhverv senest den dag, hvor fristen for ansøgning om enkeltbetaling udløber i ansøgningsåret, hvorved der i denne bekendtgørelse forstås den frist, der er anført i FødevareErhvervs bekendtgørelse om direkte støtte til landbrugere efter enkeltbetalingsordningen.
Stk. 2. Ansøgere skal endvidere inden den i stk. 1 nævnte frist indsende markkort, hvorpå alle bedriftens arealer er indtegnet og identificeret med samme nummer og omfatter samme areal som anført i ansøgningen.
Indtegning kan ske elektronisk via FødevareErhvervs hjemmeside eller på markkort i papirudgave.
Stk. 3. Der kan kun indgives én ansøgning for hver bedrift pr. ansøgningsår.
Arealer, hvorpå en landbruger har givet græsningsret til andre, skal anføres i ansøgningen for den, der ejer eller forpagter arealet.
 Stk. 4. Ansøgere, der har modtaget positivt svar fra FødevareErhverv i henhold til § 8, stk. 2, og som ønsker at søge tilskud til yderligere arealer, end de for hvilke der er modtaget et positivt svar i henhold til § 8, stk. 2, skal i ansøgningen angive sådanne yderligere arealer som selvstændige marker, der er adskilt fra de marker, for hvilke der er modtaget positivt svar i henhold til § 8, stk. 2.
 Stk. 5. Der kan ikke efter denne bekendtgørelse ansøges om støtte for arealer, for hvilke der i ansøgningsåret ansøges om særlig støtte til pleje af permanente græsarealer.
Kapitel 4 Forhåndstilkendegivelse af ønske om at søge støtte § 8. Landbrugere, der ønsker at søge støtte, kan i kalenderåret forud for ansøgningsåret indsende tilkendegivelse til FødevareErhverv om, at de agter at søge om støtte for arealer beliggende i områder, hvor der i henhold til de statslige vandplaner skal ske en målrettet indsats af hensyn til miljøtilstanden i kystvandene.
Tilkendegivelsen skal indsendes til FødevareErhverv på et særligt skema, der kan fås via FødevareErhvervs hjemmeside eller ved henvendelse til FødevareErhverv.
Skemaet kan indsendes fra den dato, hvor fristen for ansøgning efter § 7, stk. 1 udløber og skal være FødevareErhverv i hænde senest den 1. august i kalenderåret forud for ansøgningsåret.
Stk. 2. FødevareErhverv prioriterer de indkomne tilkendegivelser i den i § 10, stk. 1, nr. 1-2, og § 10, stk. 2-4 nævnte rækkefølge. § 10, stk. 5 og 6 finder tilsvarende anvendelse ved prioritering efter denne bestemmelse.
På baggrund af denne prioritering udsender FødevareErhverv senest den 1. november i det kalenderår, tilkendegivelserne er indkommet, svar til de landbrugere, der har indsendt tilkendegivelse i henhold til stk. 1, om, hvorvidt FødevareErhverv inden for rammerne af ansøgningsårets budget forventer, at det vil være muligt for den pågældende landbruger at opnå støtte, hvis landbrugeren indgiver ansøgning herom i det følgende ansøgningsår.
Stk. 3. Landbrugeres tilkendegivelse efter stk. 1 er ikke bindende.
FødevareErhvervs svar i henhold til stk. 2 er ikke bindende.
 Stk. 4. Stk. 1-3 finder ikke anvendelse for ansøgninger vedrørende ansøgningsåret 2010.
Kapitel 5 Prioritering af ansøgninger om støtte § 9. FødevareErhverv træffer afgørelse om ydelse af støtte.
 § 10. Hvis den afsatte ramme ikke giver mulighed for at imødekomme alle ansøgninger om støtte, prioriterer FødevareErhverv marker, hvortil der søges støtte, i følgende rækkefølge, jf. dog stk. 7:
 1) Private marker i områder, hvor der i henhold til de statslige vandplaner skal ske en målrettet indsats af hensyn til miljøtilstanden i kystvandene, og for hvilke der er modtaget positivt svar fra FødevareErhverv efter § 8, stk. 2.
 2) Offentlige marker i områder, hvor der i henhold til de statslige vandplaner skal ske en målrettet indsats af hensyn til miljøtilstanden i kystvandene, og for hvilke der er modtaget positivt svar fra FødevareErhverv efter § 8, stk. 2.
 3) Private marker, der ikke er omfattet af nr. 1 eller nr. 2, og hvor der i henhold til de statslige vandplaner skal ske en målrettet indsats af hensyn til miljøtilstanden i kystvandene.
 4) Offentlige marker, der ikke er omfattet af nr. 1 eller nr. 2, og hvor der i henhold til de statslige vandplaner skal ske en målrettet indsats af hensyn til miljøtilstanden i kystvandene.
 5) Andre private marker.
 6) Andre offentlige marker.
 Stk. 2. Indenfor hver af de i stk. 1, nævnte prioriteringsklasser prioriterer FødevareErhverv marker, hvortil der søges støtte, i følgende rækkefølge:
 1) Marker der skal anvendes til dyrkning af pil.
 2) Marker der skal anvendes til dyrkning af poppel.
 3) Marker der skal anvendes til dyrkning af rødel.
 4) Marker der skal anvendes til dyrkning af ask, hassel eller en blanding af de tilladte træarter.
 Stk. 3. Inden for hver af de i stk. 2, anførte prioriteringsklasser prioriterer FødevareErhverv marker, hvortil der søges støtte, i følgende rækkefølge:
 1) Marker i nitratfølsomme indvindingsområder.
 2) Andre marker.
 Stk. 4. Der kan kun ydes støtte for marker, der er omfattet af en af de i stk. 3, anførte prioriteringsklasser, hvis de afsatte midler giver mulighed for at yde støtte for samtlige marker omfattet af den pågældende prioriteringsklasse.
 Stk. 5. Ved en privat mark forstås i forbindelse med prioritering, at marken er omfattet af en ansøgning, der ikke er fra en offentlig institution, en offentlig virksomhed eller et kommunalt fællesskab.
 Stk. 6. Ved en offentlig mark forstås i forbindelse med prioritering, at marken er omfattet af en ansøgning fra en offentlig institution, en offentlig virksomhed eller et kommunalt fællesskab.
 Stk. 7. Hvis den i 2010 fastlagte ramme ikke giver mulighed for at imødekomme alle ansøgninger om støtte, prioriterer FødevareErhverv uanset stk. 1-4 marker, hvortil der søges støtte i 2010 i den rækkefølge, der fremgår af stk. 1, nr. 3-6 og stk. 2-4. Stk. 5 og 6 finder tilsvarende anvendelse ved prioritering efter denne bestemmelse.
 § 11. Ved marker i de i § 10, stk. 1, nr. 1-4, og de i § 10, stk. 3, nr. 1, anførte områder forstås i forbindelse med prioritering, at marken er beliggende inden for en markblok, jf. stk. 2-4, der omfatter mindst 100 m2 af det pågældende område.
 Stk. 2. Ved markblokke forstås markblokke med de markblokgrænser, der fremgår af FødevareErhvervs elektroniske indberetningssystem til markkort (Internet Markkort).
 Stk. 3. Ved prioritering af marker omfattet af § 10, stk. 1, nr. 1 og nr. 2, anvendes markblokkene, som de fremstår den dato, hvor fristen for ansøgning efter § 7, stk. 1, udløber i kalenderåret forud for ansøgningsåret.
Stk. 4. Ved prioritering af marker omfattet af § 10, stk. 1, nr. 3-6, anvendes markblokkene, som de fremstår henholdsvis den 1. februar i ansøgningsåret og på den i § 7, stk. 1, anførte frist.
Ved prioritering af en mark omfattet af 1. pkt., der er berørt af markblokændring, anvendes markblokkene på det af de anførte tidspunkter, der giver den mest fordelagtige prioritering af marken.
Kapitel 6 Arealer for hvilke der kan ydes støtte § 12. Der kan kun ydes støtte for arealer, der er støtteberettigede efter enkeltbetalingsordningen.
 Stk. 2. Der kan ikke ydes støtte for følgende arealer:
 1) Arealer for hvilke der med virkning inden for ansøgningsåret foreligger tilsagn om tilskud i medfør af bekendtgørelse nr. 893 af 22. september 2005 om tilskud til miljøvenlig drift af vådområder eller tilsagn om tilskud til miljøvenlige jordbrugsforanstaltninger i medfør af bekendtgørelse nr. 140 af 10. marts 2005 eller tidligere bekendtgørelser om tilskud til miljøvenlige jordbrugsforanstaltninger, bortset fra tilsagn om tilskud til nedsættelse af kvælstoftilførslen.
 2) Arealer for hvilke der inden for ansøgningsåret foreligger en forpligtelse som følge af tilsagn om tilskud til etablering af landskabs- og biotopforbedrende beplantninger i medfør af bekendtgørelse nr. 1101 af 12. december 2002 eller tilsagn om tilskud i medfør af bekendtgørelse nr. 248 af 11. april 1994 om tilskud til læplantning.
 3) Arealer for hvilke der med virkning inden for ansøgningsåret foreligger tilsagn om tilskud til braklagte randzoner, til pleje af græs- og naturarealer, til fastholdelse af vådområder, til pleje af vådområder eller til opretholdelse af ændret afvanding i medfør af landdistriktsloven.
 4) Arealer for hvilke der inden for ansøgningsåret foreligger en forpligtelse som følge af tilsagn om tilskud til etablering af landskabs- og biotopforbedrende beplantninger i medfør af landdistriktsloven.
 5) Arealer der er omfattet af tilsagn om tilskud til skovrejsning omfattet af Rådets forordning(EF) nr. 1257/1999 af 17. maj 1999 om støtte til udvikling af landdistrikterne fra Den Europæiske Udviklings- og Garantifond for Landbruget (EUGFL) og om ændring og ophævelse af visse forordninger.
 6) Arealer der er omfattet af tilsagn om tilskud til skovrejsning omfattet af Rådets forordning (EF) nr. 1698/2005 af 20. september 2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne (ELFUL).
Kapitel 7 Betingelser for støtte, støttesats og udbetaling af støtte § 13. Et areal, hvortil der søges om støtte, skal udgøre et sammenhængende areal på mindst 0,30 ha.
 Stk. 2. Der ydes ikke støtte, hvis det støtteberettigede areal på bedriften, hvortil der skal ydes direkte betalinger i henhold til Rådets forordning (EF) nr.73/2009 om fælles regler for den fælles landbrugspolitiks ordninger for direkte støtte, er under 2 ha, medmindre det samlede støttebeløb til landbrugeren i form af præmie til handyr, moderfår og støtte på grundlag af særlige betalingsrettigheder udgør et beløb svarende til mindst 300 euro.
 Stk. 3. Det samlede areal, der i en ansøgning søges om støtte til efter nærværende ordning, skal udgøre mindst 1 ha.
§ 14. Støtte for et areal er betinget af, 1) at der på arealet etableres en flerårig energiafgrøde, og 2) at energiafgrøden etableres inden for perioden 1. januar til og med 15. juni i ansøgningsåret med en eller flere af de arter og med den plantetæthed, der fremgår af § 15.
 Stk. 2. Genplantning eller supplerende plantning af planter i en eksisterende flerårig energiafgrøde på et areal anses efter denne bekendtgørelse ikke som etablering af en energiafgrøde.
 § 15. Energiafgrøden skal etableres med en eller flere af følgende arter:
 1) Pileslægten (Salix sp. ).
 2) Poppelslægten (Poppulus sp. ).
 3) Rødel (Alnus glutinosa).
 4) Ask (Fraxinus excelsior).
 5) Hassel (Corylus avellana).
 Stk. 2. Beplantningen skal etableres og opretholdes i ansøgningsåret med mindst følgende bestandstæthed:
1) For pil, rødel, hassel og ask mindst 8.000 planter pr. ha enten som ren bestand eller i blandinger af de nævnte arter.
Poppel kan ligeledes indgå i bestande af de nævnte arter, forudsat bestandstætheden er minimum 8.000 planter pr. ha.
 2) For poppel i ren bestand minimum 2.000 planter pr. ha.
 Stk. 3. Der må på arealerne, for hvilke der er ydet støtte, optræde enkelte spredte selvsåede træer.
 § 16. Støttesatsen udgør et beløb i danske kr. svarende til 430 euro pr. ha.
 § 17. Udbetaling af støtte er betinget af, at ansøger senest den 15. juli i ansøgningsåret har indsendt dokumentation for, at betingelserne for støtten vedrørende planteart og antallet af planter pr. ha er opfyldt.
Kapitel 8 Krydsoverensstemmelse § 18. Reglerne i FødevareErhvervs bekendtgørelse om krydsoverensstemmelse og regler om god landbrugs- og miljømæssig stand, der er fastsat i medfør af Rådets forordning (EF) nr. 73/2009, finder anvendelse for ansøgninger indgivet efter § 7.
Kapitel 9 Overdragelse af bedrifter § 19. Hvis en bedrift overdrages i sin helhed, inden den ansøgte støtte er udbetalt, vil støtten uanset overdragelsen blive udbetalt til overdrageren, medmindre overdrageren ved en transport overfører støtten til erhververen.
Kapitel 10 Kontrol § 20. Kontrollen på stedet med de omfattede arealer m.v. foretages af Plantedirektoratet i form af stikprøvekontrol, herunder ved telemåling, hos de enkelte landbrugere.
 Stk. 2. Kontrolmyndigheden kan foretage kontrol på de bedrifter, hvortil der er søgt støtte, uanset om hele eller dele af bedriften er overdraget efter indsendelse af støtteansøgning.
§ 21. Det påhviler landbrugerne at yde den nødvendige bistand ved kontroleftersyn.
Landbrugerne skal blandt andet forevise de omfattede arealer samt forevise dyrkningsplaner, markplaner, gødningsplaner, sprøjtejournaler, forretningsmateriale og regnskabsmateriale m.v.
Kapitel 11 Straffebestemmelser § 22. Overtrædelse af § 21 i forbindelse med den i § 20 omhandlede kontrol straffes med bøde, med mindre højere straf er forskyldt efter kapitel 5 i landbrugsstøtteloven.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 12 Ikrafttræden § 23. Bekendtgørelsen træder i kraft den 31. marts 2010.
Ministeriet for Fødevarer, Landbrug og Fiskeri, den 26. marts 2010 Hans S.
Christensen / Steen Bonde 1) Bekendtgørelsen indeholder bestemmelser, som er nødvendige for anvendelsen af følgende forordninger: Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr.1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003, Kommissionens forordning (EF) nr. 1120/2009 af 29. oktober 2009 om gennemførelsesbestemmelser til enkeltbetalingsordningen i afsnit III i Rådets forordning (EF) nr. 73/2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, og Kommissionens forordning (EF) nr. 1122/2009 af 30. november 2009 om gennemførelsesbestemmelser til Rådets forordning (EF) nr. 73/2009 for så vidt angår krydsoverensstemmelse, graduering og det integrerede forvaltnings- og kontrolsystem inden for rammerne af de ordninger for direkte støtte til landbrugere, som er omhandlet i nævnte forordning, og om gennemførelsesbestemmelser til Rådets forordning (EF) nr. 1234/2007 for så vidt angår krydsoverensstemmelse inden for rammerne af støtteordningen for vin.
