Bekendtgørelse om underretning af visse kræftformer, der kan være erhvervsbetingede I medfør af § 34, stk. 5, i lov om arbejdsskadesikring, jf. lovbekendtgørelse nr. 848 af 7. september 2009, som ændret ved lov nr. 1272 af 16. december 2009 og ændret ved lov nr. 443 af 23. maj 2012, fastsættes:
Arbejdsskadestyrelsens Kræftregister § 1. Arbejdsskadestyrelsens Kræftregister dannes af oplysninger fra Landsregisteret for Patologi og Landspatientregisteret vedrørende patienter, der har fået stillet en af de i § 2 nævnte diagnoser.
Diagnosen skal fremgå af Landsregisteret for Patologi og/eller Landspatientregisteret.
 Stk. 2. Landsregisteret for Patologi og Landspatientregisteret føres af Statens Serum Institut.
Diagnoser § 2. Arbejdsskadestyrelsens kræftregister dannes på grundlag af følgende diagnoser:
 1) Mesotheliomer (svulster udgået fra cellelag, der beklæder hinder, der kan producere væske), herunder kræft i lungehinden af typen mesotheliom (pleuralt mesotheliom). Personer, som i Landsregisteret for Patologi er anført med vævstypekoder (histologikoder) M 9050-9059 (SNOMED) og med kode 3 for tumors opførsel (ondartet vækst), og/eller personer, som i Landspatientregisteret er anført med mindst en af følgende ICD-10 koder: C45.0, C45.1, C45.2, C45.7, C45.9.
2) Kræft i næse- og bihuler.
Personer, som i Landsregisteret for Patologi er anført med lokalisationskoder (topografikoder) T 21000-22010 (SNOMED) og med kode 3 for tumors opførsel (ondartet vækst), og/eller personer, som i Landspatientregisteret står anført med mindst en af følgende ICD-10 koder: C30.0, C31.0, C31.1, C31.2, C31.3, C31.8, C31.9.
Underretning af Arbejdsskadestyrelsen § 3. Arbejdsskadestyrelsen får underretning om patientens cpr. nummer og status (levende/død), diagnose samt diagnosticerende hospital og afdeling, fra de i § 1, stk. 2, nævnte registre.
 Stk. 2. Arbejdsskadestyrelsen modtager oplysningerne digitalt og uden samtykke fra den, som underretningen vedrører.
 § 4. Lægers og tandlægers anmeldelsespligt efter § 34, stk. 1, i arbejdsskadesikringsloven bortfalder ikke som følge af underretning efter denne bekendtgørelse.
 § 5. Bekendtgørelsen træder i kraft den 1. juli 2012 og anvendes på data, der modtages i de i § 1, stk. 2, nævnte registre i Statens Serum Institut på ikrafttrædelsesdagen eller senere.
 Stk. 2. Samtidig ophæves bekendtgørelse nr. 603 af 14. juni 2007 om underretning af visse kræftformer, der kan være erhvervsbetingede.
