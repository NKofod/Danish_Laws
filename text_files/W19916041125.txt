 Nyt livsforsikringsprodukt godkendt som værende i overensstemmelse med  

 det for forsikringsselskabet godkendte G 82-beregningsgrundlag (koncession).
 Forsikringsselskabet K har i skrivelse af 17. april 1990 klaget over, at  

 Finanstilsynet ved skrivelse af 20. marts 1990 (j.nr. ....) nægtede at  

 godkende et nyt livsforsikringsprodukt: Valgfri, livsvarig, kollektiv  

 ægtefællepension.
 Sagens omstændigheder er følgende:
Ved skrivelse af 16. juni 1989 ansøgte K Finanstilsynet om godkendelse af  

 en ny grundform i det for selskabet godkendte G 82-beregningsgrundlag  

 (koncession), benævnt: 811 Valgfri, livsvarig, kollektiv ægtefællepension.  

 Godkendelsen skulle gøre det muligt for K ved tegning af kollektive  

 pensionsordninger at tilbyde et nyt livsforsikringsprodukt, der indeholder  

 mulighed for, at de forsikrede selv kan vælge størrelsen af deres  

 ægtefælledækning, eventuelt helt fravælge denne, og endvidere senere kan  

 ændre den valgte dækning.
Det anføres i skrivelsen, at udvikling af en sådan  

 mere fleksibel ordning med en større grad af valgfrihed er sket efter ønske  

 fra de forsikrede og de organisationer, som aftaler pensionsordninger i  

 forbindelse med lønaftaler.
Den foreslåede ordning er udformet således, at den forsikrede ved  

 forsikringens oprettelse vælger, hvor stor ægtefællepensionen skal være.
I  

 forsikringens løbetid - indtil det fyldte 67. år - kan den forsikrede vælge  

 ægtefællepension af en anden størrelse.
Størrelsen af den valgte  

 ægtefællepension sammenlagt med den almindelige kollektive ægtefællepension  

 må dog ikke overstige hverken størrelsen af invalidepensionen eller den  

 pensionsgivende løn. Ændring af ægtefællepensionen i forsikringstiden kan  

 gøres betinget af tilfredsstillende helbredsoplysninger for den forsikrede.
I  

 ansøgningen er der nærmere redegjort for de aktuarmæssige beregninger, som  

 ligger til grund for den foreslåede ordning.
Finanstilsynet meddelte i skrivelse af 7. juli 1989, at behandlingen af  

 sagen var sat i bero på de igangværende generelle drøftelser med  

 livsforsikringsbranchen om afgrænsning af valgmuligheder i kollektive  

 ordninger.
K anførte heroverfor, at selskabets ansøgning vedrørte et nyt  

 produkt, der er helt forskelligt fra den almindelige kollektive  

 ægtefællepension i G 82.
De nævnte generelle drøftelser mellem Finanstilsynet og  

 livsforsikringsbranchen blev indledt med en skrivelse af 12. oktober 1988 fra  

 tilsynet til Assurandør-Societetet, hvori tilsynet bad oplyst, i hvilket  

 omfang selskaberne tillader individuelle valg i kollektive ordninger.
Der  

 fandt herefter brevveksling og forhandlinger sted, bl.a. et møde den 30. maj  

 1989. Forhandlingerne førte til, at Finanstilsynet i oktober 1989 godkendte  

 nogle fælles retningslinier for omvalgsmuligheder i kollektive ordninger.  

 Disse retningslinier blev efter ansøgning indføjet i de enkelte selskabers G  

 82-koncession, herunder i K's koncession.
Efter de almindelige retningslinier kan der aftales valgfrihed med hensyn  

 til ægtefælle- og børnepension ved (A) optagelse i ordningen, (B) indgåelse  

 af ægteskab, skilsmisse, ægtefælles død, børns fødsel eller død, samt (C) en  

 på forhånd aftalt alder eller et aftalt tidspunkt inden for 5 år efter  

 optagelse i ordningen.
Omvalg efter B og C kan ikke ske, efter at den  

 forsikrede er fyldt 54 år, og skal være foretaget inden 6 måneder efter, at  

 betingelsen for omvalg er opfyldt.
For omvalg efter C gælder endvidere nogle  

 nærmere angivne grænser med hensyn til størrelsen af den ydelse, der kan  

 vælges.
De almindelige regler for afgivelse af helbredsoplysninger gælder  

 også ved omvalg.
Aftaler om valgfrihed skal indeholde en opsigelsesklausul,  

 der gør det muligt for selskabet at ophæve valgfriheden, når en videreførelse  

 må antages at være til væsentlig ugunst for selskabets øvrige forsikrede.
Ved den påklagede skrivelse af 20. marts 1990 meddelte Finanstilsynet, at  

 den af K ansøgte ordning ikke falder inden for de ovenfor omtalte generelle  

 rammer, idet valgfriheden ikke er begrænset som ovenfor refereret.
Herefter  

 anføres i skrivelsen:
»De hensyn og overvejelser, som lå til grund for fastlæggelsen af de  

 ovenfor aftalte rammer vedrørende afgrænsning af valgmuligheder i kollektive  

 pensionsordninger gør, at Finanstilsynet ikke vil kunne godkende det ansøgte.  

 F.eks. vil der i det af selskabet ansøgte produkt ikke kunne fastsættes en  

 rimelig stabil aldersfordeling for ægtefællens alder, idet de faktiske  

 fravalg af ægtefælledækning må antages at være afhængig af den anvendte  

 aldersfordeling« K påklagede den 17. april 1990 denne afgørelse til Erhvervsankenævnet og  

 skrev samtidig til Finanstilsynet.
I skrivelsen til Finanstilsynet foreslog K  

 nogle yderligere begrænsninger i den ansøgte ordning.
Disse begrænsninger er,  

 at pensionsaftalen skal omfatte over 500 eller over 1.000 (forsikrede), at  

 pensionsaftalen skal omfatte alderspension og invalidepension, før  

 ægtefællepension kan vælges til, at ægtefællepensionen ikke kan overstige 80%  

 af lønnen, at der ikke kan vælges til eller forhøjes efter forsikredes 60.  

 år, samt at valgfriheden kan ophæves, hvis en videreførsel må antages at være  

 til væsentlig ugunst for selskabets øvrige forsikrede.
Ved skrivelse af 30. april 1990 meddelte Finanstilsynet som svar herpå, at  

 de anførte modifikationer ikke ændrer afgørende ved det i afslagskrivelsen af  

 20. marts 1990 anførte problem med fastsættelse af en rimelig stabil  

 aldersfordeling.
Finanstilsynet fandt derfor ikke grundlag for at genoptage  

 sagen.
Over for Erhvervsankenævnet har K i klageskrivelsen af 17. april 1990 og  

 supplerende indlæg af 29. juni og 2. november 1990 anført, at det omhandlede  

 produkt efter K's opfattelse opfylder kravene i lov om forsikringsvirksomhed  

 § 31, således at produktet efter en helhedsvurdering er betryggende.
Til det  

 af Finanstilsynet anførte om den generelle ordning siges i skrivelsen af 29.  

 juni 1990:
»Os bekendt har disse drøftelser været ført som følge af et ønske om  

 at etablere valgfrihed i den almindelige kollektive ægtefællepension på G82,  

 uden at der samtidig blev foretaget præmieændringer på trods af en  

 forventelig faktisk ændring i ægteskabssandsynlighed og aldersforskel for den  

 valgfri del.
Valgfrihed er som bekendt indført inden for visse rimeligt brede  

 grænser uden præmieændring - dvs. gennemsnitlig statistisk fastlagt  

 ægteskabssandsynlighed og aldersforskel mellem ægtefæller er godkendt af  

 Finanstilsynet for en valgfri del af den kollektive ægtefællepension...
...I K's produkt er der .... tale om en nyt produkt, og der er fastlagt  

 selvstændige regler og præmieberegning for dette.
Præmien er således højere  

 end for den almindelige kollektive ægtefællepension.  

 Præmiefastlæggelsesprincipperne fremgår af ansøgningen af 16. juni  

 1989.« Efter K's opfattelse har forhandlingerne om de nævnte generelle  

 retningslinier ikke for al fremtid udtømt alle muligheder for udvikling af  

 nye produkter med yderligere kollektive, valgfri ydelser.
K er principielt enig i de teoretiske overvejelser, der er fremført i det  

 nedenfor omtalte notat af 1. august 1990, og som ligger til grund for totalt  

 at hindre valg i forbindelse med kollektive ydelser.
Der er imidlertid nu  

 skabt præcedens for, at disse principper kan fraviges, sålænge produktet i  

 sin helhed vurderes som betryggende, således som det er anført i notatets  

 side 5, sidste afsnit.
Finanstilsynet har i en redegørelse for sagen af 13. august 1990 fastholdt  

 den trufne afgørelse, herunder tilsynets skrivelse af 30. april 1990,  

 hvorefter de af K foreslåede yderligere begrænsninger ikke kan medføre, at  

 det ansøgte produkt kan godkendes.
I et til redegørelsen knyttet notat af 18.  

 juli 1990 begrundes tilsynets afgørelse således:
 »Finanstilsynet finder ikke, at selskabet med sin ansøgning har været  

 i stand til at dokumentere, at de hensyn, der ligger bag de generelle rammer  

 for valgfrihed, der blev fastlagt af Finanstilsynet og Assurandør-Societetet  

 i fællesskab i oktober 1989, ikke skulle gælde for selskabets produkt.  

 Bortset fra nogle ubetydelige indskrænkninger i forhold til de generelle  

 rammer, ønsker selskabet, at forsikrede i hele forsikringens løbetid skal  

 kunne omvælge ægtefælledækningen, i klar modstrid med de fastlagte rammer...
Finanstilsynet er af den opfattelse, som i øvrigt deltes af  

 Assurandør-Societetet på mødet i Finanstilsynet den 30. maj 1989 ..., at der  

 bør skelnes imellem omvalg, der ønskes foretaget som følge af »udefra  

 kommende begivenheder« som indgåelse af ægteskab, skilsmisse,  

 ægtefællens død eller lignende, og omvalg, der kan foretages på et på forhånd  

 kendt tidspunkt, f.eks. ved opnåelse af en vis alder.
Omvalg herudover, som  

 ønsket af K, har fra de generelle forhandlingers start, stiltiende været  

 opfattet som udelukket.
Ved omvalg i en bestemt alder, skal valgfriheden være  

 væsentlig indskrænket i forhold til førstnævnte situation.
De endelige rammer  

 indeholder denne tydelige opdeling.
Herudover forudsættes det i øvrigt, at  

 selskabets ansvarshavende aktuar nøje overvåger risikoforløbet for kollektive  

 ordninger med valgmulighed og sammenligner dem med kollektive ordninger i  

 øvrigt, således at grundlagets antagelser om ægtefællesandsynligheden kan  

 justeres, eventuelt netop som K har forudsat.
Aldersfordelingen kan  

 imidlertid ikke klares ved simple justeringer, men må ved for stor valgfrihed  

 antages at være (permanent) ustabil.
K's produkt indeholder ikke denne nødvendige begrænsning, og  

 Finanstilsynet anser det derfor for ubetryggende at godkende det.' I et notat af 1. august 1990 har Finanstilsynet som supplement hertil  

 givet en almindelig orientering om principperne for kollektive  

 beregningsgrundlag, herunder om frivillighed og valgmuligheder.
Notatet er  

 vedhæftet denne kendelse som et bilag.
 Ankenævnet udtaler:
Efter lov om forsikringsvirksomhed (nu lovbekendtgørelse nr. 726 af 31.  

 oktober 1990) § 9 skal ethvert forsikringsselskab have en koncession fra  

 Finanstilsynet for at drive forsikringsvirksomhed.
Efter § 10, stk. 2, jf. §§  

 30 og 33, stk. 4, skal et livsforsikringsselskabs almindelige  

 forsikringsbetingelser og tekniske grundlag såvel som ændringer heri  

 godkendes af Finanstilsynet.
Ved godkendelsen skal Finanstilsynet efter  

 lovens § 31 påse, at reglerne yder den enkelte forsikringstager og andre  

 berettigede efter forsikringsaftalen betryggende sikkerhed.
Ankenævnet bemærker, at valgfrihed inden for kollektive forsikrings- og  

 pensionsordninger i princippet strider mod den kollektive ordnings ide og  

 derfor ud fra en teoretisk betragtning ikke burde være tilladt.
Det fremgår  

 af sagen, at begge parter for så vidt er enige i dette teoretiske  

 udgangspunkt.
Ved de ændringer til beregningsgrundlaget G 82, som  

 Finanstilsynet har godkendt efter forhandling med Assurandør-Societetet, har  

 tilsynet imidlertid tilladt, at dette teoretiske udgangspunkt fraviges.
 Ankenævnet finder, at det forhold, at Finanstilsynet har truffet aftale  

 med Assurandør-Societetet om en vis ordning, ikke i sig selv kan medføre, at  

 tilsynet kan afslå at godkende andre ordninger, der indeholder valgfrihed,  

 såfremt disse efter en konkret bedømmelse må anses for betryggende.
Efter en gennemgang af den af K foreslåede ordning finder ankenævnet, at  

 denne i sin helhed ud fra en aktuarmæssig vurdering er betryggende og mindst  

 lige så betryggende som den ordning, Finanstilsynet har godkendt efter aftale  

 med Assurandør-Societetet.
Ankenævnet har herved lagt vægt på, at der til K's  

 forslag er knyttet en særskilt tarifering, således at den større valgmulighed  

 modsvares af en højere præmie.
Ved denne tarifering er det endvidere  

 forudsat, at enhver forsikret, der ikke har fravalgt ægtefælledækning, vil  

 efterlade sig en pensionsberettiget ægtefælle (ægtefællesandsynligheden er  

 således 1). Forslaget adskiller sig herved fra den med Societetet aftalte  

 ordning, som ikke indeholder nogen særskilt tarif.
Herefter finder  

 ankenævnet, at det foreslåede forsikringsprodukt bør godkendes.
Det bemærkes,  

 at de til ordningen knyttede forsikringsbetingelser og bonusregulativer ikke  

 har været inddraget i klagesagen.
Ankenævnet forudsætter, at Finanstilsynet  

 ved godkendelsen af disse påser, at bonussystemet tilpasses til den særlige  

 tarifering, hvilket formentlig bør medføre, at ordningen udgør en særskilt  

 bonusafdeling.
Ankenævnet ændrer derfor den påklagede afgørelse, således at det  

 forsikringsprodukt, der er beskrevet i K's skrivelse af 16. juni 1989 som  

 ændret og suppleret ved skrivelsen af 17. april 1990 til Finanstilsynet,  

 godkendes.
Finanstilsynet træffer bestemmelse om godkendelse af  

 forsikringsbetingelser, bonusregulativ m.v.
