Ankestyrelsens principmeddelelse 12-22 om ressourceforløbsydelse Principmeddelelsen fastslår Personer, der er i jobafklaringsforløb, modtager ressourceforløbsydelse.
Udbetaling for feriedage og søgnehelligdage skal fradrages i ressourceforløbsydelsen, hvis personen er i et ansættelsesforhold ved overgangen til et jobafklaringsforløb.
Det samme gælder for fratrædelsesgodtgørelse, hvis den undtagelsesvist betragtes som indtægt.
Fradraget kan kun ske i udbetalingsmåneden.
Udbetaling for feriedage og søgnehelligdage fradrages altid efter den lempeligere fradragsregel om lønindtægt.
Hvis fratrædelsesgodtgørelsen undtagelsesvis betragtes som indtægt, skal den fradrages efter den lempeligere fradragsregel om lønindtægt.
 Principperne for vurderingen af feriedage, søgnehelligdage og fratrædelsesgodtgørelse i relation til ressourceforløbsydelse under ressourceforløb er identiske med vurderingen af disse udbetalinger i relation til ressourceforløbsydelse under jobafklaringsforløb.
Fradrag i ressourceforløbsydelse under jobafklaringsforløb Personer, der er i jobafklaringsforløb, modtager ressourceforløbsydelse.
Formue er uden betydning for retten til ressourceforløbsydelsen.
Personens egne indtægter skal derimod som udgangspunkt fradrages i ydelsen.
Visse indtægter er dog ifølge aktivloven undtaget for at blive fradraget.
Der anvendes samme sondring mellem formue og indtægt som for kontanthjælp.
 Når en person modtager ressourceforløbsydelse, skal indtægter som hovedregel fradrages fuldt ud (krone for krone) i ressourceforløbsydelsen i den måned, hvor indtægterne kommer til udbetaling.
 Den lempeligere regel om fradrag for lønindtægt gælder alene for indtægter, der stammer fra arbejde på det ordinære arbejdsmarked, herunder udbetalinger fra Lønmodtagernes Garantifond i forbindelse med arbejdsgivers konkurs m.v.
 Indtægter, der udbetales for en periode, der ligger før, modtageren af ressourceforløbsydelse er begyndt i jobafklaringsforløbet, eller efter modtageren er ophørt i jobafklaringsforløbet, skal ikke fradrages i ressourceforløbsydelsen.
 Fradraget i ressourceforløbsydelsen kan højst svare til den udbetalte ressourceforløbsydelse for den pågældende måned, da det efter reglerne om ressourceforløbsydelse ikke er muligt at overføre en større indtægt til fradrag i andre måneder end udbetalingsmåneden.
Overvejelser i vurderingen om fradrag i ressourceforløbsydelse Der skal i vurderingen af, om der skal ske fradrag i ressourceforløbsydelsen, indgå følgende overvejelser:
1. Er udbetalingen formue eller indtægt? Hvis udbetalingen betragtes som formue, skal den ikke fradrages i ressourceforløbsydelsen.
Hvis udbetalingen derimod betragtes som indtægt, skal det vurderes, om indtægten er en af de indtægter, der i aktivlovens § 33 er undtaget fra at medføre fradrag.
Bestemmelsen i aktivlovens § 33 er udtømmende.
2. Er indtægten omfattet af undtagelsen i aktivlovens § 33? Hvis ja, fradrages indtægten ikke i ressourceforløbsydelsen.
 Hvis nej, skal det vurderes, om indtægten helt eller delvist udbetales for en periode, der ligger før modtageren af ressourceforløbsydelse er begyndt i jobafklaringsforløbet eller efter modtageren er ophørt i jobafklaringsforløbet.
3. Vedrører indtægten helt eller delvist en periode, der ligger inden eller efter personen var i jobafklaringsforløb med ressourceforløbsydelse? Hvis ja, skal den del af indtægten, der vedrører perioden inden eller efter forløbet, ikke fradrages.
Hvis nej, skal indtægten fradrages, og det skal vurderes, om der er tale om en lønindtægt eller anden indtægt.
4. Hvordan fradrages indtægten? Hvis indtægten er anden indtægt, fradrages indtægten fuldt ud (krone for krone). Hvis indtægten betragtes som lønindtægt, fradrages indtægten med 30/55 pct.
Indtægten kan kun fradrages i udbetalingsmåneden.
Særlige udbetalingstyper Fratrædelsesgodtgørelse Fratrædelsesgodtgørelse er formue, hvis der er tale om kompensation eller godtgørelse for ikke-økonomisk skade.
Udbetalingen vil i så fald være uden betydning for retten til ressourceforløbsydelse.
Det kan ikke udelukkes, at fratrædelsesgodtgørelse kan betragtes som efterbetaling af en mistet lønindtægt.
Det vil bero på en konkret vurdering, om en udbetalt fratrædelsesgodtgørelse har en sådan karakter, at den træder i stedet for løn og dermed må betragtes som en lønindtægt, der skal fradrages i ressourceforløbsydelsen.
Fratrædelsesgodtgørelsen vil i så fald skulle fradrages efter de lempeligere fradragsregler for lønindtægt (30/55 pct.).
Der skal alene ske fradrag, hvis udbetalingen af fratrædelsesgodtgørelsen sker, mens personen modtager ressourceforløbsydelse.
Fradraget skal foretages forholdsmæssigt.
Udbetaling for søgnehelligdage og feriedage (6. ferieuge/feriefridage/særlige feriedage) Udbetaling for søgnehelligdage og feriedage er indtægter, som skal fradrages i den ressourceforløbsydelse, som en person modtager under jobafklaringsforløb, hvis ydelserne kommer til udbetaling, mens personen modtager ressourceforløbsydelse.
Udbetaling for søgnehelligdage og feriedage er løn, der stammer fra arbejde på det ordinære arbejdsmarked og er dermed lønindtægt efter reglerne om ressourceforløbsydelse.
Derfor skal den fradrages i ressourceforløbsydelsen efter den lempeligere fradragsregel om lønindtægt med 30/55 pct.
 Udbetaling for søgnehelligdage og feriedage skal fradrages i ressourceforløbsydelsen i det omfang, den er udbetalt for en periode, hvor personen har været i jobafklaringsforløb.
De konkrete sager I sag nr. 1 vurderede Ankestyrelsens Beskæftigelsesudvalg, at fratrædelsesgodtgørelsen ikke skulle fradrages i borgers ressourceforløbsydelse, idet der var tale om formue.
Fratrædelsesgodtgørelsen blev udbetalt på baggrund af borgerens anciennitet i ansættelsen.
Der var i øvrigt i sagen ikke oplysninger om, at fratrædelsesgodtgørelsen havde en karakter af lønkompensation.
Udbetalingen af 6. ferieuge var en lønindtægt, som skulle fradrages i ressourceforløbsydelsen efter den lempelige fradragsregel om lønindtægt med 30/55 pct.
Fradrag for udbetaling af 6. ferieuge skulle alene ske forholdsmæssigt for den del, der var udbetalt for den periode, hvor borgeren havde været i jobafklaringsforløb.
Kommunen kunne alene fradrage indtægter på udbetalingstidspunktet.
Kommunen måtte derfor vurdere, om betingelserne for at kræve tilbagebetaling af borgers ressourceforløbsydelse for den måned, hvor borger har modtaget betalingen, var opfyldt.
Sagen blev hjemvist til en fornyet behandling i kommunen.
 I sag nr. 2 vurderede Ankestyrelsens Beskæftigelsesudvalg, at udbetalingen af en ekstraordinær godtgørelse var en formue, som ikke skulle fradrages i ressourceforløbsydelsen.
I sagen manglede der dog oplysninger om fratrædelsesgodtgørelsen, herunder om den havde karakter af en lønkompensation/var godtgørelse for mistet indtægt, eller om den blev udbetalt som kompensation/godtgørelse for ikke-økonomisk skade.
Kommunen skulle indhente oplysninger om, hvad fratrædelsesgodtgørelsen blev udbetalt for og for hvilken periode.
Sagen blev hjemvist til en fornyet behandling i kommunen.
 I sag nr. 3 vurderede Ankestyrelsens Beskæftigelsesudvalg, at der i sagen manglede oplysninger om fratrædelsesgodtgørelsen, herunder om godtgørelsen havde karakter af en lønkompensation/var godtgørelse for mistet indtægt, eller om den blev udbetalt som kompensation/godtgørelse for ikke-økonomisk skade.
 Udbetalingen af søgnehelligdage var lønindtægt, som skulle fradrages i ressourceforløbsydelse efter den lempelige fradragsregel om lønindtægt med 30/55 pct.
 Fradrag for søgnehelligdage skulle alene ske forholdsmæssigt for den del af de pågældende ydelser, der var udbetalt for den periode, hvor borgeren havde været i jobafklaringsforløb.
Sagen blev hjemvist til en fornyet behandling i kommunen.
Kommunen skulle indhente oplysninger om, hvad fratrædelsesgodtgørelsen blev udbetalt for og for hvilken periode, samt hvilken periode, søgnehelligdagene blev udbetalt for.
Kommunen skulle herefter afgøre sagen igen.
Baggrund for at behandle sagerne principielt Ankestyrelsen har behandlet tre sager principielt.
Det har vi gjort for at fastslå om, og i givet fald hvordan en række forskellige udbetalinger, som alle er udløst af arbejde som lønmodtager, skal fradrages i ressourceforløbsydelse under jobafklaringsforløb.
Der er tale om fratrædelsesgodtgørelse samt udbetaling for 6. ferieuge/feriefridage/særlige feriedage og søgnehelligdage.
Reglerne Love og bekendtgørelser Lov om aktiv socialpolitik (aktivloven), senest bekendtgjort i lovbekendtgørelse nr. 241 af 12. februar 2021:
  § 33 om indtægter, der ikke medfører fradrag i ydelsen.
  § 69 j, stk. 1, stk. 5, stk. 9, stk. 11, og stk. 12, om fradrag i ressourceforløbsydelse for indtægter under jobafklaringsforløb.
  § 69 s om, at kapitel 11 og 12 i aktivloven også finder anvendelse for ressourceforløbsydelse.
Den konkrete afgørelse Sag nr. 1, j.nr. 19-14959 Du har klaget over X Kommunes afgørelse om fradrag for fratrædelsesgodtgørelse og 6. ferieuge i din ressourceforløbsydelse.
Kommunen afgjorde sagen den 21. februar 2019.
 Ankestyrelsens Beskæftigelsesudvalg har nu afgjort din sag.
 Resultatet er:
  Kommunen skal behandle din sag igen.
Det betyder, at vi hjemviser sagen til ny behandling, og at kommunen skal afgøre sagen på ny.
Kommunen skal, inden den afgør sagen, behandle sagen efter de retningslinjer, der er angivet i afsnit Hvad skal kommunen gøre.
 Kommunen kontakter dig.
Vi kritiserer, at kommunens afgørelse ikke er tilstrækkeligt begrundet.
Det fører ikke til et andet resultat.
Begrundelse for afgørelsen Sådan vurderer vi sagen Fratrædelsesgodtgørelse Ankestyrelsens Beskæftigelsesudvalg vurderer, at udbetalingen af fratrædelsesgodtgørelse er formue, og den skal ikke fradrages i din ressourceforløbsydelse.
6. ferieuge Vi vurderer også, at udbetalingen af 6. ferieuge i 2018 er en lønindtægt efter reglerne om ressourceforløbsydelse og skal derfor fradrages i ressourceforløbsydelsen efter reglen om fradrag for lønindtægt, dvs. med 30/55 pct.
 Vi vurderer i den forbindelse, at det alene er den forholdsmæssige del af den 6. ferieuge for 2018, som udbetales for perioden, hvor du har været i jobafklaringsforløb, der skal fradrages i din ressourceforløbsydelse.
Kommunens afgørelse om fradrag Vi vurderer, at kommunen ikke kan fradrage indtægter, som er udbetalt til dig den 29. november 2018, i din ressourceforløbsydelse for februar 2019. Kommunen skal i stedet vurdere, om betingelserne for at kræve tilbagebetaling af den ressourceforløbsydelse, som du har modtaget for november 2018, er opfyldt.
Hvad er afgørende for resultatet Du har været i jobafklaringsforløb siden den 1. maj 2018, og du modtager ressourceforløbsydelse.
 Du har den 29. november 2018 i forbindelse med ophør i din ansættelse modtaget en betaling fra din tidligere arbejdsgiver på 18.492,58 kr. netto, svarende 26.708,34 kr. brutto.
 Det fremgår af lønsedler for november 2018, at du har fået udbetalt 17.511,89 kr. i fratrædelsesgodtgørelse og 4.253,56 kr. for 6. ferieuge for 2018.
Fratrædelsesgodtgørelse Det fremgår af din opsigelse, at du er blevet opsagt af din tidligere arbejdsgiver den 17. april 2018 med fratrædelse den 31. oktober 2018. Det fremgår også, at du vil få udbetalt en fratrædelsesgodtgørelse svarende til én måneds løn i henhold til funktionærlovens § 2.
 Du har oplyst, at du får udbetalt fratrædelsesgodtgørelsen, fordi du har været ansat hos din tidligere arbejdsgiver i mere end 12 år.
Fratrædelsesgodtgørelsen udbetales på baggrund af din anciennitet i ansættelsen.
Vi lægger i den forbindelse vægt på, at der ikke er oplysninger om, at fratrædelsesgodtgørelsen er udbetalt som løn for udført arbejde i din tidligere ansættelse.
Der er i øvrigt ikke oplysninger om, at fratrædelsesgodtgørelse har karakter af lønkompensation.
6. ferieuge Udbetaling af 6. ferieuge er ikke feriegodtgørelse efter ferieloven, men er et gode, der følger af den enkelte overenskomst eller lokalaftale.
Udbetaling af 6. ferieuge udspringer af et ansættelsesforhold og er et gode, der er en del af lønnen.
Derfor skal den fradrages i ressourceforløbsydelsen efter reglen om fradrag for lønindtægt, dvs. med 30/55 pct.
Udbetalingen af 6. ferieuge for 2018 er en indtægt, der delvist udbetales for en periode, der ligger, før du begyndte i jobafklaringsforløb.
Det er kun den del af udbetalingen af 6. ferieuge, der udbetales for perioden efter den 1. maj 2018, som vedrører en periode, hvor du har været i jobafklaringsforløb.
 Du oplyser i supplerende klage, at kommunen har modregnet hele beløb udbetalt for 6. ferieuge for 2018.
Vi lægger i den forbindelse vægt på, at det fremgår af journalnotat af 21. februar 2019, at kommunen har beregnet den forholdsmæssige del af den 6. ferieuge for 2018, således at der skulle fradrages 2552, 136 kr. i din ressourceforløbsydelse, og ikke 4253,56 kr.
Kommunen har dog foretaget fradrag krone for krone, og ikke efter regler om fradrag for lønindtægt.
Afgørelsen om fradrag Du har modtaget udbetalingen fra din tidligere arbejdsgiver den 29. november 2018.
 Fradrag for indtægter i ressourceforløbsydelsen skal ske i den måned, hvor indtægten kommer til udbetaling.
 Kommunen kunne derfor ikke  som det er sket- træffe afgørelse den 21. februar 2019 om, at udbetalingen den 29. november 2018 skal fradrages i din ressourceforløbsydelse for februar 2019.
Hvad skal kommunen gøre Kommunen skal efterbetale ressourceforløbsydelse for februar 2019 til dig.
 Kommunen skal herefter vurdere, om betingelserne for at kræve tilbagebetaling af ressourceforløbsydelsen for november 2018 er opfyldt.
 Kommunen skal  hvis betingelserne for tilbagebetalingskrav er opfyldt  fradrage den forholdsmæssige del af den 6. ferieuge for 2018, som udbetales for perioden, hvor du har været i jobafklaringsforløb, efter reglen om fradrag for lønindtægt, dvs. 30/55 pct.
Ud fra det skal kommunen afgøre sagen igen.
Du kan klage over den nye afgørelse efter de almindelige regler.
Det betyder, at du kan klage til kommunen inden fire uger efter, du har modtaget den nye afgørelse.
Om reglerne Efter reglerne har kommunen ansvaret for, at sagen er oplyst i tilstrækkeligt omfang til, at kommunen kan træffe afgørelse.
Personer i ressourceforløb eller jobafklaringsforløb modtager ressourceforløbsydelse.
En person har ret til ressourceforløbsydelse uden hensyn til egen formue eller en eventuel ægtefælles indtægts- og formueforhold.
Det afhænger af en konkret vurdering i det enkelte tilfælde, hvad der er formue.
Formue er fx penge, herunder overskydende skat, og værdier, der hurtigt kan omsættes til penge, fx aktier, obligationer, andre værdipapirer samt guld, sølv o.l.
Desuden omfatter begrebet kapitalpensioner, kostbart indbo, fx malerier og tæpper samt indbo ud over det normale, lotterigevinster, fx pengebeløb, forbrugsgoder, rejser m.v., biler, boliger og sommerhuse.
En kapitalpension, der hæves, eller et efterlønsbidrag, der udbetales er fortsat formue.
Derimod vil et eventuelt afkast af formue eller et formuegode være en indtægt.
Hvis modtageren af ressourceforløbsydelsen har indtægter, skal disse som hovedregel fradrages i ressourceforløbsydelsen.
Fradrag i ressourceforløbsydelsen skal ske i de måneder, hvor indtægten kommer til udbetaling.
 Indtægter, der udbetales for en periode, der ligger, før personen begyndte i jobafklaringsforløb, medfører ikke fradrag i ressourceforløbsydelsen.
 Efter reglerne skal der ikke foretages fradrag i ressourceforløbsydelsen i de tilfælde, hvor indtægter ikke skal fradrages efter undtagelsesbestemmelserne i aktivloven.
 Indtægter fradrages efter hovedreglen fuldt ud (krone for krone). Lønindtægter fradrages dog i ressourceforløbsydelsen efter en lempeligere fradragsregel med 30 pct. af lønindtægten, indtil den samlede lønindtægt inklusive pension udgør 14.686 kr. (2019-niveau), og med 55 pct. af lønindtægten derudover.
Bemærkninger til kommunen Vi kritiserer, at kommunens afgørelse ikke er tilstrækkeligt begrundet.
Når kommunen beregner størrelsen af en udbetaling eller et tilbagebetalingskrav, skal kommunens begrundelse indeholde beregningerne og angive de nødvendige oplysninger, der ligger til grund for beregningerne.
Det vil bl.a. sige, hvilke typer af indtægter der er tale om, og hvilke beløb der er anvendt.
Det skal være klart, hvordan kommunen er kommet frem til størrelsen af en udbetaling eller et tilbagebetalingskrav.
Det er ikke tilstrækkeligt at skrive resultatet af beregningerne.
Det skal være muligt for dig at forstå beregningerne for derved at kunne kontrollere rigtigheden af de anvendte oplysninger, der ligger til grund for beregningerne.
 Vi er opmærksomme på, at beregningerne fremgår af journalnotat i kommunen.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Sag nr. 2, j.nr. 19-61669 Du har klaget over X Kommunes afgørelse om ressourceforløbsydelse.
Kommunen afgjorde sagen den 22. august 2019.
 Ankestyrelsens Beskæftigelsesudvalg har nu afgjort din sag.
 Resultatet er:
  Kommunen skal behandle din sag igen.
Det betyder, at vi hjemviser sagen til ny behandling, og at kommunen skal afgøre sagen på ny.
Du skal være opmærksom på, at en ny behandling godt kan føre til det samme resultat i din sag.
 Kommunen skal, inden den afgør sagen, behandle sagen efter de retningslinjer, der er angivet i afsnittet Hvad skal kommunen gøre.
Begrundelse for afgørelsen Sådan vurderer vi sagen Ankestyrelsens Beskæftigelsesudvalg vurderer, at udbetalingen af ekstraordinær godtgørelse på 25.000 kr. er formue, som ikke har betydning for din ret til ressourceforløbsydelse.
 Vi vurderer imidlertid, at sagen ikke er oplyst nok til, at vi kan afgøre om, og eventuelt i hvilket omfang, udbetalingen af fratrædelsesgodtgørelse på 10.195,53 kr. skal fradrages i din ressourceforløbsydelse.
 I sagen mangler der oplysninger om, hvorvidt fratrædelsesgodtgørelsen har karakter af en lønkompensation/er godtgørelse for mistet indtægt, eller om den udbetales som kompensation/godtgørelse for ikke-økonomisk skade.
 De manglende oplysninger udgør en væsentlig del af kommunens beslutningsgrundlag, og de skal derfor indgå i den vurdering, som kommunen skal foretage, når den skal afgøre sagen.
 Vi kan derfor ikke tage stilling til spørgsmålet om tilbagebetaling.
Hvad er afgørende for resultatet Du er begyndt i jobafklaringsforløb den 25. april 2019.
 Du har den 29. maj 2019 fået udbetalt 35.198 kr. i godtgørelse fra din tidligere arbejdsgiver.
Kommunen har i afgørelsen vurderet, at fratrædelsesgodtgørelsen skal fradrages som lønindtægt, det vil sige med 30, henholdsvis 55 pct. i din ressourceforløbsydelse.
Kommunen har også vurderet, at du skal tilbagebetale ressourceforløbsydelsen for maj 2019.
 Det fremgår også af afgørelsen, at du har indgået aftale med kommunen om, at kommunen fradrager fratrædelsesgodtgørelsen i din ressourceforløbsydelse for september 2019 i stedet for, at du skal tilbagebetale beløbet.
Vi lægger vægt på din partrepræsentants oplysninger i klagen, herunder oplysningerne i det vedhæftede forlig, om, at 25.000 kr. af den udbetalte godtgørelse fra din tidligere arbejdsgiver er ekstraordinær godtgørelse.
Det fremgår af forliget, at du er tilkendt den ekstraordinære godtgørelse som følge af din lange anciennitet og som følge af enighed om, at din tidligere arbejdsgiver ikke ses at have udvist den fornødne proaktivitet i forhold til at fastholde dig i ansættelsen.
Vi lægger også vægt på, at det fremgår af klagen og forliget, at de resterende 10.195,53 kr. er udbetaling af overenskomstmæssig fratrædelsesgodtgørelse.
Der er i sagen ikke yderligere oplysninger om fratrædelsesgodtgørelsen er godtgørelse for mistet indtægt eller om den udbetales som kompensation/godtgørelse for ikke-økonomisk skade.
 Vi lægger videre vægt på, at det fremgår af forliget, at du er opsagt i din ansættelse den 4. marts 2019. Det fremgår ikke af sagens oplysninger, hvornår opsigelsesvarslet er udløbet.
Hvad skal kommunen gøre Kommunen skal indhente oplysninger om den overenskomstmæssige fratrædelsesgodtgørelse, herunder hvad den er udbetalt for.
 Hvis fratrædelsesgodtgørelsen er kompensation eller godtgørelse for ikke-økonomisk skade, skal den betragtes som formue, og ikke fradrages i ressourceforløbsydelsen.
Hvis fratrædelsesgodtgørelse har karakter af en lønkompensation, eller er godtgørelse for mistet indtægt, skal den betragtes som en indtægt.
I så fald vil den betragtes som en lønindtægt og skal fradrages efter lønindtægtsreglen om fradrag med 30/55 pct.
 Der vil kun ske fradrag i ressourceforløbsydelsen for den del, som er udbetalt for en periode, der ligger, efter du er begyndt i jobafklaringsforløb.
Kommunen skal i den forbindelse vejlede dig om, hvilke oplysninger, der vil være relevante at fremskaffe.
Hvis kommunen kan indhente oplysningerne med samtykke, skal kommunen bede om dit samtykke til at indhente oplysninger.
 Kommunen skal vejlede dig om konsekvenserne, hvis du ikke medvirker ved sagens oplysning.
 Oplysningerne kan for eksempel blive indhentet fra din tidligere arbejdsgiver eller fra 3F.
 Kommunen skal på baggrund af oplysningerne foretage en ny vurdering af, om fratrædelsesgodtgørelsen skal fradrages i din ressourceforløbsydelse for maj 2019. Hvis kommunen når frem til, at der skal ske fradrag, skal kommunen også vurdere, hvor stor en del af fratrædelsesgodtgørelsen, der skal fradrages i din ressourceforløbsydelse.
 Kommunen skal herefter vurdere, om betingelserne for at kræve tilbagebetaling af ressourceforløbsydelsen for maj 2019 er opfyldt.
Vi bemærker i den forbindelse, at indtægter skal fradrages i udbetalingsmåneden, og at der ikke er hjemmel i reglerne til at fradrage en indtægt i en senere måned, end den måned, hvor indtægten er kommet til udbetaling.
Kommunen skal i stedet anvende reglerne om tilbagebetaling.
Ud fra det skal kommunen afgøre sagen igen.
Hvis kommunen ikke imødekommer din ansøgning helt, skal kommunen beskrive i afgørelsen, hvad der er indgået af hovedhensyn og faktiske oplysninger i vurderingen.
Du kan klage over den nye afgørelse efter de almindelige regler.
Det betyder, at du kan klage til kommunen inden fire uger efter, du har modtaget den nye afgørelse.
Om reglerne Efter reglerne har kommunen ansvaret for, at sagen er oplyst i tilstrækkeligt omfang til, at kommunen kan træffe afgørelse.
 Kommunen kan anmode personer, der søger om eller får hjælp, om at medvirke til at få de oplysninger frem, som er nødvendige for at afgøre, hvilken hjælp de er berettiget til.
 Hvis borgeren ikke medvirker ved sagens oplysning, eller ikke giver samtykke til, at myndigheden kan indhente oplysninger, skal myndigheden behandle sagen om hjælp på det foreliggende grundlag, medmindre oplysninger kan indhentes uden samtykke.
 Kommunen skal give borgeren skriftlig besked om konsekvenserne, hvis borgeren ikke medvirker.
 Personer i ressourceforløb eller jobafklaringsforløb modtager ressourceforløbsydelse.
 En person har ret til ressourceforløbsydelse uden hensyn til egen formue eller en eventuel ægtefælles indtægts- og formueforhold.
Det afhænger af en konkret vurdering i det enkelte tilfælde, hvad der er formue.
Formue er fx penge, herunder overskydende skat, og værdier, der hurtigt kan omsættes til penge, fx aktier, obligationer, andre værdipapirer samt guld, sølv o.l.
Desuden omfatter begrebet kapitalpensioner, kostbart indbo, fx malerier og tæpper samt indbo ud over det normale, lotterigevinster, fx pengebeløb, forbrugsgoder, rejser m.v., biler, boliger og sommerhuse.
En kapitalpension, der hæves, eller et efterlønsbidrag, der udbetales er fortsat formue.
Derimod vil et eventuelt afkast af formue eller et formuegode være en indtægt.
 Hvis modtageren af ressourceforløbsydelsen har indtægter, skal disse som hovedregel fradrages i ressourceforløbsydelsen.
 Fradrag i ressourceforløbsydelsen skal ske i de måneder, hvor indtægten kommer til udbetaling.
 Indtægter, der udbetales for en periode, der ligger, før personen begyndte i jobafklaringsforløb, medfører ikke fradrag i ressourceforløbsydelsen.
 Efter reglerne skal der ikke foretages fradrag i ressourceforløbsydelsen i de tilfælde, hvor indtægter ikke skal fradrages efter undtagelsesbestemmelserne i aktivloven.
 Indtægter fradrages efter hovedreglen fuldt ud (krone for krone). Lønindtægter fradrages dog i ressourceforløbsydelsen efter en lempeligere fradragsregel med 30 pct. af lønindtægten, indtil den samlede lønindtægt inklusive pension udgør 14.686 kr. (2019-niveau), og med 55 pct. af lønindtægten derudover.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Sag nr. 3, j.nr. 19-40024 Du har klaget over X Kommunens afgørelse om fradrag og tilbagebetaling af ressourceforløbsydelse.
Kommunen afgjorde sagen den 22. juli 2019.
 Ankestyrelsens Beskæftigelsesudvalg har nu afgjort din sag.
 Resultatet er:
  Kommunen skal behandle din sag igen.
Det betyder, at vi hjemviser sagen til ny behandling, og at kommunen skal afgøre sagen på ny.
Du skal være opmærksom på, at en ny behandling godt kan føre til det samme resultat i din sag.
 Kommunen skal, inden den afgør sagen, behandle sagen efter de retningslinjer, der er angivet i afsnittet Hvad skal kommunen gøre.
Begrundelse for afgørelsen Sådan vurderer vi sagen Fratrædelsesgodtgørelse Ankestyrelsens Beskæftigelsesudvalg vurderer, at sagen ikke er oplyst nok til, at vi kan afgøre om, og eventuelt i hvilket omfang, udbetalingen af fratrædelsesgodtgørelse skal fradrages i din ressourceforløbsydelse.
 I sagen mangler der oplysninger om fratrædelsesgodtgørelse, herunder om fratrædelsesgodtgørelsen har karakter af en lønkompensation/er godtgørelse for mistet indtægt, eller om den udbetales som kompensation/godtgørelse for ikke-økonomisk skade.
 De manglende oplysninger udgør en væsentlig del af kommunens beslutningsgrundlag, og at de skal derfor indgå i den vurdering, som kommunen skal foretage, når den skal afgøre sagen.
Søgnehelligdage Vi vurderer, at udbetalingen af søgnehelligdage er indtægt.
 Vi vurderer også, at udbetalingen af søgnehelligdage er lønindtægt efter reglerne om ressourceforløbsydelse og skal derfor fradrages i ressourceforløbsydelse efter reglen om fradrag for lønindtægt, dvs. med 30/55 pct.
 Vi vurderer imidlertid, at sagen ikke er oplyst nok til, at vi kan afgøre om, og eventuelt i hvilket omfang, udbetalingen af søgnehelligdage skal fradrages i din ressourceforløbsydelse, da der mangler oplysninger om, hvilken periode søgnehelligdagene udbetales for.
 Vi kan derfor ikke vurdere, om udbetalingen af helligdage skal fradages i ressourceforløbsydelsen, eller om indtægten er undtaget fra at skulle medføre fradrag i din ressourceforløbsydelse, fordi den udbetales for en periode, der ligger, inden du begyndte i jobafklaringsforløb.
Tilbagebetaling Vi vurderer, at vi på baggrund af ovenstående ikke kan tage stilling til spørgsmål om tilbagebetaling.
Hvad er afgørende for resultatet Du er begyndt i jobafklaringsforløb den 1. februar 2019.
 Du har den 28. juni 2019 modtaget 64.000 kr. i fratrædelsesgodtgørelse og 13.641,72 kr. i udbetaling af søgnehelligdage.
 Kommunen vurderer i afgørelsen, at udbetalingen af fratrædelsesgodtgørelse og søgnehelligdage er indtægter, som skal fradrages i din ressourceforløbsydelse.
Det fremgår af sagen, at du er opsagt fra din ansættelse med virkning fra den 21. juni 2019, da det følger af overenskomsten med XYZ, at ansættelsesforholdet betragtes som værende ophørt efter en sygeperiode på mere end 1 år, og da du falder ind under denne bestemmelse i overenskomsten.
Du har været ansat hos arbejdsgiver siden den 2. februar 1981.
 Det fremgår ikke af sagens oplysninger, hvilken type fratrædelsesgodtgørelse, du får udbetalt.
 Vi lægger desuden vægt på, at det ikke fremgår af sagens oplysninger, hvilken periode søgnehelligdagene udbetales for.
 Efter reglerne skal indtægter, der udbetales for en periode, der ligger, før personen begyndte i jobafklaringsforløb, ikke fradrages i ressourceforløbsydelsen.
Hvad skal kommunen gøre Kommunen skal indhente oplysninger om din fratrædelsesgodtgørelse, herunder hvad den er udbetalt for.
 Hvis fratrædelsesgodtgørelsen er kompensation eller godtgørelse for ikke-økonomisk skade, skal den betragtes som formue, og ikke fradrages i ressourceforløbsydelsen.
Hvis fratrædelsesgodtgørelse har karakter af en lønkompensation, eller er godtgørelse for mistet indtægt, skal den betragtes som en indtægt.
I så fald vil den betragtes som en lønindtægt, og derfor skal fradrages efter lønindtægtsreglen om fradrag med 30/55 pct.
 Kommunen skal indhente oplysninger om, hvilke perioder fratrædelsesgodtgørelsen og søgnehelligdagene udbetales for.
 Der vil kun ske fradrag i ressourceforløbsydelsen for den del, som er udbetalt for en periode, der ligger, efter du er begyndt i jobafklaringsforløb.
Kommunen skal i den forbindelse vejlede dig om, hvilke oplysninger, der vil være relevante at fremskaffe.
Hvis kommunen kan indhente oplysningerne med samtykke, skal kommunen bede om dit samtykke til at indhente oplysninger.
 Kommunen skal vejlede dig om konsekvenserne, hvis du ikke medvirker ved sagens oplysning.
 Oplysningerne kan for eksempel blive indhentet fra din tidligere arbejdsgiver.
Kommunen skal på baggrund af oplysningerne foretage en ny vurdering af, om fratrædelsesgodtgørelsen skal fradrages i din ressourceforløbsydelse.
Hvis kommunen når frem til, at der skal ske fradrag, skal kommunen også vurdere, hvor stor en del af fratrædelsesgodtgørelsen, der skal fradrages i din ressourceforløbsydelse.
 Kommunen skal også på baggrund af oplysningerne foretage en ny vurdering af, om og eventuelt hvor stor en del af udbetalingen af søgnehelligdage, der skulle have været fradraget i din ressourceforløbsydelse for juni 2019.
 Kommunen skal herefter vurdere, om betingelserne for at kræve tilbagebetaling af ressourceforløbsydelsen for juni 2019 er opfyldt.
Ud fra det skal kommunen afgøre sagen igen.
Hvis kommunen ikke imødekommer din ansøgning helt, skal kommunen beskrive i afgørelsen, hvad der er indgået af hovedhensyn og faktiske oplysninger i vurderingen.
Du kan klage over den nye afgørelse efter de almindelige regler.
Det betyder, at du kan klage til kommunen inden fire uger efter, du har modtaget den nye afgørelse.
Om reglerne Efter reglerne har kommunen ansvaret for, at sagen er oplyst i tilstrækkeligt omfang til, at kommunen kan træffe afgørelse.
 Kommunen kan anmode personer, der søger om eller får hjælp, om at medvirke til at få de oplysninger frem, som er nødvendige for at afgøre, hvilken hjælp de er berettiget til.
 Hvis borgeren ikke medvirker ved sagens oplysning, eller ikke giver samtykke til, at myndigheden kan indhente oplysninger, skal myndigheden behandle sagen om hjælp på det foreliggende grundlag, medmindre oplysninger kan indhentes uden samtykke.
 Kommunen skal give borgeren skriftlig besked om konsekvenserne, hvis borgeren ikke medvirker.
 Personer i ressourceforløb eller jobafklaringsforløb modtager ressourceforløbsydelse.
 En person har ret til ressourceforløbsydelse uden hensyn til egen formue eller en eventuel ægtefælles indtægts- og formueforhold.
Det afhænger af en konkret vurdering i det enkelte tilfælde, hvad der er formue.
Formue er fx penge, herunder overskydende skat, og værdier, der hurtigt kan omsættes til penge, fx aktier, obligationer, andre værdipapirer samt guld, sølv o.l.
Desuden omfatter begrebet kapitalpensioner, kostbart indbo, fx malerier og tæpper samt indbo ud over det normale, lotterigevinster, fx pengebeløb, forbrugsgoder, rejser m.v., biler, boliger og sommerhuse.
En kapitalpension, der hæves, eller et efterlønsbidrag, der udbetales er fortsat formue.
Derimod vil et eventuelt afkast af formue eller et formuegode være en indtægt.
 Hvis modtageren af ressourceforløbsydelsen har indtægter, skal disse som hovedregel fradrages i ressourceforløbsydelsen.
 Fradrag i ressourceforløbsydelsen skal ske i de måneder, hvor indtægten kommer til udbetaling.
 Indtægter, der udbetales for en periode, der ligger, før personen begyndte i jobafklaringsforløb, medfører ikke fradrag i ressourceforløbsydelsen.
 Efter reglerne skal der ikke foretages fradrag i ressourceforløbsydelsen i de tilfælde, hvor indtægter ikke skal fradrages efter undtagelsesbestemmelserne i aktivloven.
 Indtægter fradrages efter hovedreglen fuldt ud (krone for krone). Lønindtægter fradrages dog i ressourceforløbsydelsen efter en lempeligere fradragsregel med 30 pct. af lønindtægten, indtil den samlede lønindtægt inklusive pension udgør 14.686 kr. (2019-niveau), og med 55 pct. af lønindtægten derudover.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
