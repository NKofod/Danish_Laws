Nr BTL 251 Betænkning over Forslag til lov om fremskaffelse og anvendelse af humant  

 blod og blodprodukter til lægemiddelformål m.v.   

 Nr L 251 1996-97, 1. samling Afgivet af Sundhedsudvalget Afgivet: 19970522 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlige og mundtlige henvendelser fra  

 Danmarks Bløderforening og Dansk Selskab for Klinisk Immunologi.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Venstres, Det Konservative  

 Folkepartis, Fremskridtspartiets og Centrum-Demokraternes medlemmer af  

 udvalget) lovforslaget til vedtagelse med de stillede ændringsforslag.
 Flertallet bemærker, at man er indstillet på at medvirke til en løsning af  

 det aktuelle problem omkring blodproduktsituationen.
 Flertallet noterer sig, at regeringen indestår for lovforslagets  

 forenelighed med EU-regler.
Flertallet har hæftet sig ved de betænkeligheder, Danmarks Bløderforening  

 har fremført over for udvalget: »Foreningen er imidlertid betænkelig ved  

 de mulige ulemper, som følger af den monopollignende stilling, som  

 lovforslaget giver Statens Serum Institut til såvel at fremstille og  

 fremskaffe blodprodukter.
Der savnes i lovforslaget en overvejelse på,  

 hvorledes man vil sikre, at SSI også fremover vil føle sig nødsaget til at  

 følge udviklingen i nye produkter og forskningen inden for området.
Såfremt  

 SSI ikke længere befinder sig i en reel konkurrencesituation med andre  

 producenter, kan dette på sigt føre til en forholdsmæssig forringelse af  

 SSI's produkter.
Lovforslaget vægter selvforsyning frem for kvalitetssikring og  

 kvalitetsudvikling, og der er dermed en reel risiko for, at de krav, der  

 stilles til både donorer, undersøgelse af blodplasma og de færdige produkter,  

 ikke vil følge udviklingen i udlandet.
Med tanke på tidligere sager er det  

 betænkeligt, såfremt muligheden for at anvende andre produkter, begrundet i  

 sikkerhed eller kvalitet, fremover kan begrænses ved Statens Serum Institus  

 særstilling.« Flertallet har endvidere noteret sig, at Dansk Selskab for Klinisk  

 Immunologi over for udvalget har tilkendegivet den opfattelse, »...at  

 selvforsyning sikres bedst ved kontraktfraktionering på en dansk eller  

 udenlandsk virksomhed, således som Norge har valgt det«.
 Selskabet finder det uheldigt, at:
»- Statens Serum Institut (SSI) vil få en monopolagtig stilling,  

 hvilket let kan hindre fremtidig udvikling inden for området.
Resultatet af  

 noget sådant sås i begyndelsen af 1980'erne.
 - SSI vil formentlig have et for lille marked til at udføre de nødvendige  

 kliniske afprøvninger af nye plasmaprodukter.
- SSI vil med kun få plasmaprodukter i sit sortiment alt andet lige skulle  

 have mere for disse plasmaprodukter end en producent, der producerer flere  

 plasmaprodukter.« På den baggrund opfordrer flertallet sundhedsministeren til at følge  

 udviklingen tæt.
Herunder findes det endvidere væsentligt til stadighed at  

 overvåge, at sammensætningen af Blodproduktudvalget er relevant i forhold til  

 udvalgets opgaver.
Ministeren bør overveje muligheden for ad hoc-supplering  

 af udvalget af relevant, eksempelvis klinisk, ekspertise, ligesom overgang  

 til anvendelse af genteknologisk fremstillede faktorpræparater bør medføre  

 revurdering af udvalgets sammensætning.
Et mindretal (Socialdemokratiets medlemmer af udvalget) indstiller  

 lovforslaget til vedtagelse.
Mindretallet vil redegøre for sin  

 stilling til de stillede ændringsforslag ved 2. behandling.
Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse.
Mindretallet vil redegøre for  

 sin stilling til de stillede ændringsforslag ved 2. behandling.
Et tredje mindretal (Det Radikale Venstres medlem af udvalget)  

 indstiller lovforslaget til vedtagelse.
Mindretallet vil redegøre for  

 sin stilling til de stillede ændringsforslag ved 2. behandling.
 ÆndringsforslagAf et flertal (V, KF, FP og CD):
 Til § 6 1) Efter stk. 2 indsættes som nyt stykke:
»Stk. 3. Blodbanker tilknyttet det offentlige sygehusvæsen  

 kan uden godkendelse efter stk. 1 eksportere blod eller dele heraf til nært  

 beliggende lande med henblik på at imødegå en akut opstået mangelsitutation  

 eller behovet for blod med særlige undertyper.« Til § 8 2) Efter stk. 1 indsættes som nyt stykke:
»Stk. 2. Lægemiddelstyrelsen rådfører sig med det rådgivende  

 udvalg om alle spørgsmål af væsentlig eller principiel betydning inden for de  

 områder, der er nævnt i stk. 1.« Stk. 2 og 3 bliver herefter stk. 3 og 4.
 Til § 10 3) Efter stk. 1 indsættes som nyt stykke:
»Stk. 2. Sundhedsministeren fremsætter forslag til revision  

 af loven i folketingsåret 1999-2000.« Bemærkninger Til nr. 1 Bestemmelsen lovfæster den hidtidige praksis, hvorefter nogle  

 blodbanker i begrænset omfang har leveret blod til Danmarks nabolande.  

 Blodbankernes eksport af blod eller dele heraf kan i de i bestemmelsen nævnte  

 tilfælde ske uden Lægemiddelstyrelsens forudgående tilladelse.
 Til nr. 2 Bestemmelsen sikrer, at Lægemiddelstyrelsen er bekendt med  

 Blodproduktudvalgets opfattelse vedrørende alle spørgsmål af væsentlig eller  

 principiel betydning på blodområdet, inden styrelsen træffer beslutning i  

 sager herom, eller inden styrelsen i øvrigt fremkommer med tilkendegivelser  

 og lignende over for andre myndigheder og organisationer.
 Til nr. 3 Både fra Dansk Selskab for Klinisk Immunologi og fra Danmarks  

 Bløderforening er der udtrykt bekymring for, at det monopol på at fremskaffe  

 og fremstille blodprodukter, som lovforslaget tillægger Statens Serum  

 Institut, vil skabe barrierer for fortsat forskning i og udvikling af nye  

 produkter.
 Det foreslås derfor, at der indsættes en revisionsbestemmelse i loven,  

 således at der om tre år skal foretages en evaluering og vurdering af  

 virkningerne af lovforslaget og gennemføres ændringer i loven, såfremt det  

 viser sig nødvendigt.
Tove Lindbo Larsen (S) nfmd.
Lone Møller (S) Hanne Andersen (S) Holger  

 Graversen (S) Jytte Wittrock (S) Jørn Jespersen (SF) Vibeke Peschardt (RV)  

 Kjeld Rahbæk Møller (SF) Addi Andersen (CD) Jørgen Winther (V) Mariann  

 Fischer Boel (V) Ester Larsen (V) fmd.
Kim Mouritsen (V) Henriette  

 Kjær (KF) Agnete Laustsen (KF) Brian Mikkelsen (KF) Jan Køpke Christensen  

 (FP) Enhedslisten og Dansk Folkeparti havde ikke medlemmer i udvalget.
