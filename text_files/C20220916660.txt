Vejledning om ansøgning om støtte fra ansøgningspuljen til landsdækkende frivillige sociale organisationer (ULFRI) Ansøgningsfrist den 19. april 2022 kl. 12.00 INDHOLDSFORTEGNELSE 1 Indledning 2 Ansøgningspuljens formål 3 Ansøgerkreds 4 Målgruppe 5 Forventede resultater 6 Projektperiode 7 Tildelingskriterier og vurdering 8 Beregning af tilskud 8.1 Udfyldelse af beregningsbilaget 9 Tilskudsberettigede udgifter 10 Ikke tilskudsberettigede udgifter 11 Ansøgningsfrist og -procedure 12 Statsstøtte 1 Indledning Socialstyrelsen udmønter hvert år udlodningsmidler i form af en ansøgningspulje til driftsstøtte til landsdækkende frivillige sociale organisationer, i daglig tale ULFRI.
Udlodningsmidlerne hed tidligere Tips- og Lottomidler og består af overskuddet fra Danske Spil A/S og Det Danske Klasselotteri A/S.
Midlerne fordeles mellem en række ministerier, som udmønter dem til en bred vifte af formål inden for deres respektive ressortområder.
Socialstyrelsen udmønter foruden ULFRI også ansøgningspuljer til driftsstøtte til handicaporganisationer og foreninger (ULHAN) og organisationer inden for ældreområdet samt en aktivitetspulje til særlige sociale formål.
Ansøgningspuljen til ULFRI fremgår af finanslovens § 07.18.19.40. Der er afsat 58,9 mio. kr. i finansloven for 2022 til udmøntning i 2022. Det endelige udmøntningsbeløb afhænger dog af størrelsen på overskuddet fra Danske Spil A/S og Det Danske Klasselotteri A/S.
Beløbet meddeles fra Økonomistyrelsen, når regnskabet for Danske Spil A/S og Det Danske Klasselotteri A/S er gjort endeligt op i løbet af maj 2022, hvorefter Socialstyrelsen udmønter ansøgningspuljen.
 Udmøntningen af ULFRI sker i henhold til udlodningsloven (lov nr. 1532 af 19. december 2017 om udlodning af overskud og udbytte af lotteri) samt finansloven for 2022.
2 Ansøgningspuljens formål Ansøgningspuljens formål er at styrke den frivillige sociale indsats ved at styrke landsdækkende frivillige organisationer, der har et socialt formål.
3 Ansøgerkreds Ansøgningspuljens ansøgerkreds er landsdækkende frivillige sociale organisationer.
4 Målgruppe Ansøgningspuljens målgruppe er borgere inden for det sociale område, der har behov for en social indsats.
Det kan eksempelvis være socialt udsatte voksne, udsatte børn og unge eller borgere med psykisk sårbarhed.
5 Forventede resultater Det forventes, at de støttede organisationer yder konkret støtte til målgruppen og yder generel interessevaretagelse af målgruppens fællesinteresser.
6 Projektperiode Midlerne anvendes i perioden 1. januar 2022 til 31. december 2022.
7 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier 1. Ansøgerkreds 2. Formål og målgruppe 3. Generel interessevaretagelse og aktiviteter 4. Frivilligt element 5. Landsdækkende element 6. Tilskud fra andre udlodningspuljer til drift 7. Bilag  Et samlet bestyrelsesgodkendt budget for indeværende år  Reviderede årsregnskaber for 2019 og 2020  Dokumentation for organisationens landsdækkende virke  Vedtægter eller fundats  Udfyldt bilag til beregning af tilskud  Årsberetning Ansøgere skal leve op til alle tildelingskriterier for at opnå støtte fra ansøgningspuljen.
Ad 1) Ansøgerkreds Det vil ud fra ansøgers beskrivelse i ansøgningen blive vurderet, om ansøger opfylder betingelserne for at være omfattet af ansøgerkredsen til ULFRI.
 Vurderingen af om ansøger er formaliseret, som en juridisk enhed vil tage udgangspunkt i, at ansøger er registeret med et cvr.nr. samt har enten vedtægter eller fundats.
 Med frivillig social organisation menes, jf. vejledningen til Serviceloven, at organisationen:
 Er frivilligt grundlagt, dvs. den må ikke være fastlagt i lovgivningen, og organisationen skal kunne beslutte at nedlægge sig selv,  Dens primære formål er ikke at skabe overskud (organisationen skal være non-profit), og et evt. overskud må ikke udloddes til ejerne, men skal investeres i opfyldelse af organisationens mål,  Den frivillige indsats er en betydningsfuld del af organisationens grundlag,  Der er frivilligt medlemskab,  Organisationen virker inden for det sociale område.
Ad 2) Formål og målgruppe På baggrund af ansøgers beskrivelse af formålet vil det blive vurderet, hvorvidt organisationens formål ligger inden for ansøgningspuljens formål, som er at fremme den  sociale indsats ved at styrke landsdækkende frivillige organisationer, der har et socialt hovedformål eller hvor den sociale indsats som minimum udgør en væsentlig del af organisationens aktiviteter.
På baggrund af ansøgers beskrivelse af målgruppen vil det desuden blive vurderet, hvorvidt ansøgers målgruppe ligger inden for ansøgningspuljens målgruppe, som er borgere inden for socialområdet, som har brug for en social indsats.
Det kan eksempelvis være personer med handicap, sociale problemer, psykisk sårbarhed eller lidelser såvel som udsatte børn og unge.
Målgruppen skal have lovligt ophold i Danmark.
Ad 3) Generel interessevaretagelse og aktiviteter På baggrund af ansøgers beskrivelse af hvordan organisationen varetager målgruppens/medlemmernes fællesinteresser, vil det blive vurderet, hvorvidt ansøger laver generel interessevaretagelse.
Generel interessevaretagelse kan ske via medlemsservice, foreningsservice, politisk interessevaretagelse, sekretariatsfunktioner, kommunikation og repræsentation i forskellige sammenhænge, eller ansøger kan på anden vis demonstrere, at de varetager deres medlemmers/målgruppes fælles interesser.
 På baggrund af ansøgers beskrivelse af organisationens aktiviteter vil det blive vurderet, hvorvidt ansøger afholder sociale aktiviteter for og med målgruppen/medlemmerne.
Ad 4) Frivilligt element Det vil ud fra ansøgers beskrivelse blive vurderet, om den frivillige aktivitet eller frivillige handling udgør en del af organisationens samlede indsats.
I vurderingen anlægges en bred forståelse af frivillighedsbegrebet.
 Jf. vejledningen til Serviceloven anses en indsats i udgangspunktet som frivillig når indsatsen:
 Udføres uden tvang,  Ikke er lønnet,  Udføres over for andre end familie og slægt,  Er til gavn for andre end én selv og familien,  Er af formel karakter (til forskel fra almindelig hjælpsomhed).
 I denne forbindelse benyttes den frivillige sociale indsats som en samlet betegnelse for "frivillige organisationer" og for de aktiviteter, som frivillige organisationer driver, hvad enten det sker med frivillige eller med lønnet arbejdskraft, og som foregår inden for det sociale område.
Ad 5) Landsdækkende element Det vil på baggrund af ansøgers beskrivelse samt dokumentation (se nedenfor) blive vurderet, om organisationen er landsdækkende eller har et landsdækkende sigte ved at have haft aktiviteter i mindst tre regioner inden for de seneste to år eller haft deltagelse af borgere i sine aktiviteter fra mindst tre regioner inden for de seneste to år.
Der skal være tale om reelle, selvstændige og ikke-kommercielle aktiviteter, der relaterer sig til organisationens kerneopgave i alle tre regioner eller et væsentligt antal borgere fra alle tre regioner i aktiviteterne.
For landsorganisationer og hovedorganisationer kan aktiviteterne gennemføres på lokalforeningsniveau.
 Ansøger skal dermed indsende dokumentation for et af følgende forhold:
  Dokumentation for gennemførelse af ikke-kommercielle aktiviteter i tre regioner inden for de to seneste år.
  Dokumentation for deltagelse af medlemmer fra tre regioner i ikke-kommercielle aktiviteter inden for de to seneste år.
Ad 6) Tilskud fra andre driftspuljer under udlodningsloven Jf. § 6, stk. 3, i bekendtgørelsen kan der ikke ydes tilskud fra denne ansøgningspulje, hvis organisationen har modtaget tilskud til drift fra udlodningspuljen til landsdækkende handicaporganisationer og foreninger (ULHAN) i indeværende år.
 Derudover gælder det generelle princip om, at der ikke kan opnås støtte fra denne ansøgningspulje, hvis der samtidig er opnået støtte fra en anden ansøgningspulje til drift under udlodningsloven.
Ad 7) Bilag til ansøgningen Ansøger skal indsende en række bilag med ansøgningen.
Alle bilag skal være indsendt inden ansøgningsfrist:
  Budget for 2022.
  Reviderede årsregnskaber for 2019 og 2020.
  Vedtægter eller fundats.
  Udfyldt bilag til beregning af tilskud.
  Årsberetning for 2020.
  Dokumentation for organisationens landsdækkende virke.
Budget for 2022 Ansøger skal indsende et samlet, underskrevet bestyrelsesgodkendt budget for tilskudsåret.
Budgettet skal udarbejdes på en sådan måde, at det udgør en fyldestgørende og sandfærdig beskrivelse af de forventede udgifter i forhold til organisationen.
Reviderede årsregnskaber for 2019 og 2020 Ansøger skal medsende reviderede årsregnskaber for 2019 og 2020.
Vedtægter eller fundats Som dokumentation for, at organisationen er formaliseret som en juridisk person, skal organisationens vedtægter eller fundats vedhæftes ansøgningen.
For foreninger skal det fremgå, at de afholder en årlig generalforsamling, repræsentantskabsmøde eller lignende.
 For fonde, selvejende institutioner og andre institutioner skal det fremgå, at fonden / den selvejende institution / andre institutioner ledes af et styrelsesorgan, hvor mindst ét medlem er uafhængigt og uvildigt i forhold til stifterne.
Udfyldt bilag til beregning af tilskud Ansøger skal medsende et udfyldt skema til beregning af tilskud.
For mere om udfyldelse af skemaet se afsnit 8.1. I skemaet skal der være en henvisning til, hvor i årsregnskabet for 2020 de enkelte tal findes.
Såfremt tallene ikke kan genfindes 1:1 i årsregnskabet skal hjælpebilaget underskrives af revisor.
Årsberetning for 2020 Ansøger skal medsende en årsberetning for 2020. Hvis der ikke er udarbejdet årsberetning, vedhæftes en kortfattet redegørelse for organisationens virksomhed underskrevet af bestyrelsen eller de, som tegner bestyrelsen.
Det skal af årsberetningen eller redegørelsen fremgå, at organisationen opfylder de generelle kriterier.
Landsdækkende dokumentation Ansøger skal slutteligt indsende dokumentation for, at organisationen er landsdækkende i henhold til operationaliseringen i afsnit 7 ad: 5. Dokumentation skal knytte sig til organisationens sociale indsats eller målgruppen (dvs. ikke støttemedlemmer o.l.) og understøtte det ansøger ellers skriver i ansøgningen.
Herudover skal dokumentationen være kort, præcis og overskuelig og det skal klart fremgå hvad dokumentationen viser  evt. ved følgeskrivelse.
Dokumentationen skal være af et sådan omfang at det er muligt, at vurdere om det reelt opfylder kriteriet om et betydeligt antal aktiviteter i tre forskellige regioner eller et væsentlig antal deltagere fra tre forskellige regioner.
Nedenfor fremgår eksempler på fyldestgørende dokumentation og ikke-fyldestgørende dokumentation.
Listen er ikke udtømmende.
Ingen personoplysninger i bilag Der gøres opmærksom på, at evt. personoplysninger i bilagene skal anonymiseres inden fremsendelse.
Dette gælder både almindelige personoplysninger og følsomme oplysninger.
Fremsendelse af personoplysninger kan få konsekvenser for ansøger, idet Socialstyrelsen i sådanne tilfælde er forpligtet til at oplyse de pågældende personer om, at deres oplysninger er modtaget i Socialstyrelsen.
Dette kan Socialstyrelsen udbede ansøgers hjælp til.
8 Beregning af tilskud Midlerne i ansøgningspuljen fordeles blandt de tilskudsberettigede ansøgere på baggrund af en fordelingsnøgle:
 33% af midlerne i puljen fordeles efter organisationernes størrelse, udtrykt ved deres samlede omsætning,  67% af midlerne fordeles efter organisationernes egenfinansiering, dvs. størrelsen på deres privatindsamlede midler og private donationer.
Principperne betyder, at det samlede tilskud, som en organisation modtager, beregnes efter to adskilte beregninger.
De to beregninger lægges herefter sammen og udgør tilskuddet til den enkelte organisation.
Tilskuddet kan maksimalt udgøre 7,5 mio. kr.
 På baggrund af de beskrevne principper for fordelingen er der udarbejdet et matematisk beregningsmodul, som anvendes til beregningen af tilskuddenes størrelse.
8.1 Udfyldelse af beregningsbilaget Regnskabsår Beregning af tilskud sker på baggrund af regnskabstal fra forrige regnskabsår.
Bilaget skal således ud-fyldes med baggrund i årsregnskabet for 2020. Hvis organisationen har forskudt regnskabsår eller et af årene dækker en periode forskellig fra 12 måneder, skal dette udtrykkeligt anføres i dokumentationen fra revisor.
Samlede indtægter Samlede indtægter er summen af alle organisationens indtægter, der fremgår i årsregnskabet.
Værdien af naturalier må ikke medregnes.
Privatindsamlede midler og private donationer Privatindsamlede midler og private donationer er summen af alle organisationens indtægter, på nær indtægter fra det offentlige:
 Overskud ved myndighedsgodkendte indsamlinger:
  Fx lotterier, tombolaer, kollekter og lignende.
  Underskud sættes til nul.
 Medlemskontingenter:
  Abonnementsindtægter og bidrag fra såvel private enkeltpersoner som private fonde, legater, stiftelser og lignende.
 Indtægt ved arv:
  Arv fra boer opgjort som den i årsregnskabet indtægtsførte arv med fradrag af skifteafgift, skifteomkostninger og arveafgift.
 Overskud ved arrangementer samt ved salg af handelsartikler:
  Fx julekort, julehæfter, postkort, bøger, blade, posters, plakater, aktivitetsmateriale, annoncer og lignende.
  Bemærk, at der anføres overskud og ikke omsætning.
 Bidrag, tilskud og donationer modtaget fra andre organisationer:
  Bidrag mv., som organisationen har modtaget fra andre private, danske organisationer, herun-der gaver.
 Bidrag, tilskud og donationer, ydet til andre organisationer:
  Bidrag mv., som den ansøgende organisation har ydet til andre private, danske organisationer.
  Bidrag ydet til andre organisationer anføres med et positivt beløb, som fratrækkes, når Social-styrelsen udregner den samlede egenfinansiering.
 Følgende må ikke medtages ved opgørelsen af privatindsamlede midler og private donationer:
  Værdien af naturalier.
  Midler modtaget fra stat, region, kommune eller offentlige institutioner i øvrigt, herunder bevil-linger i henhold til lovgivning.
  Tilskud fra Danske Spil A/S, totalisator- og brevduespil.
  Tilskud fra offentlige fonde.
  Tilskud modtaget fra EU og tilsvarende internationale organisationer.
  Overskudsandele fra spil afholdt i Danmarks Radio og TV2 mv.
Kommerciel virksomhed Hvis organisationen tillige arbejder ud fra kommercielle interesser afgives kun oplysninger for den del af organisationens virksomhed, der vedrører den ikke-kommercielle del.
Kommercielle interesser kan f.eks. være salg af konsulentydelser.
Henvisning til årsregnskabet I beregningsbilaget skal det angives, hvor i årsregnskabet de enkelte beløb findes.
Hvis sammentællin-gen af elementerne til den enkelte post ikke kan ses direkte i årsregnskabet, medsendes en specifikati-on, der uddyber dette underskrevet af revisor.
9 Tilskudsberettigede udgifter Af nedenstående oversigt fremgår, hvilke udgifter der kan dækkes gennem tilskud fra ansøgningspuljen:
 1. Lønudgifter i organisationen.
 2. Konsulenthonorarer.
 3. Udgifter til revisor.
 4. Lovpligtige forsikringer, herunder arbejdsskadeforsikringer.
 5. Udgifter til transport.
 6. Udgifter til aktiviteter.
 7. Udgifter til uddannelses- og kursusaktiviteter for frivillige.
 8. Udgifter til formidling.
 9. Udgifter til lokaler.
 10. Småanskaffelser, herunder kontorhold.
 11. Øvrige aktiviteter inden for puljens formål.
10 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Køb af fast ejendom.
 2. Anlægsudgifter (f.eks. ombygning og renovering).
 3. Dækning af underskud eller anden gæld.
 4. Støtte til enkeltpersoners underhold.
 5. Aktiviteter, der fuldt ud er finansieret fra anden side.
 6. Aktiviteter eller tilsvarende til personer uden lovligt ophold.
 7. Projekter forankret i udlandet samt Grønland og Færøerne.
 8. Kommerciel virksomhed.
11 Ansøgningsfrist og -procedure Ansøgningsfrist Ansøgningsfristen er den 19. april 2022 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen primo juni 2022.
 Spørgsmål til ansøgningspuljen kan stilles til Julie Tang i Socialstyrelsen via jult@socialstyrelsen.dk.
Indgivelse af ansøgning Offentlige myndigheder og offentlige institutioner m.v. skal indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal).
Private ansøgere kan indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (Socialstyrelsens elektroniske ansøgningsportal). Private ansøgere kan indsende/aflevere ansøgninger via andre kanaler end den anviste digitale løsning f.eks. med post eller via mail til tilskudsforvaltning@socialstyrelsen.dk.
Det er også muligt at afhente ansøgningsmaterialet i Socialstyrelsen eller få tilsendt papirskabeloner.
Ved behov for yderligere information om indsendelsesmuligheder kan Tilskudsforvaltning kontaktes på telefon 72 42 41 33 eller mail tilskudsforvaltning@socialstyrelsen.dk.
For alle ansøgere gælder, at ansøgning om støtte fra ansøgningspuljen skal indgives på den ansøgningsblanket, som Socialstyrelsen har udarbejdet til ansøgningspuljen.
Ansøgningen skal vedlægges de bilag, der fremgår af ansøgningsmaterialet.
Ansøgningsmaterialet ligger på ansøgningspuljens side på Socialstyrelsens hjemmeside.
Ansøgere bedes indsende ansøgningsblanketten i PDF-format af hensyn til læsevenligheden, hvis det er muligt.
 Der sendes en kvittering, når Socialstyrelsen har modtaget ansøgningen.
 For yderligere information om ansøgningsprocessen henvises til vejledningen herom på socialstyrelsens hjemmeside.
Afvisning af ansøgning ved manglende opfyldelse af formalia Socialstyrelsen har ret til at afvise ansøgninger, som ikke opfylder formalia.
Det vil fx være tilfældet, hvis ansøger ikke har anvendt ansøgningspuljens ansøgningsskema eller budgetskema, hvis alle obligatoriske bilag ikke er vedlagt ansøgningen, eller hvis eventuelle anslagsbegrænsninger i tekstfelter i ansøgningsskemaet er overskredet.
Vurdering af ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
It-problemer ved indsendelse af ansøgning Du skal gøre følgende, hvis du oplever it-problemer i forbindelse med indsendelse af din ansøgning.
 Hvis du oplever it-problemer på egne systemer, er det dit eget ansvar at afhjælpe disse, fx i samarbejde med din eventuelle it-leverandør/it-support.
 Hvis du oplever it-problemer på Socialstyrelsens ansøgningsportal, kan du kontakte Tilskudsforvaltning på mail tilskudsforvaltning@socialstyrelsen.dk eller telefon 72 42 41 33.
Der er ikke tale om it-tekniske problemer, hvis fx din medarbejdersignatur ikke virker.
Som ansøger bærer du således ansvaret herfor.
VIGTIGT: DETTE SKAL DU GØRE FØR ANSØGNINGSFRISTEN Hvis it-problemet på Socialstyrelsens ansøgningsportal ikke kan løses før ansøgningsfristens udløb, kan du:
1) fremsende ansøgningen på anden vis, så den er Socialstyrelsen i hænde inden ansøgningsfristens udløb.
Ansøgningen kan sendes til sikkermail.tilskud@socialstyrelsen.dk.
2) inden ansøgningsfristens udløb kontakte Tilskudsforvaltning og dokumentere, at de it-tekniske problemer skyldes fejl på Socialstyrelsens ansøgningsportal.
Fejlen kan fx bestå i, at hjemmesiden er nede, eller at link til at sende en ansøgning ikke virker.
En del af dokumentationen skal være et skærmprint, der fx viser en fejlmeddelelse på Socialstyrelsens ansøgningsportal.
Dokumentationen kan sendes til tilskudsforvaltning@socialstyrelsen.dk.
I umiddelbar forlængelse heraf skal du indsende din ansøgning med tilhørende budget og evt. bilag til Tilskudsforvaltning.
Ansøgningen kan sendes til sikkermail.tilskud@socialstyrelsen.dk.
Ansøgninger, som modtages senere end 1 time efter ansøgningsfristen, vil ikke komme i betragtning.
 Ovenstående er en forudsætning for, at din ansøgning kan indgå i Socialstyrelsens sagsbehandling.
Udbetaling af tilskud Socialstyrelsen overgår til udbetaling af tilskud via Nemkonto.
Det anbefales derfor, at ansøgere sørger for at oprette en Nemkonto, hvis man ikke allerede har Nemkonto.
12 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at driftsstøtte fra en ansøgningspulje kan være uforenelig med EU-retten, hvis driften indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om driftsstøtten er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
