Bekendtgørelse om boligopsparing I medfør af § 6 i lov nr. 808 af 29. oktober 1997 om  

 boligopsparing, som ændret ved lov nr. 414 af 26. juni 1998,  

 fastsættes følgende regler for gennemførelsen af denne  

 lovs bestemmelser:
§ 1. Der kan i henhold til lov om boligopsparing i  

 1998 ske indskud i pengeinstitutter med henblik på tilvejebringelse  

 eller forbedring af helårsbolig i Danmark for den, der foretager  

 opsparingen.
Renterne m.v. er fritaget for beskatning, hvis opsparingen  

 anvendes i overensstemmelse med de i loven angivne formål.
Stk. 2. Opspareren kan i 1998 indskyde højst 12.000 kr.  

 på kontoen, og der skal som minimum indskydes 1.200 kr., for at  

 opsparingen er omfattet af loven.
Efter 1998 kan der ikke indskydes på  

 kontoen.
 § 2. Det opsparede beløb kan tidligst  

 udbetales 3 år efter den første indbetaling, jf. dog § 5 i  

 lov om boligopsparing, og skal senest udbetales 10 år efter den  

 første indbetaling.
 Stk. 2. Der kan efter 3-årsperiodens udløb ske  

 udbetaling af det opsparede beløb, uden at det skal anvendes til et af  

 de i § 2 i lov om boligopsparing nævnte formål, dog med den  

 virkning, at der sker genbeskatning af renterne m.v.
 Stk. 3. Renter m.v., som tilskrives boligopsparingskontoen,  

 kan ikke hæves særskilt.
Stk. 4. Udgifter som følge af placering af  

 boligopsparingen i værdipapirer kan hæves på  

 boligopsparingskontoen.
Hævningen udløser ikke genbeskatning  

 efter ligningslovens § 7 R.
Stk. 5. Der kan ikke ske deludbetalinger fra  

 boligopsparingskontoen.
De udgifter, som opsparingen skal anvendes til  

 dækning af, skal således som minimum svare til størrelsen  

 af det opsparede beløb inklusive de i perioden tilskrevne renter.
§ 3. Afgår opspareren ved døden,  

 eller sker der skifte af ægtefællers fællesbo, kan  

 opsparingen videreføres af en arving eller ægtefællen.
En  

 videreførsel forudsætter dog, at den pågældende  

 opfylder de i lov om boligopsparing opstillede krav, herunder at kontohaveren  

 kun må have én boligopsparingskonto.
 § 4. Udbetaling af opsparingsbeløb uden  

 genbeskatning er betinget af, at kontohaveren over for pengeinstituttet  

 dokumenterer, at beløbet skal anvendes eller den 1. januar 1998 eller  

 senere er anvendt til dækning af et af de i loven nævnte  

 formål.
 Stk. 2. Pengeinstituttet skal påse, at den foreviste  

 dokumentation godtgør, at beløbet anvendes til dækning af  

 et af de i loven nævnte formål.
Stk. 3. Med henblik på skattemyndighedernes kontrol med  

 ordningen opbevarer pengeinstituttet dokumentationen i mindst 5 år,  

 efter at udbetalingen har fundet sted.
Dokumentationen skal dog indsendes til  

 den kommunale skattemyndighed efter dennes anmodning.
 § 5. Pengeinstituttet indberetter årligt  

 oplysninger om hver boligopsparingskonto til Told- og Skattestyrelsen efter  

 reglerne i skattekontrollovens § 8 H.
§ 6. Pengeinstituttet skal skriftligt meddele den  

 kommunale skattemyndighed, hvis pengeinstituttet er bekendt med, at der  

 indtræder eller er indtrådt en genbeskatningssituation efter  

 ligningslovens § 7 R.
Meddelelsen skal ske senest en måned efter,  

 at pengeinstituttet har fået kendskab til, at genbeskatningssituationen  

 foreligger, og skal indeholde følgende oplysninger:
 1)	CPR-nummer for kontohaver.
 2)	Ordningens art.
 3)	SE nummer for pengeinstitut.
 4)	Registreringsnummer for pengeinstitut.
 5)	Kontoens nummer.
 6)	Tilskrevet afkast i genbeskatningsåret.
 § 7. Bekendtgørelsen træder i kraft den 1. januar  

 1999.
