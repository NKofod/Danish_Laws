Justitsministeriet har den 19. november 1985 udsendt en ny bekendtgørelse  

 om anbringelse af beholdere og lignende genstande på vej.
Bekendtgørelsen  

 træder i kraft den 1. januar 1986 og finder straks anvendelse på alle  

 beholdere m.v., der tages i brug på ikrafttrædelsestidspunktet eller senere  

 (I). For beholdere m.v., der allerede er taget i brug før denne dato,  

 indeholder bekendtgørelsen en særlig overgangsordning (II). Samtidig ophæves  

 den hidtidige bekendtgørelse nr. 3 af 4. januar 1979 om anbringelse af  

 beholdere og lignende genstande på vej.
I For beholdere og lignende genstande (herunder containere), der tages i  

 brug den 1. januar 1986 eller senere, indeholder bekendtgørelsen i § 2, stk.  

 1, helt nye regler for refleksafmærkning. Ændringerne er følgende:
 1. Der skal være anbragt to lodrette  

 refleksanordninger med røde og hvide diagonale striber på hver af side- og  

 endefladerne.
 2. På hver af endefladerne skal der endvidere  

 anbringes to mindre refleksanordninger med et rødt og et hvidt trekantet  

 felt.
 3. Sådanne mindre refleksanordninger skal yderligere  

 anbringes på sidefladerne i et sådant antal, at afstanden mellem de enkelte  

 refleksanordninger på sidefladerne ikke overstiger 2 meter.
 Den nye refleksafmærkning skal endvidere opfylde de tekniske krav, der er  

 fastsat i bilag 1 til bekendtgørelsen, og skal være monteret som vist i bilag  

 2. Der er indtil videre ikke fastsat krav om særlig godkendelse af  

 refleksanordningerne.
 Ligesom tidligere finder afmærkningsreglerne anvendelse uanset, om  

 beholderen m.v. er midlertidigt eller permanent opstillet.
Der er med de nye regler først og fremmest tænkt på de almindelige  

 containere til bygge- og haveaffald m.v.
Afmærkningskravet gælder imidlertid  

 også for andre typer af beholdere, containere og lignende genstande.
For de  

 tilfælde, hvor udformningen af beholderen m.v. ikke gør det muligt eller  

 hensigtsmæssigt at følge de almindelige afmærkningsregler i § 2, stk. 1, nr.  

 1-3, er der som noget nyt i § 2, stk. 2, indført en særregel, hvorefter  

 refleksafmærkningen i sådanne tilfælde kan foretages på anden måde.
Der er  

 herved tænkt på f.eks. de almindeligt brugte runde containere til indsamling  

 af flasker.
Det er kun reglerne i § 2, stk. 1, nr. 1-3, om  

 refleksanordningernes placering, der kan fraviges efter stk. 2. Derimod kan  

 bestemmelserne i § 3 ikke fraviges.
 Som noget nyt er der yderligere indført en regel om, at den påbudte  

 refleksafmærkning ikke må være anbragt højere end 1550 mm over vejbanen, målt  

 til refleksanordningens øverste kant, og det er endvidere præciseret, at  

 refleksanordninger skal holdes rene og ikke må være beskadiget eller  

 tildækket (§ 3, stk. 2 og 4).
 Endelig fremhæves, at det ved § 3, stk. 5, er blevet forbudt at forsyne  

 beholdere og containere m.v. med andre refleksordninger end de påbudte.
Bekendtgørelsen om anbringelse af beholdere og lignende genstande på vej  

 er i øvrigt uændret.
De hidtidige krav om lygter er således også fortsat  

 uændrede, ligesom der heller ikke er sket ændringer med hensyn til, hvilke  

 beholdere der skal afmærkes.
 Retningslinierne for politiets meddelelse af samtykke m.v. i  

 justitsministeriets cirkulære af 4. januar 1979 er ligeledes fortsat  

 gældende.
II Beholdere m.v. (herunder containere), der er taget i brug før den 1.  

 januar 1986, kan ligeledes straks afmærkes efter de nye regler.
Imidlertid  

 har man fundet, at der bør fastsættes en rimelig frist til at tilpasse  

 afmærkningen af disse beholdere m.v. til de nye regler.
I overensstemmelse  

 hermed indeholder § 7, stk. 2, i bekendtgørelsen en særlig overgangsordning,  

 der indebærer, at de nye afmærkningskrav først bliver obligatoriske for  

 sådanne beholdere fra den 1. januar 1987. Indtil da behøver disse beholdere  

 således kun at opfylde de hidtidige afmærkningskrav i bekendtgørelse nr. 3 af  

 4. januar 1979. Fra den 1. januar 1987 skal disse beholdere imidlertid også  

 opfylde de nye afmærkningskrav, og det følger herefter af § 3, stk. 5, at de  

 gamle refleksanordninger til dette tidspunkt skal være fjernet eller  

 tildækket.
Justitsministeriet, den 19. november  

 1985 P.M.V.
 E.B.
