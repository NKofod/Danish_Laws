Fremsat den 2. april 2013 af Simon Emil Ammitzbøll (LA), Leif Mikkelsen (LA) og Anders Samuelsen (LA) Forslag til folketingsbeslutning om harmonisering af aldersgrænser Folketinget pålægger regeringen inden udgangen af 2013 at fremsætte forslag til harmonisering af lovgivningens forskellige aldersgrænser, så der bliver færre forskellige aldersgrænser, og så der ud fra et princip om, at flest mulige aldersafhængige handlinger afkriminaliseres, bliver en logisk sammenhæng mellem aldersgrænser, der fortsat består.
Bemærkninger til forslaget Dansk lovgivning indeholder en lang række forskellige aldersgrænser, der på den ene eller anden måde vedrører unge danskeres myndighed.
Desværre mangler der i mange tilfælde en indre logisk sammenhæng mellem de forskellige aldersgrænser.
Er det f.eks. rimeligt, at den seksuelle lavalder er 15 år, mens man skal være 18 år for uden forældrenes samtykke at kunne beslutte, om man vil have foretaget en abort, hvis et samleje resulterer i en uønsket graviditet? Og i lyset af dette dilemma, hvad er da den indre logik i, at man skal være fyldt 16 år for at kunne købe pornografisk materiale, når den seksuelle lavalder som nævnt er lavere? På samme måde virker det ulogisk, at man kan købe en kasse guldøl i supermarkedet, når man er 16 år, men først må nyde en lille fadøl på en café, når man er 18 år.
Endvidere kan der med rimelighed sættes spørgsmålstegn ved, hvorfor man ikke må købe cigaretter som 16-årig, men først som 18-årig, når man nu gerne må købe alkohol som 16-årig.
Ifølge straffeloven kan man straffes med fængsel som 15-årig, men til gengæld kan man først få en tatovering, når man er 18 år, og man skal være 16 år for at købe en lotto-kupon til 40 kr., men være 18 år for at spille 10 kr. på Oddset.
En stjernekaster, knaldperler eller en næsespray kan man købe som 15-årig, men man skal være fyldt 18 år for at købe en nytårsraket eller en pakke Panodil til hovedpinen.
Forslagsstillerne ønsker, at der gennemføres en harmonisering af lovgivningens forskellige aldersgrænser, så der bliver færre forskellige aldersgrænser, og så der bliver en logisk sammenhæng mellem dem, der fortsat består.
Det vil udrydde den dobbeltmoral, der i dag findes i lovgivningen, og det vil føre en del af  opdragelsesansvaret tilbage til forældrene til de unge danskere, der rammes af de usammenhængende regler.
Samtidig vil det gøre op med den beklagelige tendens, der er, til at forældre ikke giver den frihed, som de selv nød, da de var unge, videre til deres egne børn, idet en del af de gældende aldersgrænser ansporer mere til hysteri, end til at forældrene tager ansvar for deres børn.
 Forslagsstillerne ønsker endvidere, at harmoniseringen af aldersgrænserne foretages ud fra et princip om, at flest mulige aldersafhængige handlinger afkriminaliseres.
 Forslagsstillerne ser frem til Folketingets velvillige behandling.
Skriftlig fremsættelse Simon Emil Ammitzbøll (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om harmonisering af aldersgrænser.
(Beslutningsforslag nr.
B 94) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
