 En ledig bibliotekar var tilmeldt arbejdsformidlingen som  

 arbejdssøgende både som bibliotekar og inden for det område, som kurset var  

 beregnet for.
 Arbejdsmarkedets Ankenævn anså det for dokumenteret, at der forelå  

 ønske om erhvervsskifte og fandt, at kursisten derfor var berettiget til  

 godtgørelse.
 Et arbejdsløshedskassemedlem klagede over, at hendes arbejdsløshedskasse  

 ikke fandt hende berettiget til kursusgodtgørelse i medfør af lov om  

 arbejdsmarkedsuddannelser under deltagelse i et efteruddannelseskursus for  

 faglærte, benævnt »ETB 2«.
 Arbejdsløshedskassen begrundede afgørelsen med, at medlemmet ikke tilhørte  

 den personkreds, som godtgørelsesreglerne sigtede på.
 Det var oplyst, at ansøgeren var uddannet som bibliotekar og tilmeldt  

 arbejdsformidlingen som arbejdssøgende til job som underviser,  

 informationsmedarbejder, bibliotekar, kontorassistent og kontormedhjælper.
Medlemmet anførte, at et grundlæggende tekstbehandlingskursus ikke kunne  

 og skulle rette sig mod et specifikt arbejdsområde.
Det havde almen karakter  

 og ville forbedre hendes muligheder for et erhvervsskifte.
Man måtte erkende,  

 at ETB og Data ikke kun var for kontorassistenter, men for alle  

 erhvervsgrupper - også akademikere.
 Ankenævnet fandt, at medlemmet var berettiget til kursusgodtgørelse under  

 deltagelse i det omhandlede kursus, jf. § 1, nr. 2, i Arbejdsministeriets  

 bekendtgørelse nr. 887 af 28. december 1989 om godtgørelse, støtte og tilskud  

 m.m. til deltagere i arbejdsmarkedsuddannelser.
Nævnet lagde vægt på, at medlemmet var tilmeldt arbejdsformidlingen som  

 arbejdssøgende inden for kursets faglige område.
Nævnet fandt, at den  

 omstændighed, at hun var arbejdssøgende som bibliotekar ikke udelukkede ret  

 til kursusgodtgørelse, når det var dokumenteret, at hun også var  

 arbejdssøgende til det faglige område, som kurset var beregnet for.
 Arbejdsløshedskassen anmodedes om at beregne og anvise godtgørelse for det  

 omhandlede kursus.
