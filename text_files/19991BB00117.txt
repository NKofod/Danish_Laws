Fremsat den 14. marts 2000 af Pernille Sams (KF),  

 Flemming Hansen (KF), Svend Erik Hovmand (V) og  

  Hans Christian Schmidt (V) Forslag til folketingsbeslutning om regelforenkling gennem indførelse af et  

 byrdebudget Med henblik på at forenkle den offentlige  

 administration, nedbringe og forenkle regelmængden samt lette de  

 administrative byrder opfordrer Folketinget regeringen til at etablere et  

 styringsredskab ved at udarbejde årlige byrdebudgetter, dvs.  

 måltal for, hvor store de samlede administrative omkostninger for den  

 offentlige administration og den private sektor maksimalt må  

 være.
Der skal udarbejdes et byrdebudget for hvert ministerium.
Bemærkninger til forslaget Det Konservative Folkeparti og Venstre har  

 igen i denne folketingssamling sat regelforenkling og afbureaukratisering  

 højt på dagsordenen.
I flere undersøgelser har  

 erhvervslivet udpeget regelforenkling og afbureaukratisering som et af de  

 vigtigste områder, hvor forbedringer vil styrke konkurrenceevnen og  

 effektiviteten i virksomhederne.
Senest i en undersøgelse foretaget af  

 Dansk Industri, hvor 78 pct. af virksomhederne udpeger de administrative  

 byrder som den væsentligste forretningsmæssige hindring.  

 Desværre står regelforenkling og afbureaukratisering ikke  

 højt på den politiske dagsorden hos regeringen.
Arbejdet med at  

 lette virksomhederne for administrative byrder mangler politisk prioritering  

 og vilje.
Nærværende forslag er en genfremsættelse af  

 beslutningsforslag B 10 fra folketingsåret 1998-99 og er et led i en  

 række konkrete beslutningsforslag om regelforenkling.
Skal omfanget af administrative byrder og mængden af  

 regler nedbringes effektivt, kræver det, at der sker en ændring i  

 de politiske spilleregler.
Der skal være incitamenter i  

 lovgivningsprocessen, som systematisk forebygger unødige  

 administrative byrder.
Det er ikke tilfældet i dag, hvor der ikke er  

 særlig prestige i og fokus på at deregulere og fjerne  

 administrative byrder.
 Da det samtidig er umuligt at få præcise  

 oplysninger om udviklingen i antallet af nye love, bekendtgørelser,  

 cirkulærer m.v., bør der udvikles et redskab, så det  

 bliver muligt løbende at vurdere omfanget af administrative byrder.  

 Det vil også styrke den parlamentariske kontrol med udstedelsen af nye  

 administrative regler.
 Det Konservative Folkeparti og Venstre foreslår  

 derfor, at regeringen pålægges at udarbejde et byrdebudget med  

 mål for de maksimale administrative omkostninger:
Hvert ministerium skal herefter én gang om  

 året opgøre de samlede administrative omkostninger for den  

 offentlige administration og den private sektor som følge af  

 gennemførte love, bekendtgørelser m.v. samt ændringer  

 heri.
Indføres der nye regler, som bevirker, at de administrative  

 omkostninger bliver større end det fastlagte budgetmål, skal den  

 enkelte minister anvise metoder, hvorved de samlede administrative  

 omkostninger kan bringes ned.
Allerede i dag er det muligt ved hjælp af  

 Testpanelet og fokuspaneler at måle de administrative byrder af ny  

 lovgivning.
Der kan selvfølgelig opstå situationer, hvor  

 ny lovgivning er påkrævet, f.eks. hvis et hul i  

 skattelovgivningen skal lukkes for at modvirke spekulation.
I sådanne  

 tilfælde er det naturligvis acceptabelt, at byrdebudgettet overskrides.  

 Det er heller ikke tanken, at indførelsen af byrdebudgetter skal  

 føre til, at det enkelte ministerium helt bevidstløst  

 forbereder ophævelse eller sammenlægning af love blot for at  

 kunne overholde sit byrdebudget.
Byrdebudgetterne skal alene tjene som et  

 redskab til løbende at sætte fokus på udviklingen i  

 omfanget af administrative byrder og mængden af regler.
Skriftlig fremsættelse Pernille Sams (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om regelforenkling  

 gennem indførelse af et byrdebudget.
(Beslutningsforslag nr.
B 117).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
