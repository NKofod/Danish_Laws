Klage over tvangsmedicinering med depotmedicin Sundhedsvæsenets Patientklagenævn tiltrådte afgørelsen fra Det lokale Psykiatriske Patientklagenævn.
Nævnet lagde vægt på, at tvangsbehandlingen opfyldte kravet om mindst indgribende foranstaltning, idet patienten gennem 11 dage var forsøgt motiveret for frivillig behandling, før beslutning om tvangsmedicinering blev truffet.
Nævnet oplyste, at mindste middels princippet indebærer, at tvangsbehandling med injektion som udgangspunkt må betragtes som et mere indgribende middel end peroral behandling.
Det blev videre oplyst, at det er nævnets praksis, at behandling med depotmedicin, som udgangspunkt, anses for den mest indgribende behandlingsform, hvorfor der skal være særlige grunde til stede for at vælge denne behandlingsform.
Nævnet fandt imidlertid ud fra en konkret vurdering, at Risperdal i depotform opfyldte kravet om mindst indgribende foranstaltning på det tidspunkt, hvor beslutningen om tvangsbehandling blev truffet.
Nævnet lagde vægt på, at patienten havde været indlagt på den pågældende psykiatriske afdeling mange gange tidligere, og at man således havde et særdeles godt kendskab til ham og til behandlingen af ham, herunder behandlingen med Risperdal depot.
Nævnet lagde videre vægt på, at han tidligere havde modtaget behandling med Risperdal depot med god effekt på tilstanden.
