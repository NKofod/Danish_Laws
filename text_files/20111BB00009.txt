Fremsat den 8. november 2011 af Benedikte Kiær (KF) og Mai Henriksen (KF) Forslag til folketingsbeslutning om afbureaukratisering og forenkling af regler for frivilligt arbejde Folketinget pålægger regeringen at fremsætte de nødvendige lovforslag og foretage de fornødne administrative ændringer, der kræves for at fjerne de bureaukratiske regler, der findes i forbindelse med at udføre frivilligt arbejde, når man er på dagpenge, efterløn eller kontanthjælp.
Det skal således være muligt at udføre frivilligt arbejde, der ikke vedrører drift eller vedligeholdelse, uden at det medfører fradrag i dagpenge eller efterløn.
Det skal ligeledes være muligt som dagpengemodtager, kontanthjælpsmodtager eller efterlønsmodtager at udføre frivilligt arbejde i virksomheder, stat, region, kommuner og offentlige institutioner samt i udlandet, så længe man lever op til gældende regler om at stå til rådighed for arbejdsmarkedet.
Bemærkninger til forslaget En vigtig del af vores velfærd er, at vi hver især får muligheden for at engagere os og tage medansvar over for hinanden og fællesskabet.
I dag begrænser de gældende regler muligheden for at udføre frivilligt arbejde, hvis man er på offentlige overførselsindkomster.
Reglerne i dag skelner mellem tre typer af frivilligt arbejde, hvor noget af det frivillige arbejde medfører et træk i overførselsindkomster.
 De tre typer af frivilligt arbejde kan kategoriseres således:
a) Frivillige aktiviteter, der kan udføres uden begrænsninger og uden fradrag i dagpenge m.v.
Det er aktiviteter, der ikke kan udbydes som almindeligt lønarbejde.
Som eksempler herpå kan nævnes aktiviteter som besøgsven, ekspedition i en genbrugsbutik eller ledsagelse til indkøb.
b) Frivilligt, ulønnet arbejde, der kan udføres i op til 4 timer pr. uge uden fradrag.
Det er frivilligt arbejde, som kan udbydes som almindelig lønarbejde, f.eks. frivilligt arbejde som socialrådgiver eller jurist i en frivillig forening.
c) Frivilligt arbejde, der vedrører primær drift og vedligeholdelse, og som altid medfører fradrag i arbejdsløshedsdagpenge eller efterløn.
Det gælder f.eks. frivilligt arbejde med personaleadministration eller økonomistyring samt maling af lokaler og rengøring.
Det Konservative Folkeparti ønsker, at der ved fradrag i efterløn, dagpenge m.m. kun skeles til, hvorvidt det frivillige arbejde primært vedrører drift og vedligeholdelse, når det medfører fradrag i efterløn, dagpenge m.m.
Det skal således være muligt for den ledige bankrådgiver og den nyuddannede og ledige jurist eller den socialrådgiver, der er på efterløn, at udføre frivilligt arbejde i en frivillig forening uden timeregler, og uden at det medfører fradrag i dennes overførselsindkomst.
 Det skal ligeledes være muligt for ledige, efterlønsmodtagere m.fl. at udføre frivilligt arbejde i kommuner, offentlige institutioner, virksomheder, staten og regionerne samt i udlandet, så længe man lever op til gældende regler om at stå til rådighed for arbejdsmarkedet, og når man følger de aktiviteter, som man pålægges.
Skriftlig fremsættelse Benedikte Kiær (KF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afbureaukratisering og forenkling af regler for frivilligt arbejde.
(Beslutningsforslag nr.
B 9) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
