Skriftlig fremsættelse (28. februar 2018) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Skærpede regler om udvisning af kriminelle udlændinge) (Lovforslag nr.
L 156) Regeringen vil ikke acceptere, at udlændinge misbruger deres ophold i Danmark til at begå kriminalitet.
Udlændinge, der begår kriminalitet, er ikke velkomne i Danmark.
Kriminelle udlændinge skal derfor udvises i videst muligt omfang.
Det har fra dag ét været regeringens ambition at sikre, at vi har de bedste muligheder for at udvise kriminelle udlændinge.
Med afsæt i denne ambition var ét af elementerne i den politiske aftale af 24. marts 2017 om en ny rocker- og bandepakke (Bandepakke III), som regeringen (Venstre, Liberal Alliance og Det Konservative Folkeparti) indgik med Dansk Folkeparti og Socialdemokratiet, at der blev nedsat en arbejdsgruppe, som skulle undersøge mulighederne for i højere grad at udvise udlændinge, der deltager i rocker- og banderelaterede aktiviteter og kriminalitet (herefter Udvisningsarbejdsgruppen).
Den 12. oktober 2017 afgav Udvisningsarbejdsgruppen fem anbefalinger.
Det er Udlændinge- og Integrationsministeriets vurdering, at anbefalingerne afdækker et yderligere rum for udvisning, og at det kan anvendes generelt over for kriminelle udlændinge og ikke kun de udlændinge, som deltager i rocker- og banderelaterede aktiviteter og kriminalitet.
 Dette lovforslag har til formål at gennemføre de anbefalinger fra Udvisningsarbejdsgruppen, som kræver lovændringer.
 Med lovforslaget foreslås det således, at der i bemærkningerne til udlændingelovens § 26, stk. 2, med udgangspunkt i praksis fra Menneskerettighedsdomstolen om retten til respekt for privat- og familielivet i artikel 8 i Den Europæiske Menneskerettighedskonvention (EMRK) fastsættes retningslinjer for, under hvilke omstændigheder kriminelle udlændinge i almindelighed kan udvises, selv om dette indebærer en risiko for, at domstolene i forbindelse med prøvelsen af en konkret sag vil kunne nå frem til, at det ikke efter EMRK artikel 8 er muligt at udvise den pågældende.
Det foreslås herudover, at virkningen af den nuværende ordning med betinget udvisning tydeliggøres ved i stedet at indføre en advarselsordning uden prøvetid, og at terminologien om, at en udvisning gøres betinget, derfor forlades.
En sådan advarsel skal i modsætning til den gældende ordning om betinget udvisning med en prøvetid være tidsubegrænset.
Det betyder, at retsvirkningen af en advarsel ikke  som den nuværende ordning  er begrænset til en prøveperiode, men skal indgå i domstolenes vurdering af, om der kan ske udvisning for et nyt strafbart forhold, uanset hvornår der foretages rettergangsskridt ved fortsat kriminalitet.
Desuden kan en sådan advarsel  modsat den gældende ordning om betinget udvisning  tildeles alle udlændinge, herunder EU-borgere.
 Endelig foreslås det, at der i udlændingeloven indføres hjemmel til at meddele indrejseforbud for en kortere periode end den, der følger af de nuværende regler, hvis et indrejseforbud for en kortere periode vil betyde, at der kan ske udvisning i tilfælde, hvor dette ellers vurderes at være i strid med Danmark internationale forpligtelser på grund af indrejseforbuddets længde.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
