Resumé A, der var ugift og havde en datter, meddelte social- og  

 sundhedsforvaltningen, at hun havde købt hus sammen med B, men at der ikke  

 var  

 etableret samlivsforhold, idet huset var opdelt i 2 lejligheder.  

 Socialudvalget  

 afslog at yde A ordinært og ekstra børnetilskud som enlig forsørger.  

 Amtsankenævnet  

 stadfæstede afgørelsen og lagde herved vægt på,  

  

 at  

  

 A havde købt  

 ejendommen i lige sameje med B,  

  

 at  

  

 parterne beboede ejendommen sammen,  

  

 at  

  

 ejendommen kun har én lejlighed, og  

  

 at  

  

 parterne ved at købe og bebo  

 ejendommen sammen havde etableret fælles husførelse.
Ombudsmanden fandt, at omstændighederne i sagen skabte en vis  

 formodning for, at der forelå gensidig forsørgelse, og der således var  

 etableret et "ægteskabslignende forhold" som omtalt i  

 forarbejdsbemærkningerne  

 til § 2 i børnetilskudsloven.
A's udtrykkelige benægtelse heraf samt - da  

 amtsankenævnet traf afgørelse i sagen - en oplysning om, at E var flyttet  

 sammen med B på adressen, skabte dog efter ombudsmandens opfattelse en sådan  

 sandsynlighed for, at der alene var tale om et bofællesskab, at  

 amtsankenævnet  

 burde have betragtet A som enlig forsørger.
Ombudsmanden henstillede, at  

 sagen blev genoptaget til fornyet behandling.
Kommunen tilkendte herefter A  

 ordinært og ekstra børnetilskud for den pågældende periode. (J. nr.  

 1989-951-041).
 Bofællesskab ikke ægteskabslignende forhold i relation til  

 børnetilskudsloven.
 A klagede over, at  

 amtsankenævnet for Y amt havde stadfæstet X kommunes afslag på at yde hende  

 ekstra  

 og ordinært børnetilskud.
Det fremgik af de  

 foreliggende oplysninger, at A var ugift og havde en datter.
Den 1. august  

 1988 flyttede A og hendes datter, der var født den 28. juni 1978, fra en  

 kommune til adressen, X kommune.
Den 12. september 1988 blev A og hendes  

 datter  

 tilmeldt på adressen X kommune.
Samme dag mødte A personligt i kommunens  

 social- og sundhedsforvaltning og ansøgte om udbetaling af ordinært og  

 ekstra børnetilskud vedrørende hendes datter.
Hun oplyste, at hun havde  

 købt hus sammen med B på den sidstnævnte adresse, samt at der ikke var tale  

 om  

 et samlivsforhold, idet huset er opdelt i to lejligheder.
 Den 15. september samme år  

 blev B tilmeldt på adressen.
 Socialforvaltningen  

 indhentede oplysning fra kommunens ejendomsskattekontor om, at ejendommen  

 ikke var registreret med to lejligheder, samt at A og B havde erhvervet  

 ejendommen til lige sameje.
I et brev af 11. oktober 1988  

 meddelte kommunen A, at kommunen som følge af, at hun var flyttet sammen med  

 B  

 på adressen ...., ikke fandt, at hun opfyldte betingelserne for at modtage  

 ordinært og ekstra børnetilskud.
Såfremt oplysningerne fra Folkeregisteret  

 ikke var korrekte, bad kommunen A om at indsende en skriftlig erklæring  

 herom.
 I et brev af 13. oktober 1988  

 skrev A derpå således til kommunen:
"Det er korrekt, at (B)  

 og jeg har købt hus sammen.
Det er fejlagtigt, at vi har et samlivslignende  

 forhold.
Vi har hver vor adskilte økonomi og husholdning.
Jeg er stadig  

 eneforsørger for min datter.
Hvis dette ophører, skal jeg nok meddele  

 det." Socialudvalget i X kommune  

 vedtog på møde den 24. oktober 1988 at afslå A's ansøgning om børnetilskud.  

 Social- og Sundhedsforvaltningen gav A meddelelse herom i et brev af 27.  

 oktober 1988. Kommunen henviste til de oplysninger, den havde modtaget fra  

 ejendomsskattekontoret og Folkeregisteret, samt til, at social- og  

 sundhedsforvaltningen  

 ved en fornyet henvendelse til ejendomsskattekontoret havde fået oplyst, at  

 der kun findes et køkken i huset, og at der derfor ikke kunne blive tale om  

 en opdeling af huset i to lejligheder.
 Denne afgørelse påklagede A  

 til amtsankenævnet for Y amt.
Under amtsankenævnets  

 behandling af sagen oplyste A nævnet om, at E, den 1. februar 1989 var  

 tilflyttet adressen.
Nævnet videregav denne oplysning til X kommune, som i  

 den anledning besluttede med virkning fra april kvartal s.å. at udbetale A  

 ordinært og ekstra børnetilskud.
Udbetalingen ophørte på ny med virkning fra  

 den 1. juli 1989, da A den 1. juni 1989 flyttede sammen med C på adressen....  

 X kommune.
 Amtsankenævnet stadfæstede  

 ved afgørelse af 29. marts 1989 kommunens afslag.
 I sin klage til mig gjorde A  

 det samme gældende, som hun anførte i klagen til amtsankenævnet.
 I en udtalelse i anledning af  

 klagen til mig uddybede X kommunes social- og sundhedsforvaltning baggrunden  

 for afslaget på følgende måde:
 "I besvarelsen af  

 ovenstående kan Det sociale udvalg oplyse, at man ved afgørelsen har lagt  

 vægt  

 på, at der, uanset om der var tale om et ægteskabslignende samlivsforhold  

 eller ej, har været tale om et forhold af bofællesskabslignende karakter,  

 hvor begge vurderes at have bidraget til en fælles husførelse, enten  

 økonomisk  

 eller ved arbejdspræstationer.
 Man har i denne forbindelse  

 lagt til grund, at der er tale om et enfamiliehus med kun 1 køkken.
 At der pr. 1.2.89 er  

 indflyttet endnu en person i huset bestyrker opfattelsen af det  

 bofællesskabslignende  

 forhold.
Det er Det sociale udvalgs  

 opfattelse, at når 2 personer køber en fast ejendom, i dette tilfælde en  

 beboelsesejendom,  

 hvor begge parter hæfter solidarisk, såvel på ydelserne på den faste ejendom  

 som på forbrugsafgifter m.m., må der nødvendigvis foreligge et økonomisk  

 fællesskab,  

 der gør, at (A) ikke kan betegnes som reel enlig forsørger." I en udtalelse til mig  

 redegjorde amtsankenævnet for Y amt på følgende måde for afgørelsen af 29.  

 marts 1989:
"Der er ved ankenævnets  

 tilslutning til det sociale udvalgs skøn lagt vægt på at klageren i  

 fællesskab med (B) har købt den faste ejendom matr. ...... beliggende .....  

 til lige sameje, at parterne  

 sammen beboede ejendommen, at ejendommen  

 ifølge kommunens oplysning kun har een lejlighed, at parterne  

 allerede ved at købe og bebo ejendommen har bidraget til fælles husførelse,  

 samt at der skønnes  

 at være tale om et samlivsforhold, der kan føre til ægteskab efter dansk ret.
(B's) tilflytning til  

 adressen den 1. februar 1989 har ikke givet ankenævnet anledning til at  

 ændre det af socialudvalget ved afgørelsen udøvede skøn, og oplysningen  

 herom er ikke tillagt særlig betydning for tiden forud for april kvartal  

 1989." I en skrivelse til A udtalte  

 jeg følgende:
"(X) kommune og  

 amtsankenævnet for (Y) amts afgørelser blev truffet på grundlag af §§ 2 og 3  

 i lov nr. 350 af 4. juni 1986 om børnetilskud og forskudsvis udbetaling af  

 børnebidrag.
Bestemmelserne har følgende indhold:
"§ 2. Ordinært  

 børnetilskud udgør 3.640 kr. årligt for hvert barn.
Det ydes:
1) når den, der alene har  

 forældremyndigheden, eller som har del i forældremyndigheden over et barn, er  

 enlig forsørger, ..." "§ 3. Der ydes endvidere  

 et ekstra børnetilskud, som udgør 2.784 kr. årlig, hvis der ydes ordinært  

 børnetilskud efter § 2, nr. 1, eller nr. 2, og indehaveren af  

 forældremyndigheden  

 har barnet hos sig.
Der ydes kun eet ekstra børnetilskud uanset antallet af  

 børn." I forarbejdsbemærkningerne  

 til § 2 (jf.
Folketingstidende 1985/86, tillæg A, sp. 5993.) er udtrykket  

 "enlig forsørger" uddybet på følgende måde:
 "Ved afgrænsningen af,  

 om den af forældrene, som barnet opholder sig hos, er enlig forsørger, må det  

 - ligesom det er tilfældet efter § 2, stk. 2, nr. 1, i den gældende lov -  

 lægges  

 til grund, om pågældende lever i et ægteskabslignende forhold med den anden  

 af barnets forældre eller med en anden person.
Ansøgeren må dokumentere sin  

 ret til ydelsen ved en erklæring om, at pågældende ikke lever i et  

 ægteskabslignende  

 forhold.
Inddragelse af ordinært og eventuelt ekstra børnetilskud bør kun  

 finde  

 sted, når der er begrundet formodning for, at pågældende lever i et  

 ægteskabslignende  

 forhold." Udtrykket er yderligere  

 præciseret i pkt. 8 i Sikringsstyrelsens vejledning af 18. december 1986 om  

 børnetilskud og forskudsvis udbetaling af børnebidrag.
Heri er bl.a. anført  

 følgende:
 "...
En person, der ikke er gift,  

 anses kun for enlig, hvis pågældende ikke lever i ægteskabslignende forhold  

 med den anden af forældrene, eller med en anden person.
Der foreligger et  

 ægteskabslignende  

 forhold, når parterne gennem kontante bidrag, arbejde i hjemmet eller på  

 anden måde bidrager til den fælles husførelse, og der er tale om et  

 samlivsforhold, der kan føre til ægteskab efter dansk ret.
Det vil i  

 almindelighed  

 være en forudsætning, at parterne har samme bopæl, men den formelle  

 tilmelding  

 til folkeregistret er ikke afgørende.
 Afgørelsen om udbetaling af  

 ordinært børnetilskud må således træffes ud fra en konkret vurdering af, om  

 der består et ægteskabslignende forhold.
Det udelukker ikke retten til  

 ordinært børnetilskud, at den, der har forældremyndigheden, bor i samme  

 kollektiv som den anden af barnets forældre.
Det er dog en betingelse, at  

 den, der har forældremyndigheden, ikke lever i ægteskabslignende forhold med  

 den anden af forældrene eller med en anden person.
..." Som det ses, er det i loven  

 forudsat, at en ansøger for at miste sin status som enlig forsørger har  

 etableret et "ægteskabslignende forhold". Omvendt kan det ikke  

 anses for tilstrækkeligt, at vedkommende har etableret et bofællesskab med en  

 eller flere andre personer.
 I den foreliggende sag har  

 kommunen og amtsankenævnet ved bedømmelsen af, om De måtte anses for at have  

 etableret et sådant forhold, lagt afgørende vægt på, at De erhvervede  

 ejendommen  

 (adresse) ..., samt at huset ikke er indrettet som to boliger og heller ikke  

 uden videre lader sig indrette på denne måde.
 Det må imidlertid ved  

 vurderingen af disse forhold tages i betragtning, at det, uanset at huset  

 ikke  

 er opdelt i to selvstændige boliger, ikke af den grund kan anses for  

 udelukket, at De og (B) havde indrettet Dem med selvstændige og uafhængige  

 husholdninger, og at sådanne boligarrangementer baseret både på leje og  

 samejevilkår ikke er usædvanligt forekommende.
Den omstændighed, at De og  

 (B) erhvervede ejendommen i fællesskab og flyttede ind på adressen samtidig  

 sammenholdt  

 med de ovennævnte oplysninger, skabte dog en vis formodning for, at der  

 forelå en gensidig forsørgelse, og at der således var etableret et  

 ægteskabslignende  

 forhold.
Heroverfor stod imidlertid dels Deres udtrykkelige benægtelse heraf,  

 samt - da amtsankenævnet traf afgørelse den 29. marts 1989 - oplysningen om,  

 at  

 (E) var flyttet sammen med (B) på adressen.
 Den sidste oplysning kunne  

 vel ikke i sig selv anses for helt afgørende for bedømmelsen af (A's) og  

 (B's)  

 forhold i perioden 1. oktober 1988 - 1. februar 1989, men skabte dog efter  

 min  

 opfattelse en sådan sandsynlighed for, at der alene var tale om et  

 bofællesskab, at den sammenholdt med Deres udtrykkelige skriftlige  

 benægtelse af, at der forelå et egentligt samliv, burde have ført til, at  

 amtsankenævnet betragtede Dem som enlig forsørger.
 Jeg skal yderligere henvise  

 til, at (X) kommune i udtalelsen af 8. september 1989 til mig har bemærket,  

 at "uanset om der var tale om et ægteskabslignende samlivsforhold eller  

 ej, har været tale om et forhold af bofællesskabslignende karakter", og  

 at kommunen dermed synes at have baseret sin vurdering af de foreliggende  

 oplysninger på en snævrere forståelse af udtrykket "enlig  

 forsørger"  

 end forudsat i børnetilskudsloven.
