Bekendtgørelse om miljøzoner i større sammenhængende byområder I medfør af § 15 a, stk. 4 og 7, og § 80, stk. 1, i lov om miljøbeskyttelse, jf. lovbekendtgørelse nr.  100 af 19. januar 2022, fastsættes:
Formål § 1. Denne bekendtgørelse har til formål at fastsætte regler for en kommunalbestyrelses beslutning om etablering, udvidelse, indskrænkning eller ophævelse af og inddragelse af yderligere køretøjstyper i en miljøzone, jf. miljøbeskyttelseslovens § 15 a.
Definitioner § 2. I denne bekendtgørelse forstås ved:
 1) Miljøzone: Et større sammenhængende byområde, hvor der er betydelig trafik, og hvor der er krav til tunge køretøjers, varebilers eller personbilers udledning af partikler og om tilhørende digital miljøzonekontrol.
 2) Større sammenhængende byområde: Et område på mindst 2 km2, som kan omfatte bymidte-områder, andre byområder, herunder brokvarterer, eller områder af forstadsmæssig karakter.
 3) Betydelig trafik: En årsdøgntrafik på en eller flere veje på omkring 500 tunge køretøjer eller 1500 varebiler.
 4) Grænseværdier for partikelforurening: De grænseværdier for partikler, der gælder ifølge bekendtgørelse om vurdering og styring af luftkvaliteten.
 5) Tungt køretøj: Lastbil eller bus, der er drevet af en motor med kompressionstænding, og som har en tilladt totalvægt på mere end 3.500 kg.
 6) Varebil: Et køretøj, der er registreret som varebil og drevet af en motor med kompressionstænding, og som har en tilladt totalvægt på ikke over 3.500 kg.
 7) Personbil: Et køretøj udformet og konstrueret først og fremmest til befordring af passagerer og disses bagage med højst otte siddepladser ud over førerens siddeplads og uden plads til stående passagerer, uanset om antallet af siddepladser er begrænset til førerens siddeplads.
Kommunalbestyrelsers adgang til at træffe bestemmelser om miljøzoner § 3. Kommunalbestyrelsen i København, Frederiksberg, Århus, Aalborg og Odense Kommuner kan efter miljøbeskyttelseslovens § 15 a, stk. 3, træffe bestemmelse om udvidelse eller i helt særlige tilfælde mindre indskrænkninger af en etableret miljøzone.
 Stk. 2.  Miljøstyrelsen kan efter ansøgning fra kommunalbestyrelsen i øvrige kommuner meddele tilladelse til, at kommunalbestyrelsen kan træffe bestemmelse om at etablere miljøzoner i større sammenhængende byområder, hvor der er betydelig trafik med tunge køretøjer og varebiler, jf. miljøbeskyttelseslovens § 15 a, stk. 2. Kommunalbestyrelsen i øvrige kommuner kan endvidere, efter forudgående tilladelse fra Miljøstyrelsen træffe bestemmelse om at udvide eller i helt særlige tilfælde i mindre omfang indskrænke en eksisterende miljøzone geografisk, jf. miljøbeskyttelseslovens § 15 a, stk. 2 og 3.
 Stk. 3. Kommunalbestyrelsen kan ikke uden Miljøstyrelsens tilladelse ophæve en eksisterende miljøzone, jf. miljøbeskyttelseslovens § 15 a, stk. 3, 2. pkt.
 Stk. 4.  I Miljøstyrelsens afgørelse af, om kommunalbestyrelsen kan beslutte at oprette en miljøzone efter stk. 2, 1. pkt., indgår en afvejning af de samlede miljø- og samfundsmæssige konsekvenser af miljøzonen, og om en overskridelse af grænseværdier for partikelforurening skyldes en enkeltstående og atypisk hændelse.
 Stk. 5. I Miljøstyrelsens afgørelse af, om kommunalbestyrelsen kan beslutte geografisk at udvide, indskrænke eller ophæve en miljøzone efter stk. 2, 2. pkt., og stk. 3, indgår en afvejning af de samlede miljø- og samfundsmæssige konsekvenser af udvidelsen, indskrænkningen eller ophævelsen.
 § 4. Kommunalbestyrelsen kan i en miljøzone kun inddrage veje, der regelmæssigt anvendes som led i international transit af varer, herunder transit via havne- eller lufthavnsfaciliteter, hvis der findes rimelige alternative transitveje uden for miljøzonen.
 Stk. 2.  Kommunalbestyrelsen kan træffe bestemmelse om undtagelse af visse veje i miljøzonen, hvis der foreligger særlige omstændigheder, og undtagelsen er af miljø- og sundhedsmæssig underordnet betydning.
Ansøgningens indhold § 5. En ansøgning om etablering af miljøzone efter § 3, stk. 2, 1. pkt., jf. miljøbeskyttelseslovens § 15 a, stk. 2, 1. pkt., skal indeholde:
 1) Oplysninger om den foreslåede miljøzones karakter, herunder typerne af bebyggelse, indbyggertal, køretøjernes aldersfordeling og fordelingen af tunge køretøjer og varebiler i området.
 2) Oplysninger om luftforureningssituationen ved partikelmålinger fra faste målestationer eller ved modelberegninger af partikelmålingen suppleret med målinger af kortere varighed, typisk ca. fire uger.
Stk. 2. I de byområder, hvor der findes faste målestationer, kan målingerne fra disse eventuelt suppleres med modelberegninger.
I de byområder, hvor der ikke findes faste målestationer, tilvejebringes oplysningerne om forureningssituationen fra modelberegninger, der er baseret på detaljerede lokale trafiktællinger og suppleret med faktiske målinger af kortere varighed, typisk ca. fire uger.
Offentlig annoncering af forslag og afgørelse § 6. Kommunalbestyrelsen må ikke træffe bestemmelse om at etablere, udvide, inddrage yderligere køretøjstyper, indskrænke eller ophæve en miljøzone, før offentligheden har haft lejlighed til at udtale sig om kommunalbestyrelsens forslag til afgørelse.
Stk. 2.  For at give offentligheden lejlighed til at udtale sig skal kommunalbestyrelsen foretage offentlig annoncering af forslag til afgørelse.
Annoncering kan ske udelukkende digitalt på kommunens hjemmeside.
Stk. 3.  Annonceringen af forslaget til afgørelse skal som minimum indeholde oplysninger om 1) forslagets indhold, 2) forslagets retsvirkninger for borgere og virksomheder, herunder dispensationsmuligheder, 3) hvor bemærkninger til forslaget kan indgives, 4) frist for indgivelse af bemærkninger til forslaget, idet fristen som minimum skal være fire uger efter annonceringen af forslaget, 5) hvor yderligere information om forslaget kan indhentes, og 6) at kommunalbestyrelsens afgørelse ikke kan indbringes for anden administrativ myndighed.
 Stk. 4.  Kommunalbestyrelsens afgørelse om etablering, udvidelse, inddragelse af yderligere køretøjstyper, indskrænkning eller ophævelse af en miljøzone skal som minimum offentliggøres det sted, hvor forslaget blev annonceret efter bestemmelsen i stk. 2.
 Stk. 5.  Efter offentliggørelse af kommunalbestyrelsens afgørelse om etablering, udvidelse, inddragelse af yderligere køretøjstyper eller indskrænkning af en miljøzone skal der på kommunens hjemmeside være nødvendige oplysninger om miljøzonen, herunder om afgrænsning og retsvirkninger, jf. bekendtgørelse om aktiv formidling af miljøoplysninger.
Ikrafttræden § 7. Bekendtgørelsen træder i kraft den 1. april 2022.
 Stk. 2.  Bekendtgørelse nr. 1322 af 28. august 2020 om miljøzoner ophæves.
 Stk. 3.  Eksisterende miljøzoner er fortsat gældende, indtil de udvides, ophæves eller indskrænkes i overensstemmelse med reglerne i denne bekendtgørelse.
