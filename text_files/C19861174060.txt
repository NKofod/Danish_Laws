 BILAG:
Bilag 1. Forvaltningsloven, lov nr. 571 af 19. december 1985. (* 1) Bilag 2. Bekendtgørelse nr. 646 af 18. september 1986 om betaling for  

 afskrifter og fotokopier, der udleveres i henhold til forvaltningsloven. (*  

 1) Bilag 3. Lov nr. 573 af 19. december 1985 om ændring af borgerlig  

 straffelov (tavshedspligt). (* 1) Bilag 4. Den nordiske sprogkonvention.
I.
INDLEDNING 1. Ved lov nr. 571 af 19. december 1985,  

 forvaltningsloven, er der gennemført en samlet lovfæstelse af de væsentligste  

 rettigheder og beføjelser, der tilkommer den, der er part i en  

 forvaltningssag.
 Ved udarbejdelsen af lovforslaget har man lagt betydelig vægt på at bevare  

 det grundlæggende princip i dansk forvaltningsret, om at borgeren under  

 opfyldelse af færrest mulige formkrav skal kunne henvende sig til den  

 pågældende forvaltningsmyndighed om en sag, hvorefter myndigheden i  

 almindelighed skal sørge for, at borgeren får netop den retsstilling, som er  

 forudsat i den lovgivning, der regulerer det pågældende forvaltningsområde,  

 eller den for borgeren bedst mulige retsstilling, hvis lovgivningen åbner  

 mulighed for flere forskellige løsninger.
Loven indeholder regler om forvaltningsmyndighedernes vejledningspligt  

 over for borgerne, om parters adgang til aktindsigt, partshøring, begrundelse  

 og klagevejledning.
Herudover indeholder loven nogle almindelige regler om  

 inhabilitet og om tavshedspligt m.v. for den, der virker inden for den  

 offentlige forvaltning.
Lovens kapitel 4 afløser offentlighedslovens regler om parters adgang til  

 aktindsigt.
I øvrigt er lovens bestemmelser nye.
De er dog i vidt omfang en  

 gengivelse af allerede gældende forvaltningsretlige grundsætninger.
 Loven træder i kraft den 1. januar 1987. Reglerne i §§ 19 og 20 samt  

 kapitel 6 træder dog først i kraft den 1. januar 1989 for kommunernes  

 vedkommende.
 Loven er optrykt som bilag 1 til vejledningen.
 2. Forvaltningsloven er udarbejdet på grundlag af  

 bl.a. betænkning om begrundelse af forvaltningsafgørelser og administrativ  

 rekurs m.v. (nr.657/1972), betænkning om offentlighedslovens revision  

 (nr.857/1978) og betænkning om tavshedspligt (nr.998/1984).
Lovforslaget blev første gang fremsat den 15. marts 1984. Fremsættelsen og  

 1. behandlingen er gengivet i Folketingstidende 1983/84, Folketingets  

 forhandlinger, sp. 2243 ff og sp. 3315 ff.
Den 3. oktober 1985 blev  

 lovforslaget genfremsat i uændret form.
Fremsættelsen og 1. behandlingen er  

 gengivet i F.T. 1984/85, forhandlingerne, sp. 66 ff og sp. 315 ff.  

 Retsudvalgets beretning er gengivet i F.T. 1984/85, tillæg B, sp. 3079 ff.  

 Lovforslaget blev genfremsat i ændret form den 2. oktober 1985, jfr.
F.T.  

 1985/86, tillæg A, sp. 61 ff.
Fremsættelsen og folketingets behandlinger er  

 gengivet i F.T. 1985/86, forhandlingerne, sp. 64 ff, 472 ff, 3345 ff og 3972  

 ff.
Retsudvalgets betænkning og tillægsbetænkning er gengivet i F.T. 1985/86,  

 tillæg B, sp. 99 ff og 229 ff.
Den vedtagne lovs ordlyd er gengivet i F.T.  

 1985/86, tillæg C, sp. 69 ff.
3. Forvaltningsloven omfatter kun en del af de  

 forvaltningsretlige grundsætninger, der igennem årene har udviklet sig på  

 baggrund af retspraksis, den juridiske litteratur og i de senere år navnlig  

 på grundlag af ombudsmandens udtalelser.
Ved siden af forvaltningslovens  

 regler vil de uskrevne forvaltningsretlige grundsætninger, der har udviklet  

 sig, fortsat have betydning.
For den forvaltningsvirksomhed, der ikke reguleres af forvaltningsloven,  

 gælder ligeledes fortsat de uskrevne forvaltningsretlige grundsætninger.
I  

 afsnit XII findes en beskrivelse af nogle af disse principper for udøvelse af  

 forvaltningsvirksomhed og hvad der må anses for god forvaltningsskik.
 4. Det følger af de enkelte forvaltningsmyndigheders  

 vejledningspligt, at borgerne, herunder navnlig parter i sager, der behandles  

 af forvaltningen, skal vejledes om lovens indhold.
II.
LOVENS ANVENDELSESOMRÅDE HVILKE MYNDIGHEDER OMFATTES AF LOVEN? 5. Forvaltningslovens kapitel 1 indeholder de  

 almindelige regler om lovens anvendelsesområde.
Loven gælder for alle dele af den offentlige forvaltning.
Denne  

 afgrænsning svarer til, hvad der er fastsat i offentlighedsloven, og hvad der  

 som udgangspunkt er fastsat om anvendelsesområdet for loven om offentlige  

 myndigheders registre.
Loven omfatter således alle forvaltningsmyndigheder, uanset om de tilhører  

 den statslige eller den kommunale forvaltning, og uanset om der er tale om  

 almindelige forvaltningsmyndigheder, særlige nævn eller råd - f.eks.  

 taksationskommissioner, landvæsensretter og ankenævn - eller særlige  

 forvaltningsenheder - f.eks.
ATP og Danmarks Nationalbank.
Loven omfatter  

 også myndigheder, hvis virksomhed udelukkende er af rådgivende karakter - som  

 f.eks. retslægerådet -, samt midlertidige udvalg og kommissioner.
 6. Loven omfatter ikke folketinget, folketingets  

 ombudsmand og visse andre myndigheder med tilknytning til folketinget som  

 f.eks. statsrevisionen.
 Uden for loven falder endvidere domstolene, også for så vidt angår de  

 sager uden for den egentlige retspleje, der er henlagt til domstolene.
 Loven gælder heller ikke for herværende udenlandske myndigheder og  

 internationale organisationer.
7. Uden for loven falder endvidere som hovedregel også  

 institutioner, foreninger og selskaber, der er organiseret på privatretligt  

 grundlag.
Det gælder, uanset om den virksomhed, der udøves, ganske kan  

 sidestilles med den, der sædvanligvis udøves af forvaltningsmyndigheder.
Ved  

 fastlæggelsen af, hvilke myndigheder og institutioner der skal henregnes til  

 »den offentlige forvaltning«, skal der lægges vægt på en bedømmelse  

 af institutionernes organisatoriske placering, og kun i tilfælde, hvor denne  

 kan give anledning til tvivl, tillige på, hvilke funktioner institutionen  

 udøver.
Således kan institutioner, der er oprettet på privatretligt grundlag, som  

 f.eks. selvejende institutioner og foreninger, kun henregnes til »den  

 offentlige forvaltning« og dermed være omfattet umiddelbart af loven,  

 såfremt de udøver offentlig virksomhed af mere omfattende karakter og derved  

 er undergivet intensiv offentlig regulering, tilsyn og kontrol.
Som eksempel  

 herpå kan nævnes de selvejende institutioner, der udfører opgaver efter  

 bistandsloven i henhold til standardoverenskomster med kommuner og  

 amtskommuner.
8. Kommunale fællesskaber, der betegner sig  

 interessentskaber, andelsselskaber o.lign. privatretlige betegnelser, og som  

 skal godkendes efter § 60 i den kommunale styrelseslov, vil umiddelbart være  

 omfattet af loven.
Det gælder derimod ikke fælleskommunale virksomheder som  

 f.eks.
Kommunedata og Kommunekemi.
 9. Institutioner, der i øvrigt er organiseret i  

 selskabsform, f.eks. aktieselskaber og interessentskaber, falder uden for  

 loven, medmindre de inddrages i medfør af lovens § 1, stk. 2.
Efter denne bestemmelse kan vedkommende minister ved bekendtgørelse  

 beslutte, at loven helt eller delvis skal gælde for nærmere angivne  

 virksomheder og institutioner.
Dette gælder dog kun, såfremt udgifterne ved  

 disses virksomhed overvejende dækkes af statslige eller kommunale midler,  

 eller i det omfang de ved lov har fået tillagt beføjelse til at træffe  

 afgørelse på statens eller en kommunes vegne.
HVILKE SAGER OMFATTES AF LOVEN? 10. Loven gælder som hovedregel kun for behandlingen  

 af sager, hvori der er eller vil blive truffet afgørelse af en  

 forvaltningsmyndighed.
 Lovens regler om tavshedspligt gælder dog for al forvaltningsvirksomhed.
 Med udtrykket »truffet afgørelse« sigtes til udfærdigelse af  

 retsakter (forvaltningsakter), d.v.s. udtalelser, der går ud på at fastsætte,  

 hvad der er eller skal være ret i et foreliggende tilfælde.
Uden for lovens anvendelsesområde falder således den administrative  

 sagsbehandling, der har karakter af faktisk forvaltningsvirksomhed, såsom  

 patient- og anden klientbehandling, pasning og pleje, undervisning og  

 rådgivning.
Denne virksomhed tager netop ikke sigte på at træffe retligt  

 bindende afgørelser i forhold til de implicerede enkeltpersoner.
Det følger endvidere af bestemmelsens formulering »truffet  

 afgørelse«, at loven kun omfatter sagsbehandlingen i forbindelse med  

 udfærdigelsen af offentligretlige retsakter i modsætning til indgåelse af  

 kontraktsforhold eller andre privatretlige dispositioner.
Ansættelser,  

 forfremmelser og afskedigelser er dog omfattet af lovens afgørelsesbegreb  

 også med hensyn til andre end tjenestemænd.
 Lovens bestemmelser om inhabilitet gælder dog også for behandlingen af  

 sager om privatretlige dispositioner.
Forvaltningslovens centrale anvendelsesområde er således den  

 administrative sagsbehandling i forbindelse med udfærdigelsen af konkrete  

 forvaltningsakter.
Loven omfatter også udfærdigelse af generelle  

 retsforskrifter som f.eks. love, anordninger, cirkulærer og visse planer.  

 Visse af lovens bestemmelser finder dog efter deres ordlyd kun anvendelse på  

 udfærdigelsen af konkrete forvaltningsakter.
Efter § 9, stk. 1, § 19, stk. 1,  

 § 21, stk. 1, § 22, og § 23, stk. 1, gælder f.eks. reglerne om aktindsigt,  

 partshøring og om begrundelse kun for PARTER i en forvaltningssag.
Sager om  

 gennemførelse af generelle forskrifter eller foranstaltninger af almindelig  

 karakter er således ikke omfattet af disse bestemmelser.
Konkrete  

 tjenestebefalinger og andre tjenstlige beslutninger, der alene vedrører  

 underordnede myndigheder eller ansatte, falder endvidere uden for disse  

 bestemmelser.
Det gælder dog ikke afgørelser om pålæg af  

 disciplinærsanktioner efter tjenestemandsloven.
En myndigheds indstilling eller udtalelse til en anden  

 forvaltningsmyndighed til brug for en sags afgørelse er ikke en  

 »afgørelse« i lovens forstand.
Som eksempel kan nævnes, at de  

 kommunale socialforvaltningers forberedelse af sager for revaliderings- og  

 pensionsnævnene, herunder selve indstillingen, ikke er omfattet af de  

 bestemmelser i loven, der kun gælder for afgørelsessager.
 Det forhold at et høringssvar er bindende for den hørende myndighed er i  

 den forbindelse uden betydning.
 En myndigheds processuelle beslutninger, f.eks. en belutning om, at en sag  

 skal tages under behandling, eller at en sag skal oversendes til en anden  

 myndighed med henblik på, at denne træffer afgørelse, er ligeledes ikke  

 afgørelser i lovens forstand.
 11. Bestemmelserne i lovens kapitel 8 om tavshedspligt  

 og videregivelse af oplysninger til en anden forvaltningsmyndighed gælder for  

 al virksomhed, der udøves inden for den offentlige forvaltning.
 Vedkommende minister kan efter forhandling med justitsministeren fastsætte  

 regler om, at loven helt eller delvis skal gælde for anden  

 forvaltningsvirksomhed end behandlingen af sager, hvori der er eller vil  

 blive truffet afgørelse.
III.
REGLERNE OM INHABILITET 12. Bestemmelserne i lovens kapitel 2 indeholder  

 generelle regler om personlig inhabilitet.
Inhabilitet kan foreligge i forhold til enhver, der virker inden for den  

 offentlige forvaltning.
Det er således uden betydning, om den pågældendes  

 virke beror på et ansættelsesforhold, på en beskikkelse eller på et valg.
Det  

 er ligeledes uden betydning, om arbejdet er aflønnet eller ej, og om det har  

 karakter af en heltids- eller deltidsbeskæftigelse, herunder af bestridelse  

 af et hverv som medlem af en kollegialt sammensat forvaltningsmyndighed,  

 herunder en kommunalbestyrelse eller et kommunalt udvalg.
HVORNÅR FORELIGGER DER INHABILITET? 13. Lovens § 3, stk. 1, indeholder en opregning af de  

 former for interessekollission, der er egnede til at begrunde inhabilitet.
PARTSINTERESSE 14. Det er en selvfølge, at den, der er part i en sag,  

 eller som i øvrigt har en særlige personlig eller økonomisk interesse i  

 sagens udfald, må anses for inhabil i forhold til behandlingen af den  

 pågældende sag.
Det samme gælder for den, der er eller tidligere i samme sag  

 har været repræsentant, herunder f.eks. som værge, for nogen, der har en  

 sådan interesse, jfr. § 3, stk. 1, nr. 1.
FAMILIEMÆSSIG TILKNYTNING 15. Det er et tilsvarende selvfølgeligt element i  

 reglerne om inhabilitet i forvaltningen, at også et nært familiemæssigt  

 tilknytningsforhold til en person, der selv ville være inhabil efter reglerne  

 om partsinhabilitet, medfører inhabilitet.
Det samme gælder for faste  

 samlivsforhold.
Med hensyn til afgrænsningen af de familiemæssige forhold til  

 personer i sidelinien, udstrækker bestemmelsen i § 3, stk. 1, nr. 2,  

 retsvirkningerne heraf til og med den pågældendes søskendebørn.
TILKNYTNING TIL EN JURIDISK PERSON 16. Bestemmelsen i § 3, stk. 1, nr. 3, vedrører kun  

 tilknytning til PRIVATE juridiske personer, d.v.s. selskaber, institutioner,  

 foreninger m.v., der er oprettet på privat initiativ og på privatretligt  

 retsgrundlag.
Denne afgrænsning indebærer, at tilknytning til en juridisk  

 person, der fuldt ud ejes af stat eller kommune, ikke medfører inhabilitet.  

 Endvidere finder reglen ikke anvendelse på tilknytning til en offentlig  

 selvejende institution, der er oprettet ved eller i henhold til lov.
Det nævnte tilknytningsforhold til en privat juridisk person medfører i  

 følge bestemmelsen kun inhabilitet, såfremt den pågældende forening m.v. har  

 »EN SÆRLIG« interesse i sagens udfald.
Det indebærer, at en generel  

 foreningsmæssig, ideologisk eller politisk interesse, som foreningen m.v. er  

 bærer af, i almindelighed ikke vil begrunde inhabilitet.
Er f.eks. et medlem  

 af en kollegial forvaltningsmyndighed udpeget af eller udpeget efter  

 indstilling fra en interesseorganisation, vil det forhold, at organisationen  

 har en generel interesse i en bestemt sags udfald, i almindelighed ikke  

 bevirke, at medlemmet må anses som inhabil i forhold til den pågældende sag.  

 Derimod vil der jævnligt være grund til at statuere inhabilitet i forbindelse  

 med f.eks. afgørelser om meddelelse af byggetilladelser til den pågældende  

 organisation eller i forhold til sager om indgåelse af gensidigt bebyrdende  

 retshandler med organisationen.
Det er endvidere jævnligt forekommende, at kommunalbestyrelsesmedlemmer af  

 kommunalbestyrelsen eller efter dennes indstilling er indvalgt i selskabs-  

 eller foreningsbestyrelser eller lignende for at varetage kommunale  

 interesser.
Efter kommunalretlig praksis antages et sådant  

 repræsentationsforhold ikke i almindelighed at bevirke, at den pågældende er  

 inhabil ved kommunalbestyrelsens behandling af en sag, hvori den pågældende  

 forening m.v. er part, eller som denne i øvrigt er berørt af.
Der er med  

 loven ikke tilsigtet nogen ændring i denne praksis, jfr. herved også  

 bestemmelsen i lovens § 3, stk. 2, hvorefter der ikke forligger inhabilitet,  

 hvis det må antages, at de pågældende omstændigheder ikke medfører fare for,  

 at afgørelsen af sagen vil kunne blive påvirket af »uvedkommende«  

 hensyn.
For en ansat i et ministerium eller en styrelse, der er indsat i  

 bestyrelsen for et privat selskab eller en forening for at varetage  

 ministeriets eller styrelsens interesser, vil deltagelsen i ledelsen af  

 selskabet ikke i almindelighed medføre, at den pågældende er inhabil i medfør  

 af § 3, stk. 1, nr. 3, ved ministeriets eller styrelsens behandling af  

 spørgsmål vedrørende selskabets eller foreningens forhold.
Inhabilitet vil  

 dog kunne foreligge, hvor selskabet undtagelsesvis er tillagt beføjelse til  

 at træffe afgørelser, og disse afgørelser kan påklages til ministeriet, eller  

 hvor formålet med ministeriets behandling af sagen i øvrigt er at skabe  

 særlige retssikkerhedsgarantier.
Den pågældende kan endvidere være inhabil på  

 andet grundlag.
Det vil formentlig navnlig kunne følge af bestemmelsen i § 3,  

 stk. 1, nr. 5, f.eks. i tilfælde, hvor styrelsen behandler klager over den  

 ansattes varetagelse af bestyrelseshvervet.
 Inhabilitet efter nr. 3 vil kun foreligge, såfremt den pågældende deltager  

 i ledelsen af eller i øvrigt har en nær tilknytning til den pågældende  

 juridiske person.
Om den pågældende deltager i ledelsen, vil formentlig sjældent give  

 anledning til tvivl.
Således må ikke blot direktører og overordnede  

 funktionærer, men i almindelighed også f.eks. medlemmer af bestyrelser eller  

 mindre repræsentantskaber anses for at være omfattet af bestemmelsen.
Som  

 nævnt ovenfor vil komunalbestyrelsesmedlemmer, der er udpeget af  

 kommunalbestyrelsen til at varetage kommunale interesser i en privat  

 institution, forening m.v. ikke være inhabile i forbindelse med  

 kommunalbestyrelsens behandling af sager vedrørende de pågældende  

 institutioner m.v.
TIDLIGERE DELTAGELSE I SAGENS BEHANDLING 17. Bestemmelsen i § 3, stk. 1, nr. 4, tager kun sigte  

 på sager vedrørende klage over eller udøvelse af kontrol- eller  

 tilsynsvirksomhed over for en anden offentlig myndighed.
Derimod tager reglen  

 ikke i øvrigt sigte på tilfælde, hvor en person som indehaver af flere  

 offentlige hverv træffer afgørelse eller deltager i en sags behandling i  

 forskellige faser af en sags forløb.
Tilfælde af den sidstnævnte karakter vil  

 imidlertid efter omstændighederne kunne begrunde inhabilitet efter  

 bestemmelsen i § 3, stk. 1, nr. 5, hvis formålet med, at en sag behandles i  

 de to organer, er at skabe en særlig retssikkerhedsgaranti, uden at der  

 foreligger en egentlig klageordning.
Bestemmelsen i nr. 4 vil ikke medføre inhabilitet i de tilfælde, hvor det  

 følger af lovgivningen, at personen deltager i kontrol- eller  

 tilsynsvirksomheden som interesserepræsentant for det organ, der først har  

 behandlet sagen, eller som sagen i øvrigt berører.
I sådanne tilfælde vil  

 bestemmelsen i nr. 5 heller ikke i almindelighed medføre, at den pågældende  

 er inhabil ved behandlingen af sagen i det andet organ.
ANDRE TILFÆLDE 18. Som § 3, stk. 1, nr. 5, er indsat en  

 opsamlingsbestemmelse, hvorefter der også indtræder inhabilitet, hvis DER I  

 ØVRIGT FORELIGGER OMSTÆNDIGHEDER DER ER EGNEDE TIL AT VÆKKE TVIVL OM  

 VEDKOMMENDES UPARTISKHED.
Efter denne bestemmelse vil f.eks. et nært  

 venskabsforhold eller omvendt et konstaterbart uvenskab over for en person,  

 der er part i sagen, kunne begrunde inhabilitet.
Det samme vil - om end kun i  

 særegne tilfælde - kunne gælde, hvis den pågældende offentligt har  

 tilkendegivet sin opfattelse af den sag, der foreligger til behandling.
Det  

 forhold, at f.eks. et kommunalbestyrelsesmedlem som led i sin almindelige  

 politiske virksomhed på forhånd har givet udtryk for en stillingtagen til  

 udfaldet af en bestemt sag, vil således i almindelighed ikke kunne begrunde  

 inhabilitet.
ET GENERELT FORBEHOLD 19. Bestemmelsen i § 3, stk. 2, indeholder et generelt  

 forbehold, hvorefter en interessekollision ikke medfører inhabilitet, hvis  

 det må antages, at den pågældende omstændighed ikke indebærer fare for, at  

 afgørelsen af sagen vil kunne blive påvirket af uvedkommende hensyn.
Om dette  

 er tilfældet , må bero på en konkret vurdering, hvori navnlig må indgå en  

 vurdering af den pågældende interesse, forvaltningsorganets og afgørelsens  

 karakter, som den pågældende persons funktion i forbindelse med sagens  

 behandling.
Det må ved vurderingen også tages i betragtning, at  

 inhabilitetsreglerne ikke blot tilsigter at sikre, at den enkelte afgørelse  

 ikke bliver påvirket af uvedkommende hensyn, men også at styrke tilliden til  

 forvaltningsmyndighedernes upartiskhed.
Som eksempel på tilfælde, hvor den  

 pågældendes funktion fører til, at der ikke kan antages at foreligge  

 inhabilitet, kan nævnes den medvirken ved sagsbehandlingen, der består i  

 renskrivning af afgørelsen efter koncept eller lignende.
Den omhandlede vurdering er objektiv i den forstand, at personens  

 individuelle forhold med hensyn til risikoen for, at netop denne vil lade sig  

 påvirke af uvedkommende hensyn, er uden betydning.
Er den pågældende  

 interesse f.eks. af økonomisk art, er det således uden betydning, om den  

 pågældende som følge af sine private økonomiske forhold må anses som mere  

 eller mindre tilbøjelig til at lade sig påvirke af udsigten til økonomisk tab  

 eller vinding.
Særlig med hensyn til betydningen af afgørelsens karakter  

 bemærkes, at der i forhold til afgørelser af mere generel karakter i  

 almindelighed ikke vil være helt det samme behov for at antage speciel  

 inhabilitet som i forhold til konkrete afgørelser.
For så vidt angår  

 kommunalforvaltningen, må inhabilitetsreglerne antages at skulle anvendes  

 mindre strengt i forhold til afgørelser, der træffes på grundlag af  

 kommunernes almindelige beføjelser til at varetage deres anliggender i  

 modsætning til tilfælde, hvor kommunerne med lovhjemmel træffer afgørelser,  

 der har karakter af myndighedsudøvelse i forhold til borgerne.
Det følger af bestemmelsens formulering, at det ved  

 inhabilitetsbedømmelsen alene er af betydning, om der må antages at være fare  

 for, at afgørelsen vil blive påvirket af UVEDKOMMENDE HENSYN.
Er det f.eks. i  

 lovgivningen bestemt eller forudsat, at visse interesseorganisationer er  

 repræsenteret i et kollegialt forvaltningsorgan, vil det forhold, at det  

 pågældende medlem står under indflydelse af en generel interesse, som hans  

 organisation er bærer af, som overvejende hovedregel ikke i sig selv begrunde  

 inhabilitet.
Den pågældende interesse vil i den givne sammenhæng normalt ikke  

 være »uvedkommende«.
VIRKNINGEN AF INHABILITET 20. Baggrunden for reglerne om speciel inhabilitet er  

 et ønske om at tilvejebringe sikkerhed for og tillid til, at de afgørelser,  

 der træffes af den offentlige forvaltning, ikke påvirkes af uvedkommende  

 hensyn.
I overensstemmelse hermed følger det af § 3, stk. 3, at den, der står  

 under påvirkning af interesser af den karakter, der er nævnt i § 3, stk. 1,  

 som udgangspunkt hverken må træffe afgørelse i den pågældende sag eller i  

 øvrigt medvirke ved sagens behandling, når det må antages, at de pågældende  

 omstændigheder medfører fare for, at afgørelsen i sagen vil kunne blive  

 påvirket af uvedkommende hensyn.
Et inhabilt medlem af en kollegial  

 forvaltningsmyndighed er således afskåret fra at deltage ikke blot i en  

 eventuel afstemning om sagens afgørelse, men også i den forudgående  

 rådslagning.
Efter § 6, stk. 3, må den, der kan være inhabil, som udgangspunkt ikke  

 selv deltage i behandlingen og afgørelsen af spørgsmålet om inhabilitet.
Det  

 gælder dog ikke, hvis andet er fastsat ved lov eller i henhold til lov.  

 Således følger det f.eks. af § 8 i normalforretningsordenen for  

 kommunalbestyrelser, at et kommunalbestyrelsesmedlem ikke er afskåret fra at  

 deltage i kommunalbestyrelsens forhandling og afstemning om, hvorvidt den  

 pågældende er inhabil.
 21. Foreligger der inhabilitet vil konsekvensen heraf  

 normalt være, at sagen overdrages til en anden medarbejder inden for  

 myndigheden eller at der, for så vidt angår en kollegial  

 forvaltningsmyndighed, træffes afgørelse uden den pågældendes medvirken eller  

 indkaldes en stedfortræder for den pågældende, jfr. dog pkt. 22.
 Er den, der er inhabil, chef for den pågældende myndighed, opstår der et  

 særligt spørgsmål om, hvem der kan træffe afgørelse i sagen.
 I sager af mindre betydning, der normalt afgøres af en af myndighedens  

 medarbejdere på den pågældendes vegne uden, at den pågældende deltager i den  

 egentlige sagsbehandling eller i øvrigt i afgørelsen af sagen, vil der  

 normalt ikke være noget til hinder for, at den medarbejder, der normalt  

 behandler den pågældende type sager, afgør sagen på den pågældendes vegne på  

 sædvanlig vis.
I sager af større betydning, som normalt afgøres af den pågældende chef  

 selv, må sagen normalt behandles og afgørelsen træffes af en anden ledende  

 medarbejder inden for myndigheden.
Kan afgørelsen i sagen påklages til en  

 overordnet myndighed, vil der derimod ikke i almindelighed være adgang til at  

 overlade sagens afgørelse til den overordnede myndighed, idet den, der er  

 part i sagen, herved afskæres fra en klageadgang.
UNDTAGELSER FRA REGLERNE OM INHABILITET 22. Den praktiske konsekvens af reglerne om  

 inhabilitet er som nævnt ovenfor under pkt. 21 normalt, at den inhabiles  

 funktioner i forbindelse med den pågældende sags behandling og afgørelse i  

 givet fald må varetages af en anden medarbejder og for nævnsmedlemmers  

 vedkommende af en stedfortræder.
Bestemmelsen i § 4 indebærer imidlertid, at  

 inhabilitet ikke indtræder i tilfælde, hvor en sådan substitution enten ikke  

 er mulig eller giver anledning til væsentlig vanskelighed eller  

 betænkelighed.
 Efter § 4, stk. 1, indtræder inhabilitet således ikke, hvis det ville være  

 umuligt eller forbundet med væsentlig vanskelighed eller betænkelighed at  

 lade en anden træde i den inhabiles sted under sagens behandling.
Det følger af bestemmelsen i § 4, stk. 2, at der på tilsvarende måde kan  

 bortses fra inhabilitet, hvis myndigheden vil miste sin beslutningsdygtighed,  

 og behandlingen ikke uden væsentlig skade for offentlige eller private  

 interesser kan udsættes.
Det samme gælder, hvis det af hensyn til  

 myndighedens sammensætning ville give anledning til væsentlig betænkelighed,  

 dersom det inhabile medlem ikke kunne deltage i sagens behandling, og  

 behandlingen ikke uden væsentlig skade for offentlige eller private  

 interesser kan udsættes.
Det vil efter omstændighederne kunne være tilfældet,  

 hvis det inhabile medlem har en særlig ekspertise, der er af væsentlig  

 betydning for sagens afgørelse.
Det forhold, at den politiske sammensætning  

 af et kollegialt organ forrykkes ved, at et medlem er inhabil, kan ikke  

 medføre, at det inhabile medlem må deltage i behandlingen og afgørelsen efter  

 denne undtagelsesregel.
 23. Bestemmelserne i § 3 om inhabilitet gælder ikke  

 for kommunalbestyrelsers beslutninger om vederlag m.v. til medlemmer, jfr. §  

 4, stk. 3. Det er i denne bestemmelse ligeledes udtrykkeligt fastslået, at et  

 medlem af en kollegial forvaltningsmyndighed ved myndighedens valg af  

 medlemmer til hverv kan deltage uanset bestemmelserne i § 3, selv om  

 medlemmet er bragt i forslag.
 24. Vedkommende minister kan efter forhandling med  

 justitsministeren for bestemte områder fastsætte regler, der fastlægger den  

 nærmere rækkevidde af bestemmelserne i §§ 3 og 4.
PLIGT TIL AT GØRE OPMÆRKSOM PÅ INHABILITET 25. Den, der er bekendt med, at der for den  

 pågældendes vedkommende foreligger forhold, som kan bevirke inhabilitet, skal  

 snarest underrette sin foresatte inden for myndigheden herom, medmindre det  

 er åbenbart, at forholdet er uden betydning.
For så vidt angår medlemmer af  

 en kollegial forvaltningsmyndighed gives underretningen til myndigheden,  

 d.v.s. i praksis til formanden.
Er formanden selv inhabil, må den pågældende  

 meddele dette til de øvrige medlemmer af det kollegiale organ f.eks. i  

 forbindelse med et møde.
For kommunalbestyrelsers vedkommende vil  

 underretning kunne gives til viceborgmesteren og for de kommunale udvalgs  

 vedkommende til næstformanden.
Denne oplysningspligt har til formål at sikre, at der altid bliver truffet  

 afgørelse om, hvorvidt den pågældende som følge af den foreliggende interesse  

 er inhabil.
I tilfælde, hvor det er åbnebart, at der ikke foreligger  

 inhabilitet, kan underretning dog som nævnt undlades.
Det vil navnlig være af  

 praktisk betydning, hvor den pågældendes funktion i forbindelse med sagens  

 behandling er af mere teknisk betonet karakter, f.eks. maskinskrivning,  

 postafsendelse eller lignende, og ikke består i deltagelse i selve  

 beslutningsprocessen.
Underretningspligten bortfalder ikke, blot fordi bestemmelsen i § 3, stk.  

 2, må antages at føre til, at der i den pågældende situation ikke foreligger  

 inhabilitet.
Underretningspligten bortfalder kun, hvis det er åbenbart, at  

 det pågældende forhold er uden betydning.
Underretningen skal gives snarest, d.v.s. så vidt muligt inden sagens  

 behandling påbegyndes, så der kan tages stilling til, om den pågældende må  

 medvirke herved.
En sags særligt hastende karakter kan dog efter § 4  

 begrunde, at en foreliggende interesse ikke medfører inhabilitet.
Hvis det i  

 et sådant tilfælde ikke har været muligt at give underretningen forinden, må  

 underretningen gives efterfølgende.
 Tilsidesættelse af underretningspligten vil være en tjenesteforseelse, der  

 vil kunne medføre disciplinære følger for den pågældende, og som i særligt  

 grove tilfælde principielt vil kunne udløse straf efter straffeloven.
 Er det muligt uden større vanskelighed at overlade sagsbehandlingen til en  

 anden medarbejder, kan det ofte være praktisk blot at »bytte  

 sager«, hvis spørgsmålet opstår, uden at bruge for meget tid på at tage  

 stilling til, om det er nødvendigt efter forvaltningsloven.
AFGØRELSEN AF INHABILITETSSPØRGSMÅL 26. Efter § 6, stk. 2, afgøres spørgsmålet om,  

 hvorvidt en person er inhabil, af den myndighed, som skal træffe afgørelse  

 vedrørende sagens realitet.
 Afgørelsen kan normalt ikke selvstændigt påklages til en overordnet  

 myndighed, men kan kun indbringes for ankeinstansen i forbindelse med påklage  

 af afgørelsen vedrørende sagens realitet.
Afgørelser om inhabilitetsspørgsmål, der træffes af en kommunalbestyrelse,  

 vil kunne forelægges for de kommunale tilsynsmyndigheder.
Dette gælder,  

 uanset om der er mulighed for at indbringe afgørelsen for højere  

 administrativ myndighed.
Efter den kommunale styrelseslovs § 61 har  

 tilsynsmyndigheden dog kun begrænsede muligheder for at sanktionere en  

 tilsidesættelse af inhabilitetsreglerne.
Tilsynsmyndigheden kan i henhold til  

 § 61, stk. 1, i den kommunale styrelseslov sætte en kommunalbestyrelses  

 beslutning ud af kraft, hvis den er truffet under tilsidesættelse af  

 inhabilitetsreglerne.
Det gælder dog kun, hvis beslutningen ikke er bragt til  

 udførelse.
Efter § 61, stk. 2, kan tilsynsmyndigheden anvende tvangsbøder,  

 hvis kommunalbestyrelsen undlader at udføre en foranstaltning, som den efter  

 forvaltningsloven har pligt til at udføre.
RETSVIRKNINGEN 27. Har der i en sag foreligget speciel inhabilitet,  

 da afgørelsen eller beslutningen blev truffet, vil retsvirkningen heraf  

 normalt være, at afgørelsen eller beslutningen bliver ugyldig.
Hvor en  

 afgørelse er truffet af et kollegialt organ, og den inhabiles stemme ikke har  

 været udslaggivende, kan der, navnlig i tilfælde, hvor andre omstændigheder  

 samtidig taler for ikke at betragte afgørelsen som ugyldig - f.eks. hvis der  

 er tale om en begunstigende forvaltningsakt, som adressaten gennem længere  

 tid har indrettet sig på - være grund til at anlægge en konkret vurdering af,  

 hvor væsentlig indflydelse på afgørelsen inhabiliteten må antages at have  

 haft.
Kan inhabiliteten ikke antages at have haft væsentlig betydning for  

 afgørelsen, kan den næppe anses for ugyldig.
 Det er i øvrigt uden betydning for spørgsmålet om retsvirkningen af  

 inhabilitet, om der klart foreligger inhabilitet eller om dette er tvivlsomt.
IV.
REGLERNE OM VEJLEDNING OG REPRÆSENTATION 28. Bestemmelserne i lovens kapitel 3 indeholder  

 regler om forvaltningsmyndighedernes pligt til at yde borgerne vejledning og  

 om borgernes ret til at lade sig repræsentere eller bistå af andre under  

 forvaltningens behandling af deres sag.
VEJLEDNINGSPLIGT VEJLEDNINGENS FORM OG INDHOLD FORM 29. For alle forvaltningsmyndigheder gælder der en  

 almindelig pligt til at vejlede borgerne inden for de sagsområder, der  

 varetages af myndigheden.
Vejledningen bør ydes i den eller de former, der  

 findes at give den bedste virkning over for borgerne, f.eks. en generel  

 skriftlig vejledning i en publikation, individuel skriftlig vejledning i et  

 brev til den berørte borger eller individuel mundtlig, herunder telefonisk  

 vejledning.
Vejledningens form og omfang vil i øvrigt afhænge af en konkret vurdering  

 af den enkelte borgers behov og forudsætninger på det pågældende område.
Der  

 bør efter omstændighederne også vejledes om, at der kan ydes supplerende  

 individuel vejledning, hvis den pågældende ønsker det.
INDHOLD 30. Vejledning efter § 7, stk. 1, bør sikre, at  

 borgeren får tilstrækkelig orientering om, hvilken betydning reglerne på det  

 pågældende område har for vedkommende, og hvordan den pågældende lettest og  

 mest effektivt kan opfylde de eventuelle krav, der er i lovgivningen.  

 Vejledningen bør endvidere orientere om hvilken fremgangsmåde, der skal  

 følges af den, der henvender sig til myndigheden, og om hvilke oplysninger,  

 som skal tilvejebringes af borgeren som led i en sags behandling.
 Vejledningens indhold og omfang må afpasses i forhold til borgerens  

 forudsætninger og dennes eventuelle særlige personlige, eventuelt fysiske  

 forhold.
 En myndighed bør også i fornødent omfang bistå en borger, der retter  

 henvendelse til myndigheden, med at udfylde eventuelle ansøgningsskemaer,  

 anmeldelser eller lignende, der vedrører myndighedens eget område.
31. Har en borger rettet personlig eller telefonisk  

 henvendelse til en forkert myndighed, bør den pågædende orienteres om, til  

 hvilken myndighed henvendelsen skal rettes.
I bestemmelsen i § 7, stk. 2, er  

 det præciseret, at henvendelsen, hvis den fremkommer skriftligt til en  

 forkert myndighed, af denne så vidt muligt skal videresendes til den rette  

 myndighed.
Hvis det ikke er klart for den myndighed, som har fået  

 henvendelsen, hvilken myndighed, der kan behandle henvendelsen, bør der  

 vejledes om muligheden for at rette henvendelse til statens  

 informationstjeneste eller en tilsvarende kommunal service.
TOLKEBISTAND OG OVERSÆTTELSE 32. Det må antages at følge af bestemmelsen i  

 forvaltningslovens § 7, stk. 1, om vejledningspligten og den almindelige  

 forvaltningsretlige grundsætning om forvaltningens undersøgelsespligt, at  

 forvaltningsmyndighederne i almindelighed må sikre sig, at de er i stand til  

 at forstå og blive forstået af udlændinge, der retter henvendelse til  

 myndighederne om sager, der skal tages under behandling af myndighederne.  

 Efter omstændighederne må myndighederne således om fornødent stille tolke- og  

 oversættelsesbistand til rådighed for den pågældende.
Danmark har ratificeret den nordiske sprogkonvention, som medfører, at  

 statsborgere i et andet nordisk land under sagsbehandlingen, i almindelighed  

 uden særlige omkostninger, kan anvende sit eget sprog ved henvendelse til  

 myndigheden.
Det påhviler således myndigheden, hvis der er behov derfor,  

 såvidt muligt at stille den fornødne tolkebistand til rådighed for den  

 pågældende.
Konventionen er optrykt som bilag 4 til vejledningen.
 De forpligtelser, som følger af konventionen, går ikke videre, end hvad  

 der efter omstændighederne må antages at følge af myndighedernes ovennævnte  

 pligter efter forvaltningslovens § 7, stk. 1, og § 25 sammenholdt med  

 undersøgelsespligten.
 Den præcisering, der i denne henseende er sket i den nordiske  

 sprogkonvention, har således tilsvarende betydning i forbindelse med  

 behandlingen af sager, der vedrører andre udenlandske statsborgere, i  

 tilfælde hvor disse har krav på at få en sag taget under behandling i den  

 offentlige forvaltning.
 33. De sprog, der omfattes af konventionen, er dansk,  

 finsk, islandsk, norsk og svensk.
Konventionen omfatter såvel mundtlig som skriftlig kontakt.
Den omfatter  

 dog ikke telefoniske henvendelser.
Det er uden betydning, om det er borgeren  

 eller myndigheden, der har taget initiativ til kontakten, ligesom det er uden  

 betydning, om vedkommende borger optræder på egne vegne eller som  

 stedfortræder for en juridisk person.
Det er ingen betingelse, at den pågældende nordiske statsborger har bopæl  

 her i landet.
Konventionen gælder således også for nordiske statsborgere, som  

 mere kortvarigt opholder sig i Danmark.
34. Efter konventionen gælder retten til at anvende  

 sit eget sprog »efter behov«.
Såfremt den nordiske statsborger  

 forstår myndighedens sprog tilstrækkelig godt og kan anvende et sprog, der  

 kan forstås i tilstrækkelig omfang af myndigheden, er myndigheden ikke  

 forpligtet til at tilvejebringe tolkebistand.
 Konventionen indebærer endvidere, at et dokument, som en  

 forvaltningsmyndighed modtager, ikke kan afvises under henvisning til, at  

 dokumentet er affattet på et andet nordisk sprog end dansk.
35. Konventionens regler om tolke- og  

 oversættelseshjælp vedrører alene sager, hvori der skal træffes afgørelse af  

 en forvaltningsmyndighed.
Konventionen omfatter således ikke en række former  

 for kontakt med forskellige offentlige myndigheder.
Uden for falder således  

 f.eks. myndigheder med serviceprægede funktioner, såsom postkontorer,  

 telefonekspeditioner m.v.
Tilsvarende gør sig gældende i forhold til skoler  

 og andre undervisningsinstitutioner med hensyn til selve  

 undervisningsvirksomheden, og i forhold til sygehuse vedrørende behandlingen.  

 Skole- og sygehusmyndighederne er imidlertid forpligtet til at medvirke til  

 at fremskaffe tolk eller oversætte dokumenter i egentlige forvaltningssager,  

 som behandles af den pågældende myndighed.
Efter artikel 3 i konventionen bør myndighederne selv afholde nødvendige  

 omkostninger til tolk og oversættelse i de sager, som skal tages under  

 behandling, og som er omfattet af konventionen.
Myndighederne skal dog ikke  

 godtgøre udgifter til tolkebistand eller oversættelser, som ikke på forhånd  

 er godkendt.
Myndigheden er ikke forpligtet til at betale for den bistand,  

 der eventuelt ydes den pågældende nordiske borger af andre, f.eks. af  

 bekendte eller familie.
Det samme gælder anden tolkebistand.
Efter konventionen består pligten til at skaffe tolkebistand m.v. kun SÅ  

 VIDT DET ER MULIGT.
Der er navnlig mangel på autoriserede tolke og  

 translatører i finsk og islandsk.
36. Navnlig de myndigheder, der jævnligt kommer i  

 kontakt med indvandrere fra et andet nordisk land bør sikre, at der kan  

 tilvejebringes den fornødne tolke- og oversættelsesbistand.
Myndighederne bør  

 efter omstændighederne også udarbejde anvisninger, brochurer, blanketter og  

 lignende, som er egnede til at lette kontakten mellem den enkelte indvandrer  

 og det offentlige.
Det gælder især skriftlig information om forskellige  

 samfundsforhold og oplysninger angående rettigheder og pligter i forhold til  

 det offentlige.
RETSVIRKNINGEN 37. Opfyldelsen af kravet om vejledning er en  

 tjenestepligt for de offentligt ansatte, og institutionernes ledelser er  

 forpligtet til at tilrettelægge arbejdet i institutionerne således, at der  

 kan ydes borgerne vejledning.
Manglende eller ufuldstændig vejledning vil  

 normalt ikke kunne påvirke en forvaltningsafgørelses gyldighed.
REPRÆSENTATION 38. Den, der er part i en sag, hvori der er eller vil  

 blive truffet afgørelse af en forvaltningsmyndighed, kan i almindelighed på  

 ethvert tidspunkt af sagens behandling vælge at lade sig repræsentere eller  

 bistå af andre, jfr. § 8. Med hensyn til fastlæggelsen af partsbegrebet  

 henvises til pkt. 49-55.
HVEN KAN REPRÆSENTERE EN PART? 39. Der er ikke i forvaltningsloven fastsat regler om,  

 hvem der kan repræsentere eller bistå en part.
Parten kan derfor lade sig  

 repræsentere eller bistå af såvel sagkyndige - f.eks. af en advokat eller af  

 en revisor - som af andre.
Da den, der repræsenterer andre, i visse tilfælde  

 kan pådrage sig straf- og erstatningsansvar, vil det normalt kunne kræves, at  

 den, der repræsenterer en part, er myndig.
Derimod vil der som regel ikke  

 være noget til hinder for, at mindreårige, der har den fornødne modenhed,  

 bistår en part, f.eks. at et barn bistår sine forældre som tolk.
Parten vil i  

 almindelighed også kunne lade sig repræsentere af en interesseorganisation.
 Omkostningerne ved eventuel sagkyndig bistand er myndigheden uvedkommende,  

 medmindre myndigheden har særlig hjemmel eller pligt til at dække udgifterne.
REPRÆSENTATIONENS OMFANG 40. Parten kan lade sig repræsentere i forbindelse med  

 hele sagens behandling, men kan også vælge kun at lade sig repræsentere under  

 en del af sagens behandling eller alene at lade sig bistå under møder med  

 forvaltningens personale.
DOKUMENTATION FOR PARTSREPRÆSENTATION 41. Den myndighed, der behandler sagen, afgør, om den,  

 der optræder som partsrepræsentant, skal fremlægge en skriftlig fuldmagt  

 eller på anden måde godtgøre, at den pågældende kan optræde som repræsentant  

 for parten.
Er den, der optræder på partens vegne, advokat, revisor,  

 landinspektør eller socialrådgiver eller optræder den pågældende i øvrigt  

 typisk som partsrepræsentant inden for det pågældende forvaltningsområde, vil  

 der i almindelighed ikke være grund til at forlange dokumentation for  

 fuldmagtsforholdet, medmindre det er særligt begrundet i sagens karakter  

 eller omstændighederne i øvrigt.
Det kan f.eks. være tilfældet, hvor  

 sagsbehandlingen vil kunne påføre den pågældende part økonomiske omkostninger  

 eller i øvrigt få afgørende betydning for den pågældende parts personlige  

 forhold.
Navnlig vil der kunne være grund til at forlange dokumentation for  

 fuldmagtsforholdet i de tilfælde, hvor myndigheden ikke i forvejen er eller i  

 løbet af sagsbehandlingen kommer i kontakt med parten selv eller på anden  

 måde kan konstatere, at parten er indforstået med, at sagen er under  

 behandling.
Om dokumentation i forbindelse med aktindsigt, se pkt. 56.
PARTENS PERSONLIGE MEDVIRKEN 42. Reglerne om partsrepræsentation angår ikke de  

 tilfælde, hvor det i lovgivningen er bestemt, at en part skal medvirke  

 personligt ved sagens behandling eller partens personlige medvirken på grund  

 af sagens karakter i øvrigt er af betydning.
Den, der er part i en  

 forvaltningssag, skal i sådanne tilfælde fortsat personligt medvirke ved  

 sagens oplysning og behandling, hvis myndigheden finder det påkrævet.
Det vil  

 f.eks. være tilfældet ved udstedelse af lægeerklæringer eller pas, ved  

 foretagelse af vielser eller i tilfælde, hvor der skal afgives en personlig  

 erklæring til en offentlig myndighed.
Der er dog i disse tilfælde i  

 almindelighed ikke noget til hinder for, at den pågældende kan lade sig bistå  

 af andre, f.eks. have en bisidder.
HVEM GIVES UNDERRETNING OM AFGØRELSEN TIL? 43. Har en part under hele sagen været repræsenteret  

 af en anden, bør henvendelser fra myndigheden om sagens behandling og om  

 sagens afgørelse normalt gives til den pågældende repræsentant.
Når det  

 findes hensigtsmæssigt, kan der også gives underretning til parten selv.  

 Fremsætter en part anmodning om, at henvendelser fra myndigheden også eller i  

 stedet rettes til parten selv, bør myndigheden efterkomme anmodningen.
Har  

 parten kun været repræsenteret eller bistået under en tidligere del af sagen,  

 skal underretning gives til parten selv.
UNDTAGELSER FRA ADGANGEN TIL AT LADE SIG REPRÆSENTERE ELLER BISTÅ AF ANDRE 44. Partens adgang til at lade sig repræsentere eller  

 bistå under sagens behandling gælder efter § 8, stk. 2, ikke, hvis partens  

 interesse i at kunne lade sig repræsentere eller bistå findes at burde vige  

 for væsentlige hensyn til offentlige eller private interesser.
Det er i  

 forarbejderne til bestemmelsen forudsat, at der kun i ganske særlige tilfælde  

 bør nægtes en part adgang til at lade sig repræsentere eller bistå af andre  

 under sagens behandling.
 Undtagelsesbestemmelsen indebærer, at myndigheden må foretage en konkret  

 afvejning af på den ene side partens interesse i at få den pågældende bistand  

 og på den anden side de hensyn, der taler for at afskære partens adgang til  

 at lade sig repræsentere eller bistå.
 Undtagelsesbestemmelsen vil f.eks. kunne tænkes anvendt i tilfælde, hvor  

 parten under et møde med myndigheden ønsker sig bistået af flere personer og  

 myndigheden af hensyn til sagsbehandlingen, ro og orden eller af hensyn til  

 andre parter, finder at burde begrænse antallet af bisiddere eller helt at  

 udelukke andre end parterne selv fra at deltage i mødet.
 Hvis den pågældende repræsentant eller ønskede bisidder er ganske uegnet  

 til at varetage partens interesser eller måske direkte vil kunne skade  

 parten, kan undtagelsesbestemmelsen i særlige tilfælde også tænkes anvendt af  

 hensyn til parten selv.
V.
REGLERNE OM PARTERS RET TIL AKTINDSIGT TIDLIGERE GÆLDENDE LOVGIVNING 45. Spørgsmålet om parters adgang til aktindsigt var  

 tidligere reguleret af lov nr. 141 af 13. maj 1964 om partsoffentlighed i  

 forvaltningen.
I 1970 blev denne lov afløst af offentlighedsloven, lov nr.  

 280 af 10. juni 1970 om offentlighed i forvaltningen, der indeholdt regler om  

 såvel parters som offentlighedens adgang til aktindsigt.
OVERGANGSREGLER 46. Forvaltningslovens regler om aktindsigt for parter  

 finder anvendelse på dokumenter, der er udfærdiget af en myndighed eller er  

 kommet i en myndigheds besiddelse den 1. oktober 1964 eller senere.
Dog  

 kommer bestemmelserne i lovens § 18 om adgang til aktindsigt i straffesager  

 ikke til anvendelse på sager, der er afgjort inden den 1. januar 1987.
 47. Oplysninger om faktiske omstændigheder, der er  

 indeholdt i dokumenter, som er udfærdiget af en myndighed eller er kommet i  

 en myndigheds besiddelse før den 1. oktober 1964, er omfattet af  

 bestemmelserne om aktindsigt, hvis dokumenterne er indgået i en sag, der er  

 eller har været under behandling af en forvaltningsmyndighed efter det nævnte  

 tidspunkt, og oplysningerne er eller har været af væsentlig betydning for  

 sagens afgørelse.
48. Bestemmelser i andre love om parters adgang til  

 aktindsigt opretholdes.
Det gælder dog ikke bestemmelser, der giver parten en  

 snævrere adgang til aktindsigt end efter forvaltningsloven, medmindre disse  

 bestemmelser er trådt i kraft den 1. oktober 1964 eller senere.
HVEM KAN FORLANGE AKTINDSIGT SOM PART? PARTSBEGREBET 49. Retten til aktindsigt tilkommer den, der er part i  

 en sag, hvori der er eller vil blive truffet afgørelse af en  

 forvaltningsmyndighed.
 50. Forvaltningsloven indeholder ikke en definition af  

 partsbegrebet, men skal forstås i overensstemmelse med den praksis, der med  

 udgangspunkt i partsoffentlighedsloven og offentlighedsloven af 1970 har  

 udviklet sig med hensyn til indholdet heraf.
Lovens partsbegreb omfatter på den baggrund ansøgere, klagere og andre,  

 der har en væsentlig interesse i sagens afgørelse.
Ved udtrykket  

 »ANSØGERE« sigtes der til personer, der til en  

 forvaltningsmyndighed har indgivet ansøgning om en ydelse, tilladelse eller  

 lignende.
Med udtrykket »KLAGERE« sigtes der til personer, der som  

 klageberettigede har indgivet klage til en rekursinstans i en sag, der  

 vedkommer dem.
Også personer, til hvem et forbud eller påbud rettes eller vil  

 blive rettet, vil dog have stilling som part i den pågældende sag.  

 Partsbegrebet omfatter således typisk afgørelsens adressat, men også andre  

 fysiske eller juridiske personer kan have stilling som part i sagen.
51. I de tilfælde, hvor der opstår tvivl, om en person  

 kan anses som part i en sag, må der navnlig lægges vægt på, hvor væsentlig  

 den pågældendes interesse i sagen er, og hvor nært denne interesse er knyttet  

 til sagens udfald.
Partsbegrebet omfatter som udgangspunkt i hvert fald den,  

 hvis interesse i den verserende eller afgjorte sags udfald er af en sådan  

 intensitet, at den efter forvaltningsrettens almindelige regler gør den  

 pågældende kompetent til at påklage afgørelsen til en rekursinstans eller til  

 at indbringe sagen for domstolene.
 52. I tilfælde, hvor særlovgivningen tillægger andre  

 end afgørelsens adressat en klagekompetence, som de ikke ville have efter  

 forvaltningsrettens almindelige regler, vil de pågældende derimod ikke  

 nødvendigvis have stilling som part i forhold til forvaltningslovens regler.  

 Har en sådan person imidlertid udnyttet klageadgangen, må den pågældende dog  

 som udgangspunkt anses som part i selve klagesagen.
53. Anmeldere, forurettede, vidner m.v. i straffesager  

 vil normalt ikke være parter i lovens forstand.
Har en person imidlertid en  

 væsentlig retlig interesse i sagens udfald - f.eks. som følge af et  

 erstatningskrav - vil den pågældende dog have stilling som part i  

 anklagemyndighedens sag.
54. I miljøsager og planlægningssager vil  

 afgrænsningen af kredsen af parter ofte være vanskelig.
Den eller de, som  

 afgørelsen i en miljøsag retter sig imod, har stilling som part.
Personer,  

 der efter miljølovgivningen er klageberettigede, er som nævnt ovenfor ikke af  

 den grund parter i forvaltningslovens forstand, medmindre de har den fornødne  

 retlige interesse i sagens afgørelse.
Afgørelsen af, om en klageberettiget på  

 dette område tillige er part i sagen i 1. instans, må bero på en konkret  

 vurdering af afgørelsens betydning for den pågældende.
Indgives klage, vil  

 klageren som nævnt ovenfor blive part i selve klagesagen.
Den, der berøres af en sag om planlægning eller gennemførelse af andre  

 generelle foranstaltninger, vil i almindelighed ikke være part i sagen om  

 udarbejdelse af en plan eller forskrift.
Navnlig i tilfælde, hvor planerne  

 m.v. kun skal gælde inden for et så snævert geografisk område, at kun få  

 personer direkte berøres, kan det imidlertid ikke udelukkes, at disse må  

 betragtes som parter, uanset at der er tale om udfærdigelse af en type plan,  

 der i princippet er af generel karakter.
55. Det forhold, at en person ved sin henvendelse til  

 en forvaltningsmyndighed rent faktisk giver anledning til, at myndigheden  

 rejser en sag, medfører ikke i sig selv, at den pågældende bliver part i  

 sagen.
Således vil den, der ved at rette henvendelse til f.eks. den kommunale  

 tilsynsmyndighed giver anledning til, at tilsynsmyndigheden iværksætter en  

 undersøgelse, ikke af denne grund få stilling som part i tilsynsmyndighedens  

 sag eller den underliggende sag, der har givet anledning til henvendelsen.
PARTSREPRÆSENTATION 56. Den, der er part i en sag, kan bemyndige en anden  

 til på sine vegne at udnytte adgangen til aktindsigt.
Navnlig hvis begæringen  

 om aktindsigt på partens vegne fremsættes af andre end advokater eller  

 udøvere af erhverv, der inden for det pågældende forvaltningsområde typisk  

 optræder som partsrepræsentanter, som f.eks. revisorer og landinspektører,  

 vil det oftest være rigtigst at forlange dokumentation for  

 fuldmagtsforholdet.
OMFANGET AF AKTINDSIGT 57. En parts ret til aktindsigt omfatter med de  

 undtagelser, der er nævnt i forvaltningslovens §§ 12-15, alle dokumenter, der  

 vedrører sagen, herunder genpart af de skrivelser, der er udgået fra  

 myndigheden, når skrivelserne må antages at være kommet frem til adressaten.  

 Retten til aktindsigt omfatter endvidere indførelser i journaler, registre og  

 andre fortegnelser vedrørende den pågældende sags dokumenter.
Skrivelser og  

 dokumenter, der er sendt til myndigheden ved en fejltagelse, og som derfor  

 returneres, indgår ikke i en sag, og er derfor ikke omfattet af adgangen til  

 aktindsigt.
Tilbagekalder en privatperson, f.eks. en ansøger, sin ansøgning  

 og anmoder om, at ansøgningen og eventuelt medsendte bilag returneres, må  

 dette normalt kunne imødekommes, medmindre sagens karakter eller indholdet af  

 dokumenterne gør, at myndigheden har behov for at være i besiddelse af de  

 pågældende oplysninger, jfr. nedenfor under punkt 123-125. Hvis dokumenterne  

 er returneret til den pågældende, vil de således ikke være undergivet  

 aktindsigt.
NOTATPLIGTEN 58. Den offentlige forvaltning indhenter ofte  

 mundtlige oplysninger som grundlag for sine afgørelser.
Denne fremgangsmåde  

 kan betyde en hurtigere og enklere sagsbehandling, og dens anvendelse bør  

 ikke søges begrænset.
På den anden side er det vigtigt, at adgangen for  

 parterne i en forvaltningssag til at få oplysninger ikke udelukkes ved, at  

 myndigheden anvender denne fremgangsmåde.
Det er ligeledes af betydning for  

 forvaltningsmyndigheden selv, at det senere vil være muligt at konstatere,  

 hvilke faktiske oplysninger, der indgik i beslutningsgrundlaget, f.eks. når  

 sagen er blevet anket, eller når det i øvrigt overvejes, om en sag er  

 behandlet korrekt.
I overensstemmelse hermed er der i § 6, stk. 1, i lov om  

 offentlighed i forvaltningen fastsat følgende: »§ 6. I sager, hvor der  

 vil blive truffet afgørelse af en forvaltningsmyndighed, skal en myndighed,  

 der mundtligt modtager oplysninger vedrørende en sags faktiske  

 omstændigheder, der er af betydning for sagens afgørelse, eller som på anden  

 måde er bekendt med sådanne oplysninger, gøre notat om indholdet af  

 oplysningerne.
Det gælder dog ikke, såfremt oplysningerne i øvrigt fremgår af  

 sagens dokumenter.« 59. Notatpligtens udstrækning er ikke i første række  

 afhængig af, om en oplysning efter sit indhold må karakteriseres som faktisk  

 eller ej, men beror i højere grad på, hvilken funktion oplysningen har i  

 myndighedens sagsbehandling.
Afgørende for, om en oplysning skal noteres ned,  

 er, om oplysningen er af en sådan karakter, at den bidrager til at supplere  

 sagens bevismæssige grundlag eller i øvrigt tilvejebringes for at skabe  

 klarhed med hensyn til sagens faktiske omstændigheder.
Den omfatter således i  

 første række oplysninger om gjorte iagttagelser, resultatet af foretagne  

 målinger og andre undersøgelser, fastslåede oplysninger om økonomiske  

 forhold, f.eks. størrelsen af socialindkomst eller skattepligtig indkomst  

 o.lign.
Notatpligten vil imidlertid også kunne omfatte oplysninger, der  

 indeholder en subjektivt præget stillingtagen til et forhold, for så vidt  

 vurderingen er af betydning for den administrative bevisoptagelse, f.eks.  

 hvor der udefra er indhentet en sagkyndig erklæring som også vurderer  

 betydningen af forskellige oplysninger om faktiske forhold.
Tilkendegivelse af standpunkter, argumenter eller vurderinger med hensyn  

 til en sags afgørelse vil derimod ikke være omfattet af notatpligten.
Det  

 samme gælder oplysninger om indholdet af gældende ret.
60. Notatpligten gælder alle oplysninger vedrørende en  

 sags faktiske omstændigheder, der ikke allerede fremgår af sagens dokumenter,  

 uanset på hvilken måde oplysningerne er tilgået sagen.
Notatpligten vil  

 således også kunne omfatte oplysninger, der udveksles mundtligt inden for  

 samme myndighed, f.eks. mellem ansatte eller oplysninger, der fremkommer  

 under møder i kommunalbestyrelsen, i de kommunale udvalg eller i andre  

 kollegiale organer.
Også oplysninger, der hidrører fra andre af myndighedens  

 sager eller fra registre, skal noteres på sagen, eventuelt i form af en  

 henvisning.
 Endelig medfører bestemmelsen om notatpligt, at en myndighed må gøre notat  

 om indholdet af materiale, der er indgået i sagen, men som senere udleveres  

 eller tilbageleveres uden, at der tages kopi, til privatpersoner eller  

 organisationer m.v., som ikke er forpligtet til at opbevare og fremsende  

 materialet påny, jfr. dog pkt. 57.
61. Det er ikke en nødvendig konsekvens af  

 notatpligten, at oplysningerne straks ved modtagelsen nedskrives i et særligt  

 dokument.
Der vil som hidtil kunne gøres notat om oplysningerne i den  

 pågældende myndigheds interne arbejdsmateriale, f.eks. referatark og  

 lignende,herunder elektronisk notering i dataanlæg.
I sådanne tilfælde må der  

 blot, hvis der senere fremsættes en begæring om aktindsigt, gives aktindsigt  

 i referatarket eller udfærdiges en ekstrakt, som gengiver oplysningerne  

 vedrørende de af sagens faktiske omstændigheder, der er af væsentlig  

 betydning for sagens afgørelse, og som er modtaget på denne måde.
GENERELLE UNDTAGELSER FRA AKTINDSIGT SAGER OM ANSÆTTELSE OG FORFREMMELSE 62. I sager om ansættelse eller forfremmelse i det  

 offentliges tjeneste er adgangen til aktindsigt for ansøgerne begrænset til  

 de dokumenter m.v., der vedrører de pågældendes egne forhold.
Særlige regler  

 i lovgivningen, f.eks. bestemmelserne i tjenestemandslovens § 5, gælder dog  

 fortsat.
SAGER OM STRAFFERETLIG FORFØLGNING 63. Forvaltningslovens regler om adgang til aktindsigt  

 for parter gælder ikke i sager om strafferetlig forfølgning af  

 lovovertrædelser, jfr. dog § 18, der er omtalt nedenfor under pkt. 87-96.
INTERNE ARBEJDSDOKUMENTER HVILKE DOKUMENTER ER INTERNE? 64. Retten til aktindsigt omfatter ikke en myndigheds  

 interne arbejdsdokumenter.
Som interne arbejdsdokumenter anses efter  

 forvaltningslovens § 12 dokumenter, der udarbejdes af en myndighed til eget  

 brug ved behandlingen af en sag, brevveksling mellem forskellige enheder  

 inden for samme myndighed, og brevveksling mellem en kommunalbestyrelse og  

 dennes udvalg, afdelinger og andre administrative organer eller mellem disse  

 organer indbyrdes.
65. Det er ikke muligt udtømmende at opregne hvilke  

 dokumenttyper, begrebet »internt arbejdsmateriale« dækker over.
I  

 tvivlstilfælde vil et afgørende moment ofte være, om dokumentet i det  

 væsentlige alene indeholder eller i øvrigt afspejler en  

 forvaltningsmyndigheds egne interne overvejelser med hensyn til en sags  

 fortsatte behandling eller afgørelse.
66. Efter § 12, stk. 1, nr. 1, anses dokumenter for  

 det første for interne, i det omfang de udarbejdes af en myndighed til eget  

 brug.
Som eksempel på sådanne dokumenter kan nævnes referater, notater og  

 lignende, der ud over en beskrivelse af sagens faktum, således som det  

 fremtræder på grundlag af sagens dokumenter, typisk vil indeholde den eller  

 de pågældende medarbejderes vurdering af sagen samt i tilslutning hertil et  

 forslag til dens afgørelse eller fortsatte behandling.
Også udkast til  

 skrivelser og til administrative retsforskrifter og planer, referater af  

 møder eller andre drøftelser med udenforstående, der alene udarbejdes til  

 myndighedens eget brug samt »visdomsbøger«, praksisoversigter og  

 lignende vil typisk være interne arbejdsdokumenter efter nr. 1.
67. Som interne arbejdsdokumenter anses ifølge § 12,  

 stk. 1, nr. 2, også brevveksling mellem forskellige enheder inden for samme  

 myndighed.
Det er uden betydning, om brevvekslingen foregår ved udveksling af  

 skrivelser eller mere uformelt ved påtegninger.
Bestemmelsen indeholder ingen angivelse af, hvad der skal anses for  

 »forskellige enheder inden for samme myndighed«.
Afgrænsningen  

 heraf beror på en konkret vurdering af det underliggende retsgrundlag.
Herved  

 må den organisatoriske opbygning af de pågældende administrative enheder  

 tages i betragtning.
Der må navnlig lægges vægt på hvilken grad af  

 selvstændighed, den enkelte enhed indtager, om der træffes afgørelse på egne  

 vegne, hvorledes rekursadgangen er reguleret og om der består  

 instruktionsbeføjelse m.v.
Der må ligeledes lægges vægt på, om varetagelsen  

 af de enkelte enheders indbyrdes funktioner må antages at forudsætte, at  

 udveksling af dokumenter enhederne imellem betragtes som intern.
68. I § 12, stk. 1, nr. 3, er det præciseret, at  

 brevveksling mellem en kommunalbestyrelse og dennes udvalg, afdelinger og  

 andre administrative organer eller brevveksling mellem disse organer  

 indbyrdes også omfattes af undtagelsesbestemmelsen om interne  

 arbejdsdokumenter.
Det gælder også brevveksling med kommunalt ejede  

 institutioner.
Som følge af den almindelige kommunalretlige grundsætning om  

 kommunalforvaltningens enhed må det antages, at anvendelsesområdet for  

 bestemmelsen i nr. 3 formentlig i det hele er dækket af reglen i nr. 2.
 Udvalg og andre administrative organer, hvor der deltager andre end  

 kommunalbestyrelsens medlemmer, og som er nedsat i henhold til lovgivningen i  

 øvrigt, f.eks. ligningskommissioner, brandkommissioner, skolekommissioner og  

 huslejenævn, er selvstændige myndigheder og dermed ikke, for så vidt angår  

 brevveksling med den kommunale forvaltning, omfattet af bestemmelserne i §  

 12, stk. 1, nr. 2 og 3. Det samme gælder det sociale udvalg for så vidt angår  

 afgørelser, der efter den sociale lovgivning er henlagt til udvalgets  

 selvstændige afgørelse.
 Brevveksling mellem en kommunalbestyrelse og bestyrelsen for et kommunalt  

 fællesskab er heller ikke omfattet af undtagelsesbestemmelsen.
VISSE INTERNE ARBEJDSDOKUMENTER ER UNDERGIVET AKTINDSIGT 69. I forvaltningslovens § 13 er der fastsat særlige  

 regler, som begrænser adgangen til at undtage dokumenter som interne, når  

 dokumenterne foreligger i endelig form.
70. Efter bestemmelsen i § 13, nr. 1, omfatter den  

 almindelige adgang til aktindsigt således også interne arbejdsdokumenter, der  

 ALENE gengiver indholdet af myndighedens endelige beslutning vedrørende en  

 sags afgørelse.
Det forudsættes herved, at dokumentet ikke tillige indeholder  

 oplysning om myndighedens overvejelser vedrørende beslutningen eller i øvrigt  

 er af foreløbig karakter, som f.eks. koncepter, der først udarbejdes, efter  

 at vedkommende - typisk kollegiale - myndigheder har truffet sin afgørelse.  

 F.eks. vil en beslutningsprotokol - i modsætning til protokoller der også  

 indeholder oplysninger om voteringer og forhandlinger - være omfattet af  

 bestemmelsen i § 13, nr. 1. Den neutrale gengivelse af stemmefordelingen  

 fører ikke til, at en protokol mister sin karakter af beslutningsprotokol.  

 Såfremt beslutningen alene består i tiltrædelser af en indstilling, vil  

 adgangen til aktindsigt også omfatte denne, i det omfang der er nødvendigt  

 for at få kendskab til beslutningens indhold.
 71. Interne arbejdsdokumenter, som foreligger i  

 endelig form, og som alene indeholder en gengivelse af oplysninger, som  

 myndigheden har haft pligt til at notere efter offentlighedssloven, er efter  

 § 13, nr. 2, også undergivet den almindelige adgang til aktindsigt, uanset  

 der er tale om et internt arbejdsdokument.
 72. Endelig er efter § 13, nr. 3, også selvstændige  

 dokumenter, der udarbejdes af en myndighed for at tilvejebringe bevismæssig  

 eller anden tilsvarende klarhed med hensyn til en sags faktiske  

 omstændigheder, og som ikke tillige indeholder en vurderende stillingtagen,  

 undergivet lovens almindelige regler om aktindsigt.
 Som eksempler på dokumenter, der vil være omfattet af nr. 3, kan især  

 nævnes rapportmateriale, der udarbejdes af en myndighed med henblik på at  

 tilvejebringe klarhed med hensyn til konkrete faktiske forhold, såsom  

 afhøringsrapporter, analyserapporter, besigtelses- og inspektionsrapporter.
Er der i et konkret tilfælde tvivl, om et dokument er omfattet af § 13, må  

 afgørelsen træffes på grundlag af en samlet vurdering af dokumentets indhold  

 og funktion.
Det afgørende ved denne vurdering er navnlig, om dokumentet  

 primært er udarbejdet i bevismæssigt øjemed, eller om det udarbejdes alene  

 for at danne grundlag for interne overvejelser.
EKSTRAHERINGSPLIGTEN 73. Anses et dokument for internt, vil der efter  

 bestemmelsen i § 12, stk. 2, om EKSTRAHERINGSPLIGT være adgang til at blive  

 gjort bekendt med indholdet af faktiske oplysninger som måtte findes i det  

 interne dokument.
 Ekstraheringspligten omfatter enhver konkret oplysning om faktiske  

 omstændigheder af væsentlig betydning for sagsforholdet, der ikke fremgår af  

 de dokumenter, der er undergivet aktindsigt efter de almindelige regler.  

 Ekstraheringspligten omfatter også oplysninger om faktiske omstændigheder,  

 som myndigheden har tilført sagen fra sine interne arbejdsdokumenter i andre  

 sager eller fra registre og lignende.
74. Ikke enhver oplysning om faktiske omstændigheder,  

 der er nedskrevet, er omfattet af ekstraheringspligten, idet den kun gælder  

 for oplysninger af væsentlig betydning for sagsforholdet.
Det forhold, at en  

 oplysning på et tidspunkt nedfældes i et dokument, der indgår i sagen, må i  

 nogle tilfælde tages som udtryk for, at oplysningen i hvert fald på dette  

 tidspunkt ikke blev anset for betydningsløs.
Imidlertid kan det senere vise  

 sig, at oplysninger, der oprindelig blev anset for at være af betydning, og  

 som derfor blev noteret på sagens akter, på et senere stadium i  

 sagsbehandlingen er betydningsløse.
Omfanget af ekstraheringspligten kan  

 derfor afhænge af, på hvilket tidspunkt begæring om aktindsigt fremsættes.
 75. Adgangen til at blive gjort bekendt med  

 oplysninger, der i givet fald skal ekstraheres, er undergivet de  

 begrænsninger, der følger af §§ 14 og 15.
VIDEREGIVNE INTERNE ARBEJDSDOKUMENTER 76. Interne arbejdsdokumenter, der er videregivet til  

 en anden forvaltningsmyndighed eller som i øvrigt er afgivet til  

 udenforstående i forbindelse med behandlingen af en sag vil i almindelighed  

 ikke kunne undtages fra aktindsigt efter bestemmelsen i § 12. I det omfang  

 interne arbejdsdokumenter videregives til en overordnet myndighed, til den  

 almindelige kommunale tilsynsmyndighed eller til folketingets ombudsmand i  

 forbindelse med en klage over et afslag på aktindsigt med henblik på en  

 vurdering af, hvorvidt materialet har kunnet undtages fra aktindsigt efter §  

 12, mister de interne arbejdsdokumenter dog ikke deres »interne«  

 karakter.
UNDTAGELSE AF VISSE NÆRMERE ANGIVNE DOKUMENTER FRA AKTINDSIGT 77. I forvaltningslovens § 14, stk. 1, er der angivet  

 nogle typer af dokumenter, der ikke er omfattet af parternes almindelige  

 adgang til aktindsigt.
 MØDEREFERATER M.V.
78. Det gælder efter § 14, stk. 1, nr. 1,  

 statsrådsprotokoller, referater af møder mellem ministre og dokumenter, der  

 udarbejdes af en myndighed til brug for sådanne møder.
Bestemmelsen tilsigter  

 navnlig at beskytte den politiske beslutningsproces.
SEKRETARIATSPAPIRER 79. Retten til aktindsigt omfatter efter § 14, stk. 1,  

 nr. 2, heller ikke dokumenter, der udveksles i forbindelse med, at en  

 myndighed udfører sekratariatsopgaver for en anden myndighed.
Som eksempel  

 herpå kan nævnes den kommunale skatteforvaltnings forberedelse af sager for  

 ligningskommissionen.
Undtagelsesadgangen vil også kunne finde anvendelse i  

 tilfælde, hvor en myndighed i forbindelse med en bestemt sags behandling  

 udøver sekretariatsmæssige funktioner i forhold til en anden myndighed, uden  

 at betingelserne for at anse organerne for en og samme myndighed af den grund  

 er opfyldt.
Det gælder f.eks. hvor et direktorat eller en anden styrelse til  

 brug for vedkommende minister udarbejder et udkast til besvarelse af et  

 folketingsspørgsmål eller en ansøgning til finansudvalget.
Det vil alene  

 kunne være tilfældet, hvor ministerens departement ikke har den fornødne  

 sagkyndige baggrund for at kunne udarbejde den pågældende besvarelse eller  

 ansøgning.
EF-DOKUMENTER 80. Dokumenter, der udarbejdes i forbindelse med  

 behandlingen af forslag til EF-vedtagelser, eller som vedrører spørgsmål om  

 fortolkningen eller opfyldelsen af fællesskabsretlige regler, er efter § 14,  

 stk. 1, nr. 3, ligeledes undtaget fra parters adgang til aktindsigt.
 Dokumenter, som danske myndigheder har modtaget fra EF-organer eller andre  

 internationale organer, og som er omfattet af disse organers  

 tavshedspligtsbestemmelser, vil efter omstændighederne kunne undtages fra  

 aktindsigt efter bestemmelsen i § 15, stk. 1, nr. 2.
SAGKYNDIGE UDTALELSER TIL BRUG I RETSSAGER 81. Endelig omfatter retten til aktindsigt efter § 14,  

 stk. 1, nr. 4, ikke myndigheders brevveksling med sagkyndige til brug i  

 retssager eller ved overvejelse af, om retssag bør føres.
Undtagelsesadgangen omfatter navnlig brevveksling med sagkyndige om  

 JURIDISKE tvivlsspørgsmål.
Bestemmelsen omfatter dog også brevveksling med  

 sagkyndige om tekniske, økonomiske og andre tvivlsspørgsmål.
Den afgørende  

 betingelse er i alle tilfælde, at BREVVEKSLINGEN SKER MED HENBLIK PÅ EN  

 RETSSAG eller i forbindelse med overvejelsen af, om en retssag, herunder også  

 en voldgiftssag, skal føres.
EKSTRAHERINGSPLIGT 82. Såfremt der i de dokumenter, der efter § 14, stk.  

 1, ikke er omfattet af parternes ret til aktindsigt findes oplysninger  

 vedrørende sagens faktiske omstændigheder, der er af væsentlig betydning for  

 sagens afgørelse, og som alene indeholdes i de nævnte dokumenter, skal disse  

 oplysninger dog videregives i overensstemmelse med de almindelige regler om  

 aktindsigt.
Om anvendelsen af denne almindelige regel om ekstraheringspligt  

 henvises til den tilsvarende regel om ekstraheringspligt vedrørende interne  

 arbejdsdokumenter, jfr. ovenfor under pkt. 73 - 75.
UNDTAGELSE AF OPLYSNINGER 83. Retten til aktindsigt kan i øvrigt begrænses i det  

 omfang, partens interesse i at kunne benytte kendskab til sagens dokumenter  

 til varetagelse af sit tarv findes at burde vige for afgørende hensyn til den  

 pågældende selv eller til andre private eller offentlige interesser, jfr.  

 forvaltningslovens § 15, stk. 1. Gør hensyn som nævnt i stk. 1 sig kun  

 gældende for en del af et dokument, skal parten efter § 15, stk. 2, gøres  

 bekendt med dokumentets øvrige indhold.
84. Såfremt der i medfør af § 15, stk. 1, jfr. stk. 2,  

 sker en begrænsning af partens adgang til aktindsigt, bør parten i  

 almindelighed gøres opmærksom på, at visse oplysninger er tilbageholdt.
Der  

 kan dog tænkes ganske særlige omstændigheder, hvor selv oplysningen om, at  

 visse oplysninger er tilbageholdt, ikke bør videregives.
 85. Blandt de offentlige interesser, der kan danne  

 grundlag for en begrænsning af partens adgang til aktindsigt efter § 15, stk.  

 1, kan blandt andet nævnes statens sikkerhed eller rigets forsvar, rigets  

 udenrigspolitiske eller udenrigsøkonomiske interesser, herunder forholdet til  

 fremmede magter eller mellemfolkelige institutioner, gennemførelse af  

 offentlig kontrol-, regulerings- eller planlægningsvirksomhed, påtænkte  

 foranstaltninger i henhold til skatte- og afgiftslovgivningen, og det  

 offentliges økonomiske interesser, herunder udførelsen af det offentliges  

 forretningsvirksomhed, jfr. § 15, stk. 1, nr. 1,2,4 og 5.
Efter § 15, stk. 1, nr. 3, kan også hensynet til forebyggelse, opklaring  

 og forfølgning af lovovertrædelser, straffuldbyrdelse og lignende samt  

 beskyttelse af sigtede, vidner eller andre i sager om strafferetlig eller  

 disciplinær forfølgning begrunde, at partens adgang til aktindsigt i øvrigt  

 begrænses.
Bestemmelsen gælder ikke for sager om strafferetlig forfølgning.  

 Herom henvises til pkt. 87-96.
 Udtrykket disciplinær forfølgning omfatter alle arter af disciplinærsager,  

 der er under behandling i den offentlige forvaltning.
Afgørelsen af, om de nævnte hensyn bør føre til hemmeligholdelse af  

 tilakterede straffesager, tilkommer den myndighed, der i øvrigt har  

 afgørelsen af den sag, hvortil straffeakterne er udlånt.
Der bør dog,  

 forinden der tages stilling til spørgsmålet om aktindsigt, indhentes en  

 udtalelse fra vedkommende anklage- eller politimyndighed.
86. Efter § 15 vil endvidere afgørende hensyn til  

 private interesser kunne begrunde at en oplysning undtages fra aktindsigt.  

 Det vil navnlig kunne være tilfældet, hvor oplysningen angår enkeltpersoners  

 rent private forhold eller virksomheders helt specielle drifts- eller  

 forretningsforhold.
Hensynet til den pågældende part selv vil kun i ganske  

 særlige tilfælde kunne begrunde at en oplysning undtages fra aktindsigt.
AKTINDSIGT I STRAFFESAGER 87. Reglerne om parters adgang til aktindsigt gælder  

 efter forvaltningslovens § 9, stk. 3, som udgangspunkt ikke for sager om  

 strafferetlig forfølgning af lovovertrædelser.
I tilfælde, hvor en forvaltningsmyndighed fremsender en sag til politiet  

 til eventuel videre foranstaltning med henblik på strafferetlig forfølgning,  

 må det antages, at de fremsendte aktstykker (og eventuelt tilbageblevne  

 kopier af disse) derefter er omfattet af undtagelsesbestemmelsen.
I tiden,  

 indtil der er taget stilling til, om sagen skal overgives til politiet, kan  

 sagen derimod i almindelighed ikke betragtes som en sag om strafferetlig  

 forfølgning; dette må antages at gælde, selv om den pågældende  

 forvaltningsmyndighed har foretaget særlige skridt til oplysning af sagen  

 netop med henblik på en stillingtagen til dette spørgsmål.
Hvis offentlig  

 påtale kun kan iværksættes efter begæring af den pågældende myndighed, må  

 sagen eller den del af sagen, der vedrører dette spørgsmål, dog antages at  

 være omfattet af undtagelsesbestemmelsen, og det samme gælder naturligvis i  

 de undtagelsestilfælde, hvor forvaltningsmyndigheden selv kan rejse offentlig  

 påtale, og faktisk tager skridt hertil.
 En part i en straffesag kan dog efter § 18, når straffesagen er afgjort,  

 forlange at blive gjort bekendt med sagens dokumenter i det omfang, dette er  

 rimeligt begrundet af hensyn til varetagelse af den pågældendes interesser,  

 og hensynet til forebyggelse, opklaring og forfølgning af lovovertrædelser  

 eller særlige hensyn til beskyttelse af sigtede, vidner eller andre ikke  

 taler herimod.
 Retten til aktindsigt i straffesager gælder dog ikke i det omfang,  

 dokumenter eller oplysninger i sagen kan undtages fra aktindsigt efter  

 reglerne i §§ 12-14.
UDEN FOR begrebet »strafferetlig forfølgning af  

 lovovertrædelser« falder sager om tilhold efter straffelovens § 265 og  

 sager om fuldbyrdelse af straffedomme m.v., herunder sager om klage over de  

 indsattes forhold under strafafsoningen, såsom beskæftigelse og undervisning,  

 og om selve straffuldbyrdelsen, såsom prøveløsladelse, benådning og  

 genindkaldelse.
For den, der er parti i sådanne sager, er der således adgang  

 til aktindsigt efter de almindelige regler i forvaltningslovens kapitel 4.
 88. Bestemmelsen i forvaltningslovens § 18 tilsigter  

 generelt at give parter i straffesager adgang til at blive gjort bekendt med  

 sagens dokumenter efter samme retningslinier, som tidligere i stigende grad  

 blev fulgt i administrativ praksis, for så vidt angik henlagte straffesager,  

 jfr. justitsministeriets cirkulære nr. 292 af 27. november 1970 om aktindsigt  

 i henlagte færdselssager.
Retten til aktindsigt tilkommer efter § 18, stk. 1, den, der er part i den  

 pågældende straffesag.
Adgang til aktindsigt efter § 18 tilkommer således den  

 eller de, der var tiltalt i straffesagen, og eventuelle ofre for  

 forbrydelsen, såfremt de gør erstatningskrav gældende i anledning af sagen.  

 Efterladte, såsom ægtefælle, samlever, forældre eller børn til en, der var  

 part i sagen, må efter omstændighederne også anses som part i sagen.
Tvivl om, hvorvidt en person kan anses som part i en straffesag, vil  

 formentlig alene kunne opstå i forhold til anmeldere, jfr. herved  

 retsplejelovens § 749, stk. 2. Efter denne bestemmelse kan enhver anmelder  

 klage til en højere anklagemyndighed, såfremt en strafferetlig forfølgning  

 undlades eller opgives.
En anmelder kan imidlertid alene anses som part i  

 forvaltningslovens forstand, når han har den fornødne retlige interesse i  

 sagen, jfr. ovenfor under pkt. 53. Det bemærkes, at underretning om, at  

 forfølgning ikke vil blive indledt, eller at en påbegyndt forfølgning  

 standses, gives efter praksis således kun til anmeldere, der har en rimelig  

 interesse heri.
89. Retten til aktindsigt i straffesager kan først  

 gøres gældende, når straffesagen er afgjort.
Det er uden betydning, om  

 afgørelsen i straffesagen træffes administrativt eller ved dom.
I sidstnævnte  

 tilfælde vil akterne i anklagemyndighedens sag således først være omfattet af  

 adgangen til aktindsigt, når der er faldet endelig dom i sagen, og kun med de  

 begrænsninger, der følger af § 18, stk. 2, jfr. nedenfor under pkt. 95.
90. Sager vedrørende straffeprocessuelle tilladelser,  

 der opstår i forbindelse med den strafferetlige forfølgning, vil først være  

 undergivet adgangen til aktindsigt, når selve straffesagen er afgjort.
Dette  

 vil f.eks. gælde sager om tilladelse til kære af fængslingskendelser.
Sager  

 om tredieinstansbevilling, der først rejses efter straffesagens afslutning,  

 vil derimod være undergivet adgang til aktindsigt straks.
91. For så vidt angår administrative straffesager,  

 herunder henlagte straffesager, må sagen anses for »afgjort«, når  

 den kompetente myndighed har taget endelig stilling til strafspørgsmålet.
En  

 eventuel mulighed for adminstrativ rekurs er uden betydning i denne  

 forbindelse, idet adgangen til aktindsigt netop bør kunne uddybe det  

 grundlag, som partens overvejelser med hensyn til indgivelse af klage bygger  

 på.
 Bestemmelsen er således anvendelig i sager, der søges afgjort  

 administrativt ved et bødeforlæg, fra det tidspunkt, hvor myndigheden har  

 forelagt sigtede bøden, og sigtede har vedtaget bøden.
 92. En beslutning om, at en sag skal indbringes for  

 retten i form af tiltalerejsning, er som ovenfor nævnt ikke en afgørelse i  

 forvaltningslovens forstand, og der kan derfor ikke kræves aktindsigt i sagen  

 fra dette tidspunkt.
Sager, der indbringes for retten, må derimod anses for  

 »afgjort«, når der er afsagt endelig dom i sagen, d.v.s. når dommen  

 ikke uden særlig tilladelse kan ankes.
Det følger heraf, at der kan kræves  

 aktindsigt i en sag, der er afgjort i 1. instans, når ankefristen er udløbet.  

 I sager, der er afgjort i 2. instans, kan der kræves aktindsigt, når dommen  

 er afsagt.
En sag må også anses for afgjort, når vilkårene for et  

 tiltalefrafald er godkendt af retten.
93. Retten til aktindsigt i straffesager er endvidere  

 betinget af, at ønsket herom er rimeligt begrundet af hensyn til partens  

 muligheder for at varetage sine interesser.
Denne betingelse indebærer, at  

 parten skal kunne anføre vægtige grunde til støtte for ønsket om aktindsigt.  

 Det vil f.eks. kunne være tilfældet, hvor der er en begrundet formodning om,  

 at aktindsigt vil sætte parten i stand til at gøre erstatningsansvar gældende  

 over for sigtede eller tiltalte i sagen, eller om at parten herved vil kunne  

 godtgøre, at der er begået fejl ved straffesagens behandling.
Det vil  

 endvidere kunne tillægges betydning, om det vil være muligt for den  

 pågældende part at skaffe sig oplysningerne på anden måde.
 Det påhviler parten selv at godtgøre, at denne betingelse for at blive  

 gjort bekendt med sagens dokumenter er opfyldt.
 94. Selv i tilfælde, hvor aktindsigt er rimeligt  

 begrundet af hensyn til partens mulighed for at varetage sit tarv, kan de  

 modhensyn, der er nævnt i § 18, stk. 1, føre til, at aktindsigt må afslås.
Som følge af, at adgangen til aktindsigt kun kan gøres gældende, når sagen  

 er afgjort, tager de nævnte modhensyn navnlig sigte på tilfælde, hvor  

 aktindsigt vil være betænkelig af efterforskningsmæssige grunde i forhold til  

 andre straffesager mod den pågældende eller til straffesager mod andre  

 personer, herunder eventuelt fordi aktindsigten vil kunne røbe myndighedernes  

 kontrol- og efterforskningsmetoder.
Selv om en efterforskning er afsluttet,  

 kan det ikke udelukkes, at den tidligere sigtedes adgang til at gøre sig  

 bekendt med de oplysninger, der er kommet i politiets besiddelse under  

 efterforskningen, vil kunne vanskeliggøre opklaringen af eventuelle  

 fremtidige sager mod den pågældende.
Hemmeligholdelse til varetagelse af de  

 nævnte modhensyn forudsætter en konkret begrundelse, og bedømmelsen heraf vil  

 normalt først kunne foretages, når en begæring om aktindsigt er fremkommet.  

 Efter omstændighederne vil det dog af efterforskningsmæssige grunde være  

 nødvendigt at gøre endeligt op hermed på et tidligere tidspunkt, idet det  

 f.eks. bør være muligt på forhånd at tilsikre anonymitet for personer, der  

 giver oplysninger til politiet, såfremt diskretion må antages at være en  

 forudsætning for, at forklaringen overhovedet vil blive afgivet.
 Hemmeligholdelse kan dernæst ske til varetagelse af særlige hensyn til  

 beskyttlse af sigtede, vidner eller andre.
95. Efter § 18, stk. 2, omfatter adgangen til at få  

 oplysninger ikke retsbogudskrifter og dokumenter i straffesager, der har  

 været fremlagt i retten.
Undtagelsesbestemmelsen har til formål at afgrænse  

 forvaltningslovens regler om aktindsigt over for retsplejelovens regler om  

 aktindsigt.
Fremlæggelse i retten er afgørende for adgangen til aktindsigt  

 efter retsplejelovens § 41.
96. Afgørelsen af, om og i hvilken form begæring om  

 aktindsigt kan imødekommes, træffes af den myndighed, der har truffet den  

 administrative beslutning i straffesagen.
Afgørelsen kan påklages til  

 vedkommende overordnede forvaltningsmyndighed.
 Baggrunden for, at den almindelige bestemmelse i § 16, stk. 3, om  

 aktindsigtens gennemførelse ikke er gjort tilsvarende anvendelig er, at de  

 betænkeligheder, der ofte vil kunne være forbundet med overhovedet at  

 indrømme adgang til aktindsigt i straffesager, jævnlig vil gøre sig gældende  

 med særlig styrke, hvis aktindsigten skal gennemføres ved udlevering af  

 kopier af dokumentmaterialet.
BEGRÆNSNING I ADGANGEN TIL AKTINDSIGT SOM FØLGE AF BESTEMMELSER OM  

 TAVSHEDSPLIGT 97. Bestemmelser om tavshedspligt for personer, der  

 virker i offentlig tjeneste eller hverv, begrænser ikke pligten til at give  

 aktindsigt efter forvaltningslovens regler.
Det gælder såvel de almindelige  

 regler om tavshedspligt i straffeloven som specielle regler i særlovgivningen  

 om tavshedspligt.
 Afgørelsen af, om en part skal have indblik i tavshedsbelagte oplysninger,  

 skal derfor udelukkende afgøres efter reglerne i forvaltningslovens § 15.
AFGØRELSE AF SAGER OM AKTINDSIGT 98. Afgørelsen af, om og i hvilken form en begæring om  

 aktindsigt skal imødekommes, træffes af den myndighed, der i øvrigt har  

 afgørelsen af den pågældende sag, jfr. § 16.
Myndigheden angør snarest, om en begæring kan imødekommes.
Er begæringen  

 ikke imødekommet eller afslået inden 10 dage efter, at den er modtaget af  

 vedkommende myndighed, skal myndigheden underrette parten om grunden hertil  

 samt om, hvornår afgørelsen kan forventes at foreligge.
Parter, som ønsker at gennemse dokumenterne i en sag, bør så vidt muligt  

 straks ved henvendelsen have adgang til sådant gennemsyn.
I almindelighed vil  

 adgangen til aktindsigt dog kunne udsættes, indtil de indkomne dokumenter er  

 journaliseret og fordelt til den medarbejder, der skal behandle sagen.
Hvis  

 en begæring om aktindsigt fremsættes på et tidspunkt, hvor sagens akter ikke  

 er i den pågældende myndigheds besiddelse - f.eks. fordi de er forelagt en  

 anden myndighed til udtalelse - vil begæringen undertiden kunne imødekommes  

 ved, at den pågældende myndighed anmoder den myndighed, hos hvem dokumenterne  

 befinder sig, om at drage omsorg for aktindsigtens gennemførelse.
I tilfælde,  

 hvor det kan være tvivlsomt, i hvilket omfang begæringen kan imødekommes, vil  

 en afgørelse af aktindsigtsspørgsmålet som regel forudsættes, at akterne  

 returneres til den kompetente myndighed.
Det må i sådanne tilfælde bero på et  

 konkret skøn, om sagens igangværende ekspedition bør afbrydes af hensyn til  

 begæringen om aktindsigt.
Også i øvrigt vil det være tilladeligt at udsætte  

 aktindsigtens gennemførelse, når den pågældende sag er under ekspedition og  

 af hastende karakter, og ekspeditionen ikke uden særlig vanskelighed vil  

 kunne afbrydes.
 Udsættelse af aktindsigtens gennemførelse vil også kunne være begrundet i,  

 at der foreligger en sådan tvivl om, hvorvidt begæringen kan imødekommes, at  

 der må foretages en nærmere undersøgelse, eventuelt høring af den, hvis  

 interesser kan være til hinder for, at begæringen imødekommes, eller  

 forelæggelse for anden myndighed.
 Endvidere vil også hensynet til en forsvarlig og hurtig behandling af  

 andre sager, der i øvrigt er under ekspedition hos den pågældende  

 forvaltningsmyndighed, kunne medføre, at en begæring om aktindsigt ikke kan  

 imødekommes straks ved fremsættelsen.
 Såfremt en begæring om aktindsigt ikke imødekommes fuldt ud, skal  

 afgørelsen af aktindsigtsspørgsmålet begrundes, jfr. pkt. 127.
99. Har det betydning for en parts mulighed for at  

 varetagae sine interesser at få afskrift eller kopi af sagens dokumenter,  

 skal en begæring herom imødekommes.
Det gælder dog ikke, hvis dokumenternes  

 karakter, antallet af dokumenter eller deres form med afgørende vægt taler  

 herimod.
I forarbejderne til bestemmelsen i § 16 er det forudsat, at en part  

 kun helt undtagelsesvis vil kunne nægtes adgang til aktindsigt i form af  

 udlevering af afskrift eller fotokopi.
 Med hensyn til afslag på grund af dokumenternes karakter tager  

 bestemmelsen navnlig sigte på tilfælde, hvor der har vist sig risiko for, at  

 kopier af de pågældende dokumenter kan blive udnyttet på retsstridig måde.
 Afslag begrundet i dokumenternes antal vil normalt kun kunne gives, når  

 der er tale om et overordentligt stort antal dokumenter i samme sag.  

 Bestemmelsen kan således ikke anvendes, hvor en myndighed får et meget stort  

 antal henvendelser om aktindsigt fra forskellige parter, når den enkelte  

 henvendelse ikke i sig selv angår et stort antal dokumenter.
 Afslag begrundet i dokumenternes form vil normalt kun kunne gives i  

 tilfælde, hvor det er umuligt eller dog forbundet med meget betydelige  

 vanskeligheder eller omkostninger at fremstille kopi af særlige aktstykker  

 såsom kort, prøver, modeller, lydbånd, film og lignende.
Har den pågældende part tidligere under sagens behandling, herunder af en  

 underordnet myndighed, fået kopi af et dokument, har vedkommende ikke krav på  

 at få endnu en kopi.
Kan den pågældende part godtgøre, at den første kopi på  

 grund af særlige omstændigheder som f.eks. tyveri eller brand, er forsvundet,  

 bør den pågældende dog i almindelighed gives en ny kopi.
 100. Afgørelser om aktindsigtsspørgsmål kan påklages  

 særskilt til den myndighed, som er klageinstans i forhold til afgørelsen af  

 den sag, begæringen om aktindsigt vedrører.
På sagsområder, hvor f.eks. en kommunalbestyrelses afgørelser med hensyn  

 til sagens realitet kan påklages til en anden, eventuelt statslig, myndighed,  

 kan også spørgsmål om aktindsigt påklages til vedkommende overordnede  

 myndighed.
Rekursadgangen er undertiden begrænset af tidsfrister eller helt  

 eller delvist afskåret ved særlige bestemmelser fastsat ved eller i henhold  

 til lov.
Sådanne bestemmelser må i almindelighed antages at være uden  

 betydning for adgangen til at påklage afgørelser om aktindsigt, idet de må  

 antages at tage sigte på de materielle sagsforhold, medmindre andet fremgår  

 af bestemmelsen eller dens forarbejder.
 I tilfælde, hvor en kommunalbestyrelses afgørelse ikke kan påklages til en  

 overordnet myndighed, kan den almindelige tilsynsmyndighed i henhold til § 61  

 i den kommunale styrelseslov sætte en kommunalbestyrelses beslutning ud af  

 kraft, når den findes at være i strid med f.eks. reglerne i  

 forvaltningslovens kapitel 4. Tilsynsmyndigheden vil ligeledes efter § 61,  

 stk. 2, kunne anvende tvangsbøder over for en kommunalbestyrelse, der  

 undlader at udføre foranstaltninger, hvortil den er forpligtet i henhold til  

 forvaltningsloven.
 UDSÆTTELSE AF SAGEN M.V.
101. Fremsætter en part under sagens behandling  

 begæring om aktindsigt, og denne begæring efter loven skal imødekommes,  

 udsættes sagens afgørelse, indtil der er givet parten rimelig tid til at gøre  

 sig bekendt med dokumenterne, jfr. § 11. Ved afgørelsen af, hvor lang tid  

 parten bør have til at gennemse sagens dokumenter, bør der tages hensyn til  

 dokumenternes antal og sagens karakter, herunder om parten må forventes i  

 særlige tilfælde at kunne få behov for sagkyndig bistand for at forstå eller  

 få vurderet dokumenternes indhold.
Sagens afgørelse skal dog ikke udsættes,  

 hvis udsættelse vil medføre overskridelse af en lovbestemt frist for sagens  

 afgørelse, eller hvis partens interesse i, at sagens afgørelse udsættes,  

 findes at burde vige for væsentlige hensyn til offentlige eller private  

 interesser, der taler imod en sådan udsættelse.
102. Hvor adgangen til at påklage afgørelsen i en sag  

 er tidsbegrænset, og begæringen om aktindsigt fremsættes efter, at afgørelsen  

 er meddelt parten, men inden klagefristens udløb, kan myndigheden, hvor  

 særlige grunde taler for det, bestemme, at klagefristen afbrydes.  

 Klagefristen løber i så fald videre fra det tidspunkt, hvor aktindsigt er  

 meddelt parten eller er afslået, dog med mindst 14 dage.
Underretning om,  

 hvornår klagefristen herefter udløber, skal samtidig gives til andre  

 klageberettigede, der har fået skriftlig meddelelse om selve afgørelsen.  

 Suspension af klagefristen vil normalt kun være velbegrundet i de tilfælde,  

 hvor den efterfølgende begæring om aktindsigt kan føre til, at parten gøres  

 bekendt med dokumenter, der indeholder væsentligt nyt i forhold til, hvad  

 vedkommende i forvejen er bekendt med.
De nedenfor under pkt. 105 ff omtalte  

 regler om partshøring vil formentlig medføre, at sådanne tilfælde vil  

 forekomme forholdsvis sjældent.
 103. Med hjemmel i forvaltningslovens § 16, stk. 3, er  

 der ved bekendtgørelse fastsat bestemmelser om betaling for afskrifter eller  

 kopier, der udleveres til en part efter reglerne i lovens kapitel 4.  

 Bekendtgørelsen er optrykt som bilag 2 til vejledningen.
Efter disse bestemmelser skal en part ikke betale for en afskrift eller en  

 fotokopi af et dokument i partens sag, uanset hvor mange dokumenter der  

 anmodes om kopi af.
Hvis parten ønsker mere end een kopi af samme dokument,  

 skal parten betale 10 kr. for den første og 1 kr. for hver af de følgende  

 sider af den ekstra kopi af dokumentet.
Hvis parten samtidig fremsætter ønske  

 om at få mere end en kopi af flere af sagens dokumenter eller mere end en  

 ekstra kopi af et dokument, skal der dog kun betales 10 kr. for den første  

 kopiside og 1 kr. for hver følgende side.
Er der i anden lovgivning eller administrativ forskrift fastsat anden  

 betaling for en afskrift eller kopi, må det ud fra en konkret fortolkning  

 afgøres, om denne regel om betaling skal anvendes i stedet for  

 bekendtgørelsens regler.
Det gælder imidlertid ikke for den første kopi af  

 dokumentet, der altid er gratis.
RETSVIRKNINGERNE AF UBERETTIGET AFSLAG PÅ AKTINDSIGT 104. Uberettiget afslag på en begæring om aktindsigt,  

 der fremsættes før, sagen er afgjort, vil efter omstændighederne kunne føre  

 til, at afgørelsen bliver ugyldig.
Hvis begæringen om aktindsigt først er  

 fremsat efter, at der er truffet afgørelse i sagen, vil et eventuelt  

 uberettiget afslag på aktindsigt ikke kunne få betydning for afgørelsens  

 gyldighed.
Derimod vil afslaget efter omstændighederne kunne få betydning for  

 beregningen af en eventuel klagefrist, således at denne udskydes, jfr.  

 princippet i § 17.
VI.
REGLERNE OM PARTSHØRING 105. Indførelsen af regler om partshøring på  

 myndighedens initiativ har til formål at sikre, at den, der er part i en  

 forvaltningssag, får lejlighed til at gøre sig bekendt med og kommentere det  

 faktiske afgørelsesgrundlag, inden sagen afgøres.
Det må endvidere i sig selv  

 anses for at være af betydning for tilliden til den offentlige forvaltning,  

 at parten får lejlighed til at kontrollere myndighedens beslutningsgrundlag,  

 inden afgørelsen træffes.
 En ret for parten til at få lejlighed til at påpege misforståelser,  

 unøjagtigheder, eller ufuldstændigheder i det foreliggende sagsmateriale, vil  

 imidlertid også kunne medvirke til at sikre, at forvaltningens afgørelser  

 træffes på det bedst mulige faktiske grundlag.
Bestemmelserne i forvaltningsloven fastlægger, hvornår en myndighed er  

 FORPLIGTET til at foretage partshøring.
Bestemmelserne er imidlertid ikke til  

 hinder for, at der gennemføres partshøring i videre omfang.
Partshøring bør  

 derfor foretages også i tilfælde, hvor parten skønnes at kunne have nogen  

 interesse i at få lejlighed til at se og eventuelt kommentere  

 afgørelsesgrundlaget, medmindre hensynet til offentlige eller andre privates  

 interesser taler imod det.
HVORNÅR ER DER PLIGT TIL AT FORETAGE PARTSHØRING? 106. Hvis en part i en sag ikke kan antages at være  

 bekendt med, at myndigheden er i besiddelse af bestemte oplysninger om sagens  

 faktiske omstændigheder, må der ikke træffes afgørelse, før myndigheden har  

 gjort parten bekendt med oplysningerne og givet denne lejlighed til at  

 fremkomme med en udtalelse.
Det gælder dog kun, hvis oplysningerne er til  

 ugunst for den pågældende part og er af væsentlig betydning for sagens  

 afgørelse.
Retten til på myndighedens initiativ at få lejlighed til at fremkomme med  

 en udtalelse tilkommer kun den, der er part i en sag.
Med hensyn til den  

 nærmere fastlæggelse af partsbegrebet henvises til pkt. 49-55.
 Myndigheden kan fastsætte en FRIST for afgivelsen af den nævnte udtalelse.
Der er normalt ingen grund til at fastsætte en frist, hvis ikke offentlige  

 eller private interesser gør det påkrævet, at afgørelsen træffes.
I tilfælde,  

 hvor der ikke fastsættes en svarfrist, bør det gøres klart for parten, at  

 myndigheden afventer partens bemærkninger, og at sagens behandling først vil  

 blive fortsat, når myndigheden modtager partens udtalelse.
Ved fastsættelsen af en frist bør der gives den pågældende part rimelig  

 tid til at sætte sig ind i oplysningerne og overveje udtalelsens form og  

 indhold.
Der kan i den forbindelse tages hensyn til omfanget af oplysningerne  

 og til sagens karakter, herunder om parten tidligere har haft lejlighed til  

 at udtale sig om andre dele af sagen.
Der kan endvidere tages hensyn til, om  

 sagen er af en sådan karakter, at parten typisk vil kunne have interesse i at  

 lade en sagkyndig vurdere sagen og medvirke ved udformningen af udtalelsen.  

 Der bør også tages hensyn til andre private eller offentlige interesser,  

 navnlig andre parters interesse i en hurtig behandling af sagen.
Hvis parten  

 anmoder om at få fristen forlænget, bør en sådan anmodning normalt  

 imødekommes, medmindre det vil være væsentligt i strid med de hensyn, der lå  

 til grund for fastsættelsen af fristen.
 Det bør under alle omstændigheder tilkendegives parten, at myndigheden er  

 berettiget til at træffe afgørelse i sagen, hvis fristen overskrides, uden at  

 afvente partens svar.
107. Der er kun pligt til at foretage partshøring,  

 såfremt parten ikke kan antages at være bekendt med, at myndigheden er i  

 besiddelse af de oplysninger, der er indgået i sagen.
Høringspligten består  

 altså, selv om parten kender de pågældende oplysninger.
Herved opnås, at der  

 gives parten mulighed for at kommentere eller korrigere oplysninger, som den  

 pågældende ikke har haft anledning til at hæfte sig ved, fordi den pågældende  

 ikke har været bekendt med, at oplysningerne indgik i myndighedens  

 beslutningsgrundlag.
Der må i almindelighed antages at bestå en vis formodning for, at parten  

 ikke har kendskab til, at en oplysning indgår i afgørelsesgrundlaget for en  

 bestemt sag, medmindre parten selv har givet oplysningen til brug for  

 behandlingen af den pågældende sag, eller det i øvrigt klart fremgår af  

 omstændighederne, at oplysningerne indgår i afgørelsesgrundlaget.
Er det  

 f.eks. i en ansøgningsblanket eller lignende anført, at nærmere  

 konkretiserede typer af oplysninger vil blive indhentet fra nærmere angivne  

 offentlige myndigheder som grundlag for sagens afgørelse, vil der således  

 ikke bestå nogen pligt for den kompetente myndighed til at tage initiativ til  

 partshøring over de pågældende oplysninger.
Det samme gælder, hvis  

 myndigheden har fået samtykke fra parten til at indhente sådanne oplysninger.
 Det forhold, at myndigheden som kontrol uden partens vidende har indhentet  

 oplysninger, der blot bekræfter eller ikke til skade for parten afkræfter de  

 oplysninger, som parten selv har meddelt myndigheden, medfører ikke pligt til  

 at iværksætte partshøring.
 108. Pligten til at iværksætte partshøring indtræder  

 endvidere kun, såfremt oplysningerne ved sagens afgørelse er til UGUNST for  

 den pågældende part.
Undertiden vil det som følge af afgørelsens karakter ikke være muligt af  

 afgøre, om en oplysning vil kunne være til ugunst for parten.
I sådanne  

 tilfælde vil der altid være pligt til at foretage partshøring.
109. Undertiden knyttes der betingelser eller andre  

 vilkår til en forvaltningsafgørelse.
Imødekommes f.eks. en ansøgning om en  

 tilladelse, men knyttes der til denne en betingelse, og skyldes betingelsen  

 faktiske oplysninger, som myndigheden uden partens vidende er i besiddelse  

 af, skal der foretages partshøring, før afgørelsen træffes.
Er forholdet  

 derimod det, at betingelsen ikke skyldes de nævnte oplysninger, men  

 oplysninger, som parten selv har meddelt eller i øvrigt er bekendt med, at  

 myndigheden er i besiddelse af, skal der ikke foretages partshøring.
 110. I sager, hvor der er flere end en part, vil der  

 ikke uden videre være pligt til høring af samtlige sagens parter.  

 Høringspligten indtræder således kun, hvis oplysningerne er til ugunst for  

 den PÅGÆLDENDE part.
UNDTAGELSER FRA PARTSHØRINGSREGLERNE SÆRLIGE UNDTAGELSER EFTER § 19 STK. 2.
 111. I forvaltningslovens § 19, stk. 2, nr. 1-6, er  

 der fastsat en række undtagelser fra myndighedernes pligt til at iværksætte  

 partshøring.
112. Efter NR. 1 kan partshøring undlades, hvis det  

 efter oplysningernes karakter og sagens beskaffenhed må anses for  

 ubetænkeligt at træffe afgørelse i sagen på det foreliggende grundlag.  

 Bestemmelsen tager navnlig sigte på tilfælde, hvor der ikke er rimelig grund  

 til at tro, at de yderligere oplysninger, der er tilvejebragt i forbindelse  

 med sagens behandling, vil kunne korrigeres eller suppleres af den pågældende  

 part, og det heller ikke i øvrigt som følge af sagens karakter kan anses for  

 påkrævet at gennemføre en høring.
Som karakteristiske eksempler på typer af  

 oplysninger, hvis indhentelse ikke uden videre udløser en pligt til  

 partshøring, kan nævnes oplysning fra ministerialbøgerne om de pågældendes  

 fødselsdata, folkeregisteroplysninger om civilstand og nationalitet,  

 oplysninger fra skattemyndighederne om skattepligtig indkomst, socialindkomst  

 og i det hele oplysninger, der som følge af, at de hidrører fra en offentlig  

 myndighed, har et tilsvarende autentisk præg.
 113. Efter NR. 2 kan partshøring undlades, hvis  

 udsættelsen af sagens afgørelse vil medføre overskridelse af en lovbestemt  

 frist for sagens afgørelse.
114. Efter NR. 3 kan partshøring undlades, hvis  

 partens interesse i, at sagens afgørelse udsættes, findes at burde vige for  

 VÆSENTLIGE hensyn til offentlige eller private interesser, der taler imod en  

 sådan udsættelse.
Bestemmelsen forudsætter, at der foretages en konkret  

 vurdering af på den ene side partens interesse i at blive hørt og på den  

 anden side vedkommende offentlige eller private interesse.
115. Efter NR. 4 kan partshøring undlades, når de  

 oplysninger, der medfører høringspligt, er undtaget fra partens ret til  

 aktindsigt.
Reglerne om partshøring medfører således ikke nogen udvidelse af  

 de retlige grænser for partens ret til aktindsigt.
116. Efter NR. 5 kan partshøring undlades, hvis den  

 påtænkte afgørelse vil berøre en videre, ubestemt kreds af personer, eller  

 hvis forelæggelsen af oplysningerne for de pågældende parter i øvrigt vil  

 være forbundet med væsentlige vanskeligheder.
Bestemmelsen vil navnlig kunne  

 finde anvendelse i sager, hvor en større kreds af borgere kan have en  

 væsentlig interesse i sagen og dens udfald, således at de må anses for at  

 være parter i sagen.
I sådanne tilfælde medfører bestemmelsen, at myndigheden  

 kan undlade at foretage partshøring af disse personer, forinden den  

 pågældende afgørelse træffes.
 Bestemmelsen indebærer endvidere, at myndigheden er berettiget til at  

 undlade høring, hvis det ikke uden væsentlige vanskeligheder er muligt at  

 finde frem til den pågældende part, fordi den pågældendes bopæl eller  

 opholdssted er ukendt.
 117. Partshøring kan efter NR. 6 undlades på  

 sagsområder, hvor der ved lov er fastsat særlige bestemmelser om parters  

 eller andre interesseredes adgang til at varetage deres interesser i  

 forbindelse med sagsbehandlingen.
 118. For så vidt angår sagsområder, hvor  

 bestemmelserne i § 19, stk. 2, nr. 1 eller 5 i almindelighed vil finde  

 anvendelse, kan vedkommende minister med hjemmel i § 19, stk. 3, efter  

 forhandling med justitsministeren, fastsætte regler om, at sagsområdet ikke  

 skal være omfattet af pligten til at foretage partshøring efter § 19, stk. 1.
UNDLADELSE AF PARTSHØRING I SAGER DER KAN GENOPTAGES 119. Det følger af bestemmelsen i § 20, stk. 1, at  

 partshøring generelt kan undlades på områder, hvor afgørelsen ikke går ud på  

 at gøre indgreb over for den pågældende part, og myndigheden efter anmodning  

 fra parten kan ændre sin afgørelse til fordel for denne.
Undtagelsesreglen kan således ikke finde anvendelse i sager om meddelelse  

 af forbud eller påbud, tilbagekaldelse af en tilladelse eller i øvrigt i  

 sager, hvor afgørelsen går ud på at gøre indgreb i partens friheds- eller  

 rettighedssfære.
Reglens typiske anvendelsesområde vil herefter være det  

 meget store antal sager, hvori parten har ansøgt myndigheden om en  

 begunstigelse, typisk en økonomisk ydelse.
I sådanne tilfælde vil parten i  

 almindelighed være interesseret i, at der på det foreliggende - men måske  

 ikke helt fyldestgørende - faktiske grundlag træffes en afgørelse, der  

 indebærer, at den pågældende hurtigt modtager i hvert fald en del af den  

 ydelse, der er krav på, med mulighed for efterbetaling af den resterende  

 ydelse, fremfor at måtte afvente partshøringens gennemførelse for overhovedet  

 at opnå nogen ydelse.
 Undlades partshøring efter reglerne i § 20, stk. 1, skal afgørelsen  

 ledsages af de oplysninger, som parten ellers skulle være gjort bekendt med,  

 inden afgørelsen blev truffet, og parten skal gøres bekendt med adgangen til  

 at få sagen til at få sagen genoptaget.
Det er en forudsætning for bestemmelsens anvendelse, at myndigheden kan  

 ændre en allerede truffet afgørelse.
Hvornår dette kan ske er ikke fastlagt i  

 forvaltningsloven, men må afgøres efter almindelige forvaltningsretlige  

 regler.
Efter disse regler vil den myndighed, der har truffet afgørelse i en  

 sag efter anmodning fra en part, som altovervejende hovedregel kunne ændre  

 den trufne afgørelse til fordel for parten, når der fremkommer nye  

 oplysninger om afgørelsesgrundlagets faktiske omstændigheder.
I sådanne  

 tilfælde vil myndigheden i almindelighed kunne ændre afgørelsen med virkning  

 allerede fra det tidspunkt, hvor den oprindelige afgørelse blev truffet.
Det er dog normalt en yderligere betingelse for at kunne omgøre en truffet  

 afgørelse på begæring af en part, at omgørelsen ikke kommer andre parter til  

 skade.
Det betyder navnlig, at bestemmelsen i § 20 normalt ikke kan anvendes  

 i sager, der går ud på afgørelse af tvister mellem to eller flere parter.  

 Bestemmelsen finder i øvrigt ikke anvendelse på sager, hvor andre end den  

 umiddelbare part - f.eks. en ansøger - har partsstatus.
Det forhold, at  

 afgørelsen i sagen har afledede virkninger for trediemand, uden at denne dog  

 har status som part i sagen, udelukker derimod ikke bestemmelsens anvendelse.
Myndigheden kan fastsætte en frist for fremsættelse af en begæring om  

 genoptagelse.
Ved fastsættelsen af fristens længde bør der gives den  

 pågældende part rimelig tid til at vurdere afgørelsens indhold og, såfremt  

 der er tale om en vanskeligt overskuelig sag eller en sag af særlig teknisk  

 eller juridisk karakter, at indhente eventuel, sagkyndig bistand.
 120. Hvor adgangen til at påklage den trufne afgørelse  

 til en anden forvaltningsmyndighed er tidsbegrænset og begæringen om sagens  

 genoptagelse fremsættes inden klagefristens udløb, afbrydes klagefristen.  

 Klagefristen løber i så fald videre fra det tidspunkt, hvor den nye afgørelse  

 er meddelt parten, dog med mindst 14 dage.
RETSVIRKNINGERNE AF AT PARTSHØRING ER UNDLADT 121. Undladelse af partshøring på myndighedens  

 initiativ eller efter partens begæring vil - hvor myndigheden har haft pligt  

 til at høre - efter omstændighederne kunne føre til, at afgørelsen i sagen  

 bliver ugyldig.
Dette må i hvert fald normalt antages at være tilfældet med  

 hensyn til bebyrdende afgørelser, hvis der senere på partens initiativ  

 fremkommer nye oplysninger, som er af betydning for sagens afgørelse.
RETTEN TIL AT AFGIVE UDTALELSE 122. Den, der er part i en sag, kan på ethvert  

 tidspunkt af sagens behandling forlange, at sagens afgørelse udsættes, indtil  

 parten har afgivet en udtalelse til sagen.
Det gælder dog ikke, HVIS  

 udsættelsen vil medføre overskridelse af en lovbestemt frist for sagens  

 afgørelse, HVIS partens interesse i, at sagens afgørelse udsættes, findes at  

 burde vige for væsentlige hensyn til offentlige eller private interesser, der  

 taler imod en sådan udsættelse, ELLER der ved lov er fastsat særlige  

 bestemmelser, der sikrer parten adgang til at afgive en udtalelse til sagen  

 inden afgørelsen træffes.
PARTSHØRING MED HENSYN TIL OPLYSNINGER OM ANDRE ENKELTPERSONERS PRIVATE FORHOLD 123. Reglerne om partshøring kan i sager med to eller  

 flere private parter indebære, at der videregives oplysninger om en parts  

 private, herunder økonomiske, forhold til sagens andre parter.
 Der er efter partshøringsreglerne kun pligt til at videregive sådanne  

 oplysninger til sagens andre parter, såfremt disse har ret til aktindsigt  

 efter reglerne i forvaltningslovens kapitel 4 med hensyn til de pågældende  

 oplysninger.
124. Har en af parterne betinget en ansøgning af, at  

 oplysninger om den pågældendes private forhold ikke videregives til sagens  

 andre parter, og følger det af partshøringsreglerne, at oplysningerne skal  

 videregives, bør ansøgeren vejledes om partshøringsreglerne og opfordres til  

 at tillkendegive, om ansøgningssagen alligevel ønskes fremmet.
Tilbagekaldes  

 ansøgningen, vil der ikke kunne kræves aktindsigt heri, jfr.  

 forvaltningslovens § 15, stk. 1 og ovenfor under pkt. 57.
 125. Den myndighed, der som led i en partshøring  

 videregiver oplysninger om den ene parts private forhold til sagens andre  

 parter, bør i ansøgningssager i almindelighed give den, som oplysningerne  

 vedrører, underretning om at oplysningerne vil blive videregivet.  

 Underretningen kan gives som led i myndighedens almindelige vejledning om  

 sagernes behandling, men bør så vidt muligt gives, inden videregivelsen  

 finder sted, således at ansøgeren får mulighed for at tilbagekalde sin  

 ansøgning.
VII.
REGLERNE OM BEGRUNDELSE BEGRUNDELSE AF SKRIFTLIGE AFGØRELSER SAMTIDIG BEGRUNDELSE 126. En afgørelse skal, når den meddeles skriftligt,  

 være ledsaget af en skriftlig begrundelse, medmindre afgørelsen fuldt ud  

 giver den pågældende part medhold, d.v.s. ikke må karakteriseres som negativ  

 overfor parten.
Om afgørelsen har givet den pågældende part »fuldt ud medhold«  

 kan undertiden være vanskeligt at afgøre.
Er en ansøgning f.eks. imødekommet,  

 men således at der er knyttet vilkår til tilladelsen, må det vurderes, om  

 afgørelsen fuldt ud gav parten medhold.
Hvis vilkårene begrænser tilladelsen  

 i forhold til det ansøgte, er der ikke givet fuldt ud medhold, og der skal  

 derfor gives en begrundelse.
Hvis vilkårene derimod alene er af almindelig  

 karakter og altid knyttet til sådanne tilladelser eller der i realiteten  

 alene er tale om en vejledning om de betingelser, der i sådanne sager gælder  

 efter loven, må afgørelsen normalt siges at give den pågældende part fuldt ud  

 medhold.
 127. Det er alene afgørelsen med hensyn til sagens  

 realitet, der skal begrundes efter forvaltningslovens § 22. Beslutninger om  

 sagens behandling og andre dispositioner i forbindelse med tilrettelæggelsen  

 af sagsbehandlingen er således ikke omfattet af begrundelsespligten,  

 medmindre der er adgang til særskilt påklage.
BEGRUNDELSE AF MUNDTLIGE AFGØRELSER BEGRUNDELSE EFTER BEGÆRING 128. I de fleste tilfælde bliver der i dag givet  

 parterne i en forvaltningssag skriftlig meddelelse om sagens afgørelse.
I  

 nogle tilfælde følger det dog af sagens karakter eller af den praksis, der  

 følges på det pågældende forvaltningsområde, at afgørelsen meddeles den  

 pågældende part mundtligt.
Der er ikke med forvaltningslovens regler om begrundelse tilsigtet nogen  

 ændring i forvaltningsmyndighedernes praksis med hensyn til, om en afgørelse  

 skal meddeles mundtligt eller skriftligt.
Det er dog en konsekvens af  

 bestemmelsen i § 23, stk. 1, at den, der er part i en sag, altid  

 efterfølgende kan forlange at få SKRIFTLIG meddelelse om afgørelsen i sagen.
129. Efter bestemmelsen i § 23, stk. 1, kan den, der  

 har fået en afgørelse meddelt mundtligt, forlange at få en skriftlig  

 begrundelse for afgørelsen, medmindre afgørelsen fuldt ud giver den  

 pågældende part medhold.
Der kan efter bestemmelsen alene forlanges en  

 afgørelse med hensyn til sagens realitet, medmindre der er adgang til  

 særskilt påklage, jfr. pkt. 127.
 En begæring om begrundelse skal fremsættes over for myndigheden inden 14  

 dage efter, at parten har modtaget underretning om afgørelsen.
 Såfremt parten fremsætter anmodning om skriftlig begrundelse senere end 14  

 dage efter, at parten har modtaget mundtlig underretning om afgørelsen, er  

 myndigheden ikke længere forpligtet til at begrunde afgørelsen over for  

 parten.
FRIST FOR MEDDELELSEN AF EFTERFØLGENDE BEGRUNDELSE 130. En begæring om skriftlig begrundelse skal  

 besvares snarest muligt.
Hvis begæringen ikke er besvaret inden 14 dage  

 efter, at begæringen er modtaget af vedkommende myndighed, skal denne  

 underrette parten om grunden hertil samt om, hvornår begæringen kan forventes  

 besvaret.
INGEN UDSKYDELSE AF RETSVIRKNINGERNE 131. Reglerne om efterfølgende skriftlig begrundelse  

 af afgørelser, der er meddelt mundtligt, medfører ikke, at afgørelsens  

 retsvirkninger udsættes.
Har en afgørelse retsvirkning fra det tidspunkt,  

 afgørelsen meddeles mundtligt til den pågældende part, ændres dette forhold  

 således ikke, selv om parten forlanger skriftlig begrundelse for afgørelsen.
BEGRUNDELSENS INDHOLD 132. En begrundelse skal fremtræde som en forklaring  

 på, hvorfor afgørelsen har fået det pågældende indhold.
Det er ikke muligt at foretage en præcis beskrivelse af, hvor udførligt en  

 myndighed bør udforme begrundelsen.
Besvarelsen heraf må bl.a. bero på, hvor  

 aktivt den pågældende part har medvirket i den forudgående sagsbehandling og  

 på sagens karakter i øvrigt.
 For så vidt angår afgørelser, der er truffet af en ankeinstans, vil  

 begrundelsen efter omstændighederne kunne bestå i en henvisning til den  

 begrundelse, der er meddelt af den myndighed, hvis afgørelse er påklaget.
 HENVISNING TIL RETSREGLER M.V.
133. I mange tilfælde vil en simpel henvisning til den  

 anvendte lovregel eller administrativt fastsatte bestemmelse - eventuelt med  

 en gengivelse eller vedlæggelse af kopi af dennes ordlyd - være tilstrækkelig  

 til at opfylde kravet om angivelse af de retsregler, i henhold til hvilke  

 afgørelsen er truffet.
Det vil normalt ikke være tilstrækkeligt at henvise  

 til hele den pågældende lov eller en administrativ forskrift uden at  

 præcisere, hvilke bestemmelser der mere præcist er lagt til grund.
 Hvor den trufne afgørelse beror på en fortolkning af de anvendte  

 bestemmelser, må der tillige redegøres for indholdet af den anlagte  

 fortolkning, men en egentlig argumentation herfor vil i almindelighed ikke  

 være nødvendig.
 I det omfang, afgørelsen efter de gældende regler beror på et skøn, skal  

 begrundelsen tillige angive de hovedhensyn, der har været bestemmende for  

 skønsudøvelsen.
I begge henseender vil det i særlige tilfælde kunne være tilstrækkeligt at  

 henvise til en foreliggende praksis, hvis nærmere redegørelser herfor er  

 offentligt tilgængelige, eller hvis den foreliggende praksis må anses for  

 helt almindeligt kendt.
Det kan f.eks. være tilfældet, hvor der i et  

 cirkulære eller en vejledning nærmere er redegjort for myndighedens praksis,  

 således som det er sket i skattemyndighedernes ligningsvejlednding.
REDEGØRELSE FOR OPLYSNINGER OM FAKTISKE OMSTÆNDIGHEDER 134. Begrundelsen skal endvidere om fornødent  

 indeholde en kort redegørelse for de oplysninger vedrørende sagens faktiske  

 omstændigheder, som har været tillagt væsentlig betydning for afgørelsen.  

 Vurderingen af, i hvilket omfang der i en konkret sag bør redegøres for  

 myndighedens opfattelse af sagens faktum, må bl.a. bero på, om dette er  

 omtvistet, og i øvrigt også på, hvorvidt parten må antages i forvejen at være  

 bekendt hermed, f.eks. som følge af, at man tidligere eller samtidig med  

 begrundelsens meddelelse har imødekommet en begæring fra den pågældende om  

 aktindsigt.
AFGØRELSER DER TRÆFFES AF KOLLEGIALE ORGANER 135. Der er ikke i loven fastsat særlige regler om  

 begrundelse af afgørelser, der træffes af kollegiale organer.
Disse  

 afgørelser skal derfor begrundes efter de almindelige regler i kapitel 6.
 Der er endvidere ikke fastsat nærmere regler om, på hvilken måde det  

 enkelte kollektive organ skal tilvejebringe begrundelsen for en afgørelse.  

 Fremgangsmåden må således fastlægges inden for de processuelle rammer, der  

 gælder for det pågældende organ.
Det følger ikke af forvaltningsloven, at indholdet af en begrundelse for  

 en afgørelse, der er truffet af et kollektivt organ, skal have været gjort  

 til genstand for afstemning.
I tilfælde, hvor det kollegiale organ træffer en  

 anden afgørelse end den, der er indstillet, og hvor den begrundelse, der var  

 foreslået i indstillingen, således ikke kan anvendes, må det normalt ved  

 formandens foranstaltning sikres, at organet, eventuelt dettes flertal, tager  

 stilling til begrundelsen for den trufne afgørelse.
I en del tilfælde vil  

 formuleringen og begrundelsen på baggrund af de stedfundne drøftelser dog  

 uden videre kunne overlades til formanden eller sekretariatet.
 En praktisk måde at sikre opfyldelsen af reglerne på vil ofte kunne være,  

 at organets sekretariat udarbejder en indstilling om afgørelsen, der udformes  

 på en sådan måde, at indstillingen samtidig rummer en begrundelse - der  

 opfylder forvaltningslovens krav til begrundelsens indhold - for den  

 afgørelse, der lægges op til.
Der er ikke efter forvaltningsloven noget krav om, at det skal fremgå af  

 en begrundelse for en afgørelse fra et kollegialt organ, om afgørelsen er  

 truffet enstemmigt eller med et bestemt flertal.
Der er således heller ikke  

 noget krav om, at der skal gives begrundelse for et mindretals opfattelse i  

 sagen.
På den anden side udelukker forvaltningsloven ikke, at der redegøres  

 for disse forhold, hvis myndigheden finder det hensigtsmæssigt.
 OPLYSNINGER UNDTAGET FRA AKTINDSIGT M.V.
 136. Den, der er part i en sag, kan ikke ved at  

 fremsætte begæring om begrundelse forlange at blive gjort bekendt med  

 oplysninger m.v., som ville være omfattet af undtagelsesbestemmelsen i  

 forvaltningslovens § 14, hvis parten i stedet havde fremsat begæring om  

 aktindsigt.
 Begrundelsespligten kan også herudover begrænses eller efter  

 omstændighederne bortfalde i det omfang, partens ret til begrundelse efter et  

 konkret skøn findes at burde vige for afgørende hensyn til private eller  

 offentlige interesser.
RETSVIRKNINGERNE AF UNDLADT ELLER UFYLDESTGØRENDE BEGRUNDELSE 137. I sager, hvor afgørelsen efter bestemmelsen i  

 forvaltningslovens § 22 skal være ledsaget af en begrundelse, kan en  

 afgørelse efter omstændighederne blive ugyldig, hvis begrundelsen helt  

 mangler eller på afgørende punkter er ufyldestgørende.
Derimod vil en  

 ufyldestgørende efterfølgende begrundelse efter § 23 ikke kunne påvirke  

 afgørelsens gyldighed.
I øvrigt vil retsvirkningen af en manglende  

 begrundelse normalt alene medføre forlængelse af en eventuel klagefrist,  

 indtil der er meddelt parten en begrundelse, der opfylder kravene i § 24.
OVERGANGSREGLER 138. Bestemmelser i andre love eller bestemmelser  

 fastsat i medfør af lov, som stiller mere omfattende krav til begrundelsens  

 indhold end dem, der følger af § 24, opretholdes.
VIII.
REGLERNE OM KLAGEVEJLEDNING HVORNÅR SKAL DER GIVES KLAGEVEJLEDNING 139. Afgørelser, som kan påklages til en anden  

 forvaltningsmyndighed, skal, når de meddeles skriftligt, være ledsaget af en  

 vejledning om klageadgang.
Klagevejledning skal ikke gives, hvis afgørelsen  

 fuldt ud giver den pågældende medhold.
I tilfælde, hvor afgørelsen kan  

 påklages af andre, kan der imidlertid - som et led i myndighedens almindelige  

 forpligtelse til at give vejledning - være grund til at underrette parten  

 herom.
Dette vil i nogle tilfælde formentlig kunne ske ved at oplyse om, at  

 afgørelsen kan påklages.
I andre tilfælde vil det formentlig være nødvendigt  

 at oplyse parten om, at afgørelsen kan påklages af en nærmere angiven  

 personkreds.
Det er uden betydning, om klageadgangen er lovhjemlet eller blot følger af  

 den almindelige ulovbestemte regel om administrativ rekurs.
Klagevejledning  

 skal kun gives i forbindelse med afgørelser, der umiddelbart kan påklages til  

 en overordnet forvaltningsmyndighed.
Afgørelser, der træffes som led i selve  

 sagsforberedelsen (procesledende afgørelser), skal derfor kun ledsages af  

 klagevejledning, hvis afgørelsen kan påklages særskilt.
140. Der skal efter bestemmelsen i § 25 kun gives  

 klagevejledning i forbindelse med afgørelser, som meddeles SKRIFTLIGT.
Den  

 almindelige vejledningspligt medfører imidlertid, at myndigheden også, hvor  

 en forvaltningsafgørelse meddeles mundtligt, om fornødent skal give  

 klagevejledning.
KLAGEVEJLEDNINGENS INDHOLD 141. Vejledningen skal indeholde angivelse af  

 klageinstans og oplysning om fremgangsmåden ved indgivelse af klagen,  

 herunder om eventuelle tidsfrister.
Vejledningen skal også i fornødent omfang  

 indeholde oplysning om, hvorvidt der inden for det pågældende sagsområde  

 gælder særlige begrænsninger i klageinstansens kompetence.
Også andre eventuelle oplysninger, der er egnede til at fremme  

 behandlingen af klagesagen, kan det være hensigtsmæssigt at indføje i  

 klagevejledningen.
Det vil f.eks. ofte være hensigtsmæssigt at henstille til  

 parten, at en eventuel klage indsendes til den myndighed, der har truffet  

 afgørelsen i 1. instans.
Det vil endvidere være nærliggende at oplyse, om  

 bestemte dokumenter eller oplysninger bør ledsage klagen.
 Selve klagevejledningen skal udformes således, at modtageren ikke med  

 rimelighed kan komme i tvivl om, hvornår en klage skal være kommet i  

 klagemyndighedens besiddelse.
Vejledningen kan medtages i selve den skrivelse, der indeholder  

 afgørelsen, eller fremgå af en vedlagt vejledning herom.
Skrivelsen bør i så  

 fald indeholde en henvisning hertil.
 VEJLEDNING OM DOMSTOLSPRØVELSE M.V.
142. Af den almindelige vejledningspligt, der  

 gælderfor alle forvaltningsmyndigheder, følger det, at myndighederne, når der  

 skønnes at være behov herfor, tillige skal oplyse borgerne om muligheden for  

 at rette henvendelse til en tilsynsmyndighed, f.eks. de KOMMUNALE  

 TILSYNSMYNDIGHEDER.
Det samme gælder med hensyn til muligheden for at klage  

 til FOLKETINGETS OMBUDSMAND.
I disse tilfælde skal myndigheden også om  

 nødvendigt vejlede borgerne om den nærmere fremgangsmåde for indgivelse af en  

 sådan klage.
 Vejledningspligten vil f.eks. være aktuel i de tilfælde, hvor en borger  

 retter henvendelse til den pågældende myndighed om ændring af en afgørelse,  

 og der ikke ved genoptagelse af sagen er udsigt til, at afgørelsen bliver  

 ændret, og der heller ikke er andre klagemuligheder.
143. Der er efter forvaltningsloven ikke i  

 almindelighed pligt til at give vejledning om muligheden for at indbringe en  

 forvaltningsafgørelse for domstolene.
Afgørelser, der kun kan indbringes for  

 domstolene under iagttagelse af en lovbestemt frist for sagens anlæg, skal  

 dog være ledsaget af oplysning herom.
Herudover følger det af almindelig, god forvaltningsskik, at borgerne i  

 situationer, hvor sagsanlæg vil være nærliggende, bør vejledes om muligheden  

 for at indbringe sagen for domstolene.
Det kan f.eks. være tilfældet, hvis  

 der på det pågældende forvaltningsområde er særlige regler for, at sagen kan  

 indbringes for domstolene, eller hvor den pågældende i øvrigt forespørger om  

 mulighederne for at klage over afgørelsen.
RETSVIRKNINGEN AF MANGLENDE KLAGEVEJLEDNING 144. Manglende klagevejledning kan ikke medføre, at  

 afgørelsen bliver ugyldig.
Derimod vil manglende klagevejledning kunne føre  

 til, at klagen ikke kan afvises alene med den begrundelse, at en eventuel  

 klagefrist er overskredet eller en foreskrevet fremgangsmåde for indgivelse  

 af klage ikke er fulgt.
Hvis klagevejledningen er urigtig, idet der f.eks. er  

 angivet en længere klagefrist end fastsat i lovgivningen, må fejlen normalt  

 medføre, at klagen må anses for rettidig, hvis den angivne klagefrist er  

 overholdt.
Det gælder i hvert fald i sager med kun en part.
IX.
REGLERNE OM TAVSHEDSPLIGT 145. Formålet med bestemmelserne om tavshedspligt i  

 forvaltningslovens § 27 er dels at præcisere og udvide anvendelsesområdet for  

 straffelovens bestemmelser om tavshedspligt i offentlig tjeneste eller hverv,  

 dels at åbne mulighed for, at der ved en forvaltningsakt kan pålægges  

 personer uden for den offentlige forvaltning tavshedspligt i forbindelse med  

 oplysninger, som myndigheden vil videregive til den pågældende uden at være  

 forpligtet til det.
Endvidere præciseres det, at der inden for den offentlige  

 forvaltning kun ved tjenestebefaling og lignende kan pålægges tavshedspligt  

 med hensyn til en oplysning, når det er nødvendigt at hemmeligholde den for  

 at varetage væsentlige hensyn til bestemte offentlige eller private  

 interesser.
 Straffelovens regler om tavshedspligt er optrykt som bilag 3.
HVEM ER UNDERGIVET TAVSHEDSPLIGT HVILKE MYNDIGHEDER 146. I § 27, stk. 1, er det præciseret, at  

 straffelovens almindelige bestemmelser om tavshedspligt i offentlig tjeneste  

 eller hverv omfatter alle inden for den offentlige forvaltning, hvad enten de  

 er tilknyttet den statslige eller den kommunale forvaltning, og hvad enten  

 der er tale om almindelige forvaltningsmyndigheder, særlige nævn eller råd,  

 eller de såkaldte særlige forvaltningsenheder såsom Danmarks Nationalbank,  

 Danmarks Radio og ATP.
Personer, der er tilknyttet selvejende institutioner,  

 vil også umiddelbart kunne være omfattet af straffelovens bestemmelser om  

 tavshedspligt, såfremt institutionen udøver offentlig virksomhed af mere  

 omfattende karakter og er undergivet intensiv offentlig regulering, tilsyn og  

 kontrol, jfr. ovenfor under pkt. 5-9.
 Også personale tilknyttet kommunale fællesskaber, som skal godkendes efter  

 § 60 i den kommunale styrelseslov, vil umiddelbart være omfattet af § 27.
HVILKE PERSONER ER OMFATTET ? 147. Tavshedspligten gælder såvel tjenestemænd som  

 overenskomstansatte, og uanset om der er tale om midlertidig ansættelse eller  

 deltidsbeskæftigelse.
Tavshedspligten påhviler endvidere dem, der varetager  

 offentlige hverv.
Det gælder, hvadenten hvervet er varigt eller forbigående,  

 lønnet eller ulønnet, frivilligt eller pligtmæssigt (ombud), og hvad enten  

 det beror på beskikkelse eller valg.
Tavshaedspligten omfatter også prsoner,  

 der er udpeget som stedfortrædere for nævnsmedlemmer m.v., f.eks. når de  

 pågældende løbende modtager orientering om, hvad der foregår i det organ, de  

 eventuelt med kort varsel skal indtræde i.
HVILKE OPLYSNINGER ER UNDERGIVET TAVSHEDSPLIGT? 148. Det følger af bestemmelserne i straffelovens §  

 152 og forvaltningslovens § 27, stk. 1, at en oplysning er omfattet af  

 tavshedspligten, når den ved lov eller anden gyldig bestemmelse er betegnet  

 som fortrolig.
I tilfælde, hvor det direkte følger af lovgivningen, at  

 bestemte oplysninger eller bestemte typer af oplysninger er hemmelige, skal  

 behandles fortroligt eller lignende, er disse oplysninger undergivet  

 tavshedspligt.
Den omstændighed, at en oplysning er fremkommet under et møde,  

 der er afholdt for lukkede døre, er dog ikke i sig selv tilstrækkelig til, at  

 oplysningen er tavshedsbelagt.
Oplysninger, der kommer frem under et sådant  

 møde, kan imidlertid efter deres karakter i sig selv være fortrolige.
En  

 oplysnings fortrolighed kan også følge af anden gyldig bestemmelse, herunder  

 i en bekendtgørelse eller en forretningsorden.
 En oplysning er i øvrigt omfattet af tavshedspligten, når det er  

 nødvendigt at hemmeligholde den for at varetage væsentlige hensyn til  

 offentlige eller private interesser.
I § 27, stk. 1, er der foretaget en opregning af de hensyn, der efter en  

 konkret vurdering i hvert enkelt tilfælde kan føre til, at en oplysning er  

 fortrolig og dermed undergivet tavshedspligt.
Opregningen må antages at dække  

 langt den overvejende del af de hensyn, der kan føre til tavshedspligt.  

 Opregningen er dog ikke udtømmende.
149. Ved siden af § 27 vil fortsat gælde specielle  

 tavshedspligtbestemmelser i anden lovgivning, der pålægger myndighederne  

 tavshedspligt, som er mere vidtgående, end hvad der følger af straffelovens  

 regler.
Ved fremtidige revisioner af de pågældende love bør det overvejes, om  

 der fortsat er behov for at opretholde sådanne lovbestemmelser.
Straffelovens § 129 indeholder en bestemmelse om en særlig form for  

 tavshedspligt med hensyn til FORHANDLINGER af fortrolig karakter.
Det er  

 således i denne bestemmelse bl.a. fastsat, at den, som uberettiget giver  

 OFFENTLIG meddelelse om forhandlinger af fortrolig karakter inden for  

 offentlige råd og myndigheder, (herunder f.eks. kommunale myndigheder), kan  

 straffes herfor.
Udtrykket »forhandlinger« omfatter ikke blot de  

 meningsudvekslinger, der finder sted, men dækker også det materiale, der  

 ligger til grund for forhandlingerne.
Om stoffet er af fortrolig karakter vil  

 undertiden fremgå af lovgivningen, men vil også kunne følge af en beslutning  

 i henhold til den for rådet eller myndigheden gældende forretningsorden.  

 Selve forhandlingsemnets beskaffenhed kan ligeledes medføre pligt til  

 hemmeligholdelse.
Tilsvarende gælder efter den nævnte bestemmelse med hensyn til OFFENTLIG  

 meddelelse om forhandlinger i kommissioner og udvalg, der er nedsat af  

 regeringen, herunder lovforberedende udvalg, såfremt det af regeringen eller  

 af vedkommende kommission eller udvalg selv er fastsat og offentligt meddelt,  

 at forhandlingerne er hemmelige.
Beslutter en minister, at forhandlingerne i  

 en kommission eller udvalg skal være hemmelige, bør dette fremgå af  

 kommissoriet for udvalget.
Offentlig meddelelse herom kan f.eks. gives i en  

 pressemeddelelse om udvalgets nedsættelse.
Forbudet omfatter kun uberettiget  

 offentlig meddelelse om forhandlingerne og herunder også det materiale, der  

 ligger til grund for forhandlingerne.
 150. De hensyn, der navnlig kan begrunde tavshedspligt  

 er nærmere angivet i § 27, stk. 1.
 151. Efter § 27, stk. 1, nr. 1 og 2, kan hensynet til  

 statens sikkerhed eller rigets forsvar, rigets udenrigspolitiske eller  

 udenrigsøkonomiske interesser, herunder forholdet til fremmede magter eller  

 mellemfolkelige institutioner, begrunde, at en oplysning er undergivet  

 tavshedspligt.
Bestemmelsen i nr. 1 har navnlig til formål at sikre, at oplysninger  

 vedrørende forsvarets beredskab, øvelser, materiel og installationer m.v.  

 behandles fortroligt.
Forsvarsoplysninger, der er af fælles interesse for  

 Nato-landene, vil sammenholdt med nr. 2 også i almindelighed være undergivet  

 tavshedspligt.
Danmark er efter en række internationale aftaler og traktater folkeretligt  

 forpligtet til at behandle oplysninger af betydning for samarbejdet med andre  

 stater og internationale organisationer fortroligt.
Som eksempel kan nævnes,  

 at Danmark er forpligtet til at behandle visse oplysninger vedrørende  

 EF-samarbejdet, som de danske myndigheder kommer i besiddelse af, fortroligt.  

 Det samme gælder efter de fleste internationale overenskomster på  

 skatterettens område.
I tilfælde, hvor der således består en folkeretlig  

 forpligtelse for Danmark til at behandle oplysninger fortroligt, vil  

 oplysningerne efter nr. 2 være undergivet tavshedspligt.
 Forholdet til andre lande eller mellemfolkelige institutioner vil også  

 herudover kunne begrunde tavshedspligt.
 152. Efter § 27, stk. 1, nr. 3, kan også hensynet til  

 forebyggelse, efterforskning og forfølgning af lovovertrædelser samt  

 straffuldbyrdelse og beskyttelse af sigtede, vidner og andre i sager om  

 strafferetlig eller disciplinær forfølgning begrunde tavshedspligt.
Denne bestemmelse har navnlig til formål at sikre, at oplysninger om  

 efterforskning i straffesager hemmeligholdes i det omfang, det er nødvendigt  

 af hensyn til retshåndhævelsens effektivitet.
Efter bestemmelsen vil  

 imidlertid også hensynet til beskyttelsen af den nævnte personkreds, herunder  

 hensynet til vidners og forurettedes privatliv kunne begrunde, at oplysninger  

 vedrørende strafferetlig eller disciplinær forfølgning skal behandles  

 fortroligt.
 Udtrykket disciplinær forfølgning omfatter alle arter af disciplinærsager,  

 der er under behandling i den offentlige forvaltning, herunder forsvaret,  

 civilforsvaret og civil værnepligt.
 153. Efter § 27, stk. 1, nr. 4, kan hensynet til  

 gennemførelse af offentlig kontrol-, regulerings- eller  

 planlægningsvirksomhed eller påtænkte foranstaltninger i henhold til skatte-  

 og afgiftslovgivningen begrunde tavshedspligt.
Det offentliges kontrolvirksomhed forudsætter i meget vidt omfang, at de  

 nærmere oplysninger om, hvor og hvornår kontrollen sættes ind og om  

 kontrollens gennemførelse, behandles fortroligt.
Det gælder såvel  

 myndighedernes interne kontrolforanstaltninger - typisk i form af revision -  

 som myndighedernes kontrolvirksomhed med hensyn til enkeltpersoner, f.eks.  

 inden for skatte- og afgiftsområdet.
Også andre foranstaltninger i henhold  

 til skatte- og afgiftslovgivningen vil efter bestemmelsen i nr. 4 kunne være  

 undergivet tavshedspligt.
 I de senere år er der sket en meget væsentlig omvurdering af spørgsmålet  

 om offentlighed kontra fortrolighed med hensyn til den offentlige fysiske  

 planlægning, idet der har været et ønske om at sikre en øget  

 borgerdeltagelse.
 Bestemmelsen i nr. 4 vil på den baggrund næppe i almindelighed føre til,  

 at oplysninger om fysisk planlægning er undergivet tavshedspligt, medmindre  

 der er tale om myndighedens rent foreløbige interne overvejelser, eller der  

 er en konkret risiko for, at enkeltpersoners forhåndskendskab til  

 planlægningsovervejelserne vil kunne give de pågældende urimelige særfordele  

 på andre privates eller på samfundets bekostning.
 Bestemmelsen i nr. 4 omfatter også andre former for planlægning end den  

 offentlige fysiske planlægning, f.eks. politisk og økonomisk planlægning i  

 videre forstand.
 154. Efter § 27, stk. 1, nr. 5, kan væsentlige hensyn  

 til det offentliges økonomiske interesser, herunder udførelsen af det  

 offentliges forretningsvirksomhed, begrunde tavshedspligt.
 Bestemmelsen har navnlig til formål at sikre fortrolighed omkring det  

 offentliges forretningsvirksomhed, således at det offentlige på lige fod med  

 private kan hemmeligholde særlige fremstillings- eller forretningsmetoder og  

 i øvrigt beskytte den viden (know-how) det offentlige er i besiddelse af på  

 det pågældende område, f.eks. med henblik på eventuelt salg til private eller  

 til andre lande.
Bestemmelsen er imidlertid ikke begrænset til kun at omfatte  

 forretningsvirksomhed.
Den vil således også kunne finde anvendelse f.eks. med  

 hensyn til oplysninger om indgåelse af enkeltstående kontrakter, f.eks. med  

 hensyn til afgivne tilbud om køb og salg af fast ejendom og løsøre til brug  

 for de almindelige forvaltningsmyndigheder, samt sager om optagelse af lån  

 m.v.
 Også oplysninger om indgåelse af kontraktforhold i øvrigt, herunder  

 forhandlinger, som det offentlige fører om løn- og personaleforhold, kan  

 efter bestemmelsen være undergivet tavshedspligt.
 155. Efter § 27, stk. 1, nr. 6, kan hensynet til  

 enkeltpersoners eller private selskabers eller foreningers interesse i at  

 beskytte oplysninger om deres personlige eller interne, herunder økonomiske,  

 forhold, begrunde tavshedspligt.
 Bestemmelsen har til formål at sikre beskyttelsen af privatlivets fred.
Omfattet af bestemmelsen er først og fremmest oplysninger om  

 enketpersoners rent private forhold, herunder oplysninger om race, religion  

 og hudfarve, om politiske, seksuelle og strafbare forhold samt oplysninger om  

 helbredsforhold.
Oplysninger om foreningsmæssige forhold og væsentlige  

 sociale problemer samt misbrug af nydelsesmidler og lignende vil ligeledes  

 typisk være omfattet af bestemmelsen.
 Også andre oplysninger vedrørende enkeltpersoners forhold, der ikke er  

 umiddelbart tilgængelige for andre, som kommer i forbindelse med den  

 pågældende, vil efter bestemmelsen kunne være omfattet af tavshedspligten.  

 Det gælder f.eks. oplysninger om familiemæssige forhold og oplysninger om  

 indtægts- og formueforhold.
Bestemmelsen i nr. 6 omfatter også oplysninger om private selskabers og  

 foreningers interne forhold.
Denne del af bestemmelsen vil navnlig omfatte  

 oplysninger om, hvad der har været drøftet under forhandlinger i selskabets  

 eller foreningens besluttende organer.
Om oplysningerne er så følsomme, at de skal hemmeligholdes, vil i øvrigt  

 være afhængig af, i hvilken sammenhæng de fremkommer.
En almindelig  

 adresseoplysning vil således normalt ikke være fortrolig, men den kan være  

 det, fordi den røber, at en person er indlagt på et psykiatrisk hospital  

 eller er i fængsel.
Det samme kan gælde oplysninger, der inddirekte røber et  

 klientforhold.
 156. Efter § 27, stk. 1, nr. 7, kan endelig også  

 enkeltpersoners eller private selskabers eller foreningers økonomiske  

 interesse i at beskytte oplysninger om tekniske indretninger eller  

 fremgangsmåder eller om drifts- eller forretningsforhold begrunde  

 tavshedspligt.
 Bestemmelsen har navnlig til formål at sikre, at oplysninger om  

 virksomheders drifts- eller forretningsforhold kan hemmeligholdes, når  

 væsentlige hensyn til økonomiske interesser tilsiger, at oplysningerne ikke  

 videregives til uvedkommende.
157. opregningen i § 27, stk. 1, af hensyn, der kan  

 begrunde tavshedspligt, må antages at dække langt den overvejende del af de  

 hensyn, der kan føre til tavshedspligt.
Opregningen er dog ikke udtømmende.
 Blandt de hensyn, der ikke er nævnt i loven, men som - lige som idag - kan  

 begrunde tavshedspligt, er i helt særlige tilfælde hensynet til offentlige  

 myndigheders interne beslutningsproces.
158. Tavshedspligten omfatter kun oplysninger, som  

 personer, der virker i den offentlige forvaltning, har fået kendskab til ved  

 udøvelsen af deres virksomhed.
Den omfatter således ikke oplysninger, som de  

 pågældende er blevet bekendt med gennem offenlig omtale eller i forbindelse  

 med private meddelelser.
HVORNÅR KAN DER VED KONKRET TJENESTEBEFALINGPÅLÆGGES TAVSHEDSPLIGT? 159. Adgang til at pålægge tavshedspligt med hensyn  

 til fortrolige oplysninger forudsætter, at der består et  

 over/underordnelsesforhold mellem den, der pålægger tavshedspligten og den,  

 der pålægges tavshedspligt, eller at der i lovgivningen er særlig hjemmel  

 hertil.
 Bestemmelsen retter sig efter sin ordlyd mod konkret tavshedspålæg ved  

 tjenestebefaling og omfatter ikke bestemmelser om tavshedspligt, der er  

 fastsat i generelle retsregler med hjemmel i lov.
TAVSHEDSPÅLÆG TIL PERSONER INDEN FOR DEN OFFENTLIGE FORVALTNING 160. Inden for den offentlige forvaltning kan der ved  

 konkret tjenestebefaling kun pålægges tavshedspligt med hensyn til en  

 oplysning, når det er nødvendigt at hemmeligholde den for at varetage  

 væsentlige hensyn til bestemte offentlige eller private interesser som nævnt  

 i § 27, stk. 1, jfr. ovenfor under pkt. 148-157.
 Efter bestemmelsen i § 27, stk. 2, vil det således være muligt ved  

 tjenestebefaling, stempling af dokumenter m.v. at afgrænse nærmere, hvilke  

 oplysninger eller dokumenter der efter lovens § 27, stk. 1, er omfattet af  

 tavshedspligten.
En forvaltningsmyndigheds ledelse vil på den baggrund ikke vilkårligt  

 kunne pålægge de ansatte tavshedspligt f.eks. af rene ordenshensyn.
Dette vil  

 alene gyldigt kunne ske, aåfremt det er nødvendigt at hemmeligholde et  

 dokument eller en oplysning for at varetage væsentlige hensyn til bestemte  

 offentlige eller private interesser.
Et flertal i en kommunalbestyrelse eller et kommunalt udvalg eller et  

 andet kollegialt organ kan ikke i medfør af § 27, stk. 2, pålægge et  

 mindretal tavshedspligt, fordi flertallet ikke står i et overordnelsesforhold  

 til mindretallet.
Flertallet er derimod ikke efter bestemmelsen i § 27, stk.  

 2, afskåret fra over for et mindretal at tilkendegive, at bestemte  

 oplysninger efter flertallets opfattelse er af en sådan karakter, at det er  

 nødvendigt at hemmeligholde dem for at varetage væsentlige hensyn til  

 bestemte offentlige eller private interesser som nævnt i § 27, stk. 1. Hvis  

 mindretallet alligevel videregiver oplysningerne, beror et eventuelt  

 strafansvar på en selvstændig vurdering af oplysningernes karakter, som -  

 hvis sagen indbringes for domstolene - skal foretages af retten.
 Der kan endvidere henvises til det anførte ovenfor under pkt. 149 om  

 offentlig meddelelse om forhandlinger af fortrolig karakter.
TAVSHEDSPÅLÆG TIL PERSONER UDEN FOR DEN OFFENTLIGE FORVALTNING 161. Efter § 27, stk. 3, kan en forvaltningsmyndighed  

 bestemme, at en person uden for den offentlige forvaltning og dennes  

 medhjælpere skal være undergivet tavshedspligt efter straffelovens regler  

 herom med hensyn til fortrolige oplysninger, som myndigheden videregiver til  

 den pågældende uden at være forpligtet hertil.
 Pålægget kan kun meddeles inden eller senest samtidig med at de pågældende  

 fortrolige oplysninger udleveres.
 Udlevering af fortrolige oplysninger forudsætter naturligvis, at  

 myndigheden i det hele taget er berettiget til at videregive oplysningerne  

 til den pågældende private.
 Bestemmelsen er i første række tænkt anvendt til at pålægge forskere, der  

 ikke er ansat i det offentlige, tavshedspligt med hensyn til fortrolige  

 oplysninger, de efter anmodning måtte få udleveret i forbindelse med  

 gennemførelsen af forskningsprojekter.
162. Det er i forvaltningsretlig praksis almindeligt  

 antaget, at bestemmelserne om tavshedspligt i straffelovens § 152 ikke er til  

 hinder for, at et medlem, som en privat organisation eller forening har  

 udpeget til at repræsentere sig i et offentligt nævn eller råd, i nødvendigt  

 omfang kan drøfte spørgsmål, hvori der indgår tavshedsbelagte oplysninger,  

 med foresatte eller andre med tilknytning til organisationen eller  

 foreningen.
De, der modtager denne orientering, er efter gældende ret ikke  

 selv omfattet af straffelovens bestemmelser om tavshedspligt for offentlig  

 tjeneste og hverv.
Undertiden kan de oplysninger, der er tale om at  

 videregive, være af en så personlig karakter, at det vil være betænkeligt at  

 lade råds- eller nævnsmedlemmer orientere deres foresatte og kompetente  

 forsamlinger m.v., medmindre vedkommende myndighed ved et konkret  

 tavshedspålæg sikrer, at også modtagerne af de fortrolige oplysninger er  

 undergivet tavshedspligt.
Et sådant pålæg vil kunne gives med hjemmel i § 27,  

 stk. 3.
 163. Det er i forarbejderne til § 27, stk. 3, i øvrigt  

 forudsat, at myndighederne kun gør brug af bemyndigelsen, når der er et klart  

 behov herfor, og at myndighederne pålægger de personer og lederne af de  

 virksomheder og institutioner m.v., som de meddeler tavshedspålæg, at sørge  

 for, at medhjælpere og ansatte gøres bekendt med tavshedspålægget og dets  

 virkninger på passende måde.
HVEM TRÆFFER INDEN FOR EN MYNDIGHED I ØVRIGT AFGØRELSE OM EN OPLYSNING ER UNDERGIVET TAVSHEDSPLIGT? 164. Tavshedspligten efter straffelovens §§ 152- 152 d  

 og forvaltningslovens § 27, stk. 1, påhviler den enkelte ansatte m.v. i den  

 offentlige forvaltning.
Den, der i forbindelse med sit arbejde får kendskab  

 til fortrolige oplysninger, skal således selv påse, at oplysningerne ikke  

 videregives til uvedkommende.
I nogle tilfælde kan det give anledning til tvivl, om en oplysning er  

 fortrolig.
I et vist omfang kan sådanne tvivlsspørgsmål løses ved, at  

 myndighedens ledelse ved tjenestebefaling præciserer, i hvilket omfang  

 bestemte oplysninger må anses for at være fortrolige, jfr. ovenfor under pkt.  

 159 f.
Herudover bør den, der er i tvivl, om en oplysning er undergivet  

 tavshedspligt, altid søge råd hos sine foresatte inden for myndigheden.
AFGIVELSE AF UDTALELSE TIL PRIVATE ELLER OFFENTLIGHEDEN PÅ MYNDIGHEDENS VEGNE 165. Spørgsmålet om, hvem der kan udtale sig på  

 myndighedens vegne, afgøres efter de almindelige regler for ledelsen af den  

 pågældende myndighed.
 Bestemmelsen i forvaltningslovens § 27, stk. 2, om, i hvilket omfang der  

 ved tjenestebefaling kan pålægges tavshedspligt, er således ikke til hinder  

 for, at der af en myndigheds ledelse generelt eller i forbindelse med  

 behandlingen af en bestemt sag bestemmes hvem af myndighedens ansatte, der er  

 berettiget til at udtale sig på MYNDIGHEDENS VEGNE.
Hvis andre end den, der er udpeget hertil udtaler sig på myndighedens  

 vegne, vil det efter omstændighederne være en tilsidesættelse af en  

 tjenestepligt, og vil som sådan kunne medføre et disciplinært ansvar.  

 Udtalelserne vil derimod ikke i sig selv være en tilsidesættelse af reglerne  

 om tavshedspligt.
Videregiver den pågældende i sin udtalelse tavshedsbelagte  

 oplysninger, vil der dog tillige kunne foreligge brud på tavshedspligten.
HVAD INDEBÆRER TAVSHEDSPLIGTEN ? 166. Det følger af straffelovens bestemmelser om  

 tavshedspligt, at fortrolige oplysninger ikke uberettiget må videregives  

 eller udnyttes.
Heri ligger for det første et forbud mod at videregive de fortrolige  

 oplysninger til uvedkommende.
Det er ingen betingelse, at oplysningerne er  

 offentliggjort eller videregivet til en større personkreds.
Brud på  

 tavshedspligten kan således også foreligge, selv om de fortrolige oplysninger  

 kun er røbet til en enkelt, eventuelt nærtstående person, i en snæver  

 fortrolig kreds eller over for nogen, der har lovet ikke at bringe dem  

 videre.
For det andet kan tavshedspligten tilsidesættes ved at udnytte de  

 fortrolige oplysninger på retsstridig måde uden at videregive dem.
Som  

 eksempel kan nævnes en offentligt ansats udnyttelse af sin viden om, at  

 myndighederne påtænker at gennemføre fysisk planlægning, til at skaffe sig  

 eller andre økonomiske fordele ved at erhverve en fast ejendom, der er  

 omfattet af planerne.
 Endelig kan tavshedspligten efter omstændighederne tilsidesættes ved  

 passivitet, f.eks., ved at fortrolige dokumenter opbevares på en så  

 uforsvarlig måde, at det ganske må sidestilles med en egentlig videregivelse.
167. Tavshedspligten bortfalder ikke med tjenestens  

 eller hvervets ophør.
Også efter dette tidspunkt er tidligere offentligt  

 ansatte m.fl. bundet af deres tavshedspligt, således at det er dem forbudt  

 uberettiget at videregive eller udnytte fortrolige oplysninger, som de har  

 fået kendskab til i forbindelse med tjenesten eller hvervet.
BEGRÆNSNINGER I TAVSHEDSPLIGTEN 168. Det er i straffelovens bestemmelser om  

 tavshedspligt i § 152 e udtrykkeligt fremhævet, at tavshedspligten ikke  

 gælder i tilfælde, hvor den pågældende er forpligtet til at videregive  

 oplysningen eller handler i berettiget varetagelse af åbenbar almeninteresse  

 eller af eget eller andres tarv.
 169. Straffelovens bestemmelser om tavshedspligt  

 finder ligesom andre bestemmelser i straffeloven ikke anvendelse i det  

 omfang, en handling er berettiget i medfør af reglerne om nødværge, lovlig  

 retshåndhævelse, nødret eller i medfør af principperne om uanmodet  

 forretningsførelse eller samtykke.
 170. Videregivelse eller udnyttelse af fortrolige  

 oplysninger er kun omfattet af straffelovens og forvaltningslovens regler om  

 tavshedspligt, såfremt videregivelsen eller udnyttelsen har været  

 UBERETTIGET.
Hvornår en videregivelse til privatpersoner m.v., danske myndigheder uden  

 for den offentlige forvaltning og udenlandske myndigheder må anses for  

 berettiget efter straffelovens § 152 og § 152 e må afgøres ud fra en konkret  

 fortolkning af straffeloven.
De nye regler herom svarer til den eksisterende  

 retstilstand.
 Om adgangen til at videregive fortrolige oplysninger til danske  

 forvaltningsmyndigheder, se afsnit X.
STRAF M.V.
FOR TILSIDESÆTTELSE AF TAVSHEDSPLIGTEN 171. Den, der virker inden for den offentlige  

 forvaltning, og som tilsidesætter sin tavshedspligt, kan efter straffelovens  

 § 152 straffes med bøde, hæfte eller fængsel indtil 6 måneder.
Straffen kan  

 stige til fængsel indtil 2 år, hvis forholdet er begået med forsæt til at  

 skaffe den pågældende selv eller andre uberettiget vinding eller der i øvrigt  

 foreligger særligt skærpende omstændigheder.
Sker tilsidesættelsen af  

 tavshedspligten ikke med forsæt, men ved uagtsomhed, kan der efter  

 omstændighederne blive tale om ansvar efter straffelovens § 157, der  

 omhandler straf for grov eller oftere gentagen forsømmelse eller skødeløshed  

 i offentlig tjeneste eller hverv.
Medmindre det følger af anden lovgivning,  

 gælder bestemmelsen i § 157 dog ikke for personer, hvis hverv hviler på  

 offentlige valg.
172. Da tavshedspligten hører til de regler, der  

 gælder for en tjenestemandsansat, vil tilsidesættelse af den endvidere kunne  

 medføre disciplinæransvar efter tjenestemandsloven.
For overenskomstansatte  

 vil der kunne blive tale om reaktioner i overensstemmelse med de  

 ansættelsesretlige regler, herunder i grovere tilfælde afskedigelse.
 173. Herudover vil den, der virker inden for den  

 offentlige forvaltning og som tilsidesætter sin tavshedspligt, efter  

 omstændighederne kunne tilpligtes at betale erstatning for den økonomiske  

 skade, der herved forvoldes, samt godtgørelse for bl.a. den tort, der måtte  

 påføres den, hvis fred forstyrres.
X.
REGLERNE OM VIDEREGIVELSE AF OPLYSNINGER TIL EN ANDEN  

 FORVALTNINGSMYNDIGHED M.V.
174. Bestemmelserne i forvaltningslovens §§ 28-32  

 indeholder nærmere regler om, i hvilke tilfælde en forvaltningsmyndighed og  

 ansatte inden for den offentlige forvaltning må og eventuelt skal videregive  

 fortrolige oplysninger til andre forvaltningsmyndigheder og andre grene af  

 den samme forvaltningsmyndighed.
Der er endvidere fastsat regler om, hvornår  

 en offentlig ansat må indsamle eller i øvrigt skaffe sig oplysninger.
 Det er et grundtræk ved det danske kommunestyre, at kommunalbestyrelsen  

 fungerer som det øverste organ med kompetence og ansvar for hele den  

 kommunale forvaltning.
Den kommunale forvaltning er i praksis opdelt i en række  

 forvaltningsgrene, der løser forskellige forvaltningsopgaver.
Opdelingen  

 varierer fra kommune til kommune.
På det administrative plan fungerer den  

 kommunale forvaltning imidlertid som en enhedsforvaltning.
Det indebærer  

 bl.a., at en række funktioner meget ofte varetages samlet.
Det gælder f.eks.  

 sekretariatsfunktioner, herunder personaleadministration, poståbning,  

 journalisering, skrivning og kasse- og bogholderifunktioner.
Endvidere findes  

 der især i mindre kommuner funktioner, som udøves af ansatte med særlig  

 uddannelse, f.eks. jurister eller psykologer, som yder faglig bistand på  

 tværs af forvaltningsgrenene.
I de små kommuner vil også det øvrige personale  

 ofte udøve fundktioner i flere forskellige forvaltningsgrene.
VIDEREGIVELSE AF OPLYSNINGER OM RENT PRIVATE FORHOLD HVILKE OPLYSNINGER ER RENT PRIVATE? 175. Videregivelsesreglerne i § 28 bygger på en  

 opdeling af de fortrolige oplysninger i to kategorier: Oplysninger om RENT  

 PRIVATE FORHOLD, der kun rent undtagelsesvis må videregives til andre  

 forvaltningsmyndigheder, og almindeligt fortrolige oplysninger, der må  

 videregives, mår de er af væsentlig betydning for løsningen af andre  

 forvaltningsmyndigheders opgaver.
 Bestemmelsen i § 28 indebærer, at oplysninger, der vedrører  

 enkeltpersoners rent private forhold, som udgangspunkt ikke må videregives  

 til andre forvaltningsmyndigheder.
Oplysninger om enkeltpersoners rent private forhold er f.eks. oplysninger  

 om race, religion og hudfarve, om politiske, foreningsmæssige, seksuelle og  

 strafbare forhold samt oplysning om helbredsforhold, væsentlige sociale  

 problemer og misbrug af nydelsesmidler.
Opregningen i § 28, stk. 1, er ikke  

 udtømmende, men angiver alene karakteren af de forhold, der gør, at en  

 oplysning må anses for at være om rent private forhold.
Ved afgørelsen af, om  

 en oplysning vedrører rent private forhold eller blot i øvrigt skal behandles  

 som fortrolig, skal der lægges vægt på, om oplysningen på samme måde som i de  

 ovenfor nævnte tilfælde direkte afslører særligt følsomme forhold i  

 forbindelse med den pågældendes privatliv.
Således kan f.eks. oplysninger om  

 interne familieforhold, herunder om adoption og ulykkestilfælde efter  

 omstændighederne være af rent privat karakter.
Oplysninger om økonomisk  

 forhold, arbejds- og ansættelsesmæssige forhold og boligforhold vil derimod  

 ikke i almindelighed være af rent privat karakter.
Sådanne oplysninger vil  

 normalt blot være almindeligt fortrolige.
Det er alene oplysninger om FYSISKE  

 personer, der kan være om RENT PRIVATE FORHOLD.
HVORNÅR MÅ VIDEREGIVELSE SKE ? 176. De særligt følsomme oplysninger, der er nævnt i §  

 28, stk. 1, må som udgangspunkt kun videregives til en anden  

 forvaltningsmyndighed, når den, oplysningen angår, har givet SAMTYKKE.  

 Vedrører oplysningen et barn eller en ung under 18 år kan samtykket meddeles  

 af barnet eller den unge selv, såfremt den pågældende må antages at have den  

 fornødne modenhed til at forstå, hvad et samtykke eller nægtelse af samtykke  

 indebærer.
Efter myndighedslovens § 7 kan forældremyndighedens indehaver  

 træffe afgørelse om barnets eller den unges personlige forhold ud fra den  

 pågældendes interesse og behov.
Hvis forældremyndighedens indehaver modsætter  

 sig at en oplysning videregives, vil myndigheden derfor normalt være afskåret  

 fra at videregive oplysningen, medmindre det er klart, at  

 forældremyndighedens indehaver ikke har truffet sin afgørelse ud fra barnets  

 eller den unges interesse eller behov.
Tilsvarende kan forældremyndighedens  

 indehaver mod barnets eller den unges ønske give samtykke til, at oplysningen  

 videregives.
Et samtykke skal efter § 28, stk. 4, i almindelighed meddeles skriftligt  

 og indeholde oplysning om, hvilken type oplysninger, der må videregives, til  

 hvem oplysningerne må videregives og til hvilket formål.
Kravet om  

 skriftlighed kan dog fraviges, når sagens karakter eller omstændighederne i  

 øvrigt taler derfor.
Et samtykke bortfalder senest 1 år efter, at det er  

 givet.
177. De særligt følsomme oplysninger, der er nævnt i §  

 28, stk. 1, kan dog også videregives til en anden forvaltningsmyndighed, NÅR  

 DET FØLGER AF LOV eller bestemmelser fastsat i henhold til lov, at  

 oplysningen skal videregives.
Det gælder f.eks. bestemmelsen i bistandslovens  

 § 17. Det samme gælder, hvis videregivelsen sker til VARETAGELSE AF PRIVATE  

 ELLER OFFENTLIGE INTERESSER, DER KLART OVERSTIGER HENSYNET TIL DE INTERESSER,  

 DER BEGRUNDER HEMMELIGHOLDELSE, HERUNDER hensynet til den, oplysningen angår.
I det sidstnævnte tilfælde skal der foretages en konkret afvejning af på  

 den ene side den interesse, som den, oplysningen vedrører, har i, at  

 oplysningen hemmeligholdes, og på den anden side karakteren og betydningen af  

 den private eller offentlige interesse, der kan begrunde, at oplysningen  

 videregives til en anden forvaltningsmyndighed.
I afvejningen kan også indgå  

 hensynet til den forespurgte myndigheds fremtidige virksomhed.
Der er således  

 i bestemmelsen i § 28, stk. 1, nr. 3, hjemmel til, at f.eks. en social  

 myndighed får mulighed for at afveje hensynet til offentlige interesser med  

 hensynet til, at man gennem videregivelse af disse rent private oplysninger  

 skader muligheden for - generelt - at udføre sådant socialt arbejde, der  

 bygger på et tillidsforhold mellem den person, der skal have bistand, og den  

 myndighed, der skal yde denne bistand.
Det er i forarbejderne til  

 bestemmelsen fremhævet, at det er åbenbart, at den mulighed, der her hjemles,  

 ikke kan anvendes til, at medarbejderne i forvaltningen skønner, at  

 videregivelse af enhver oplysning om rent private forhold vil skade  

 tillidsforholdet til borgerne og ødelægge deres arbejde.
Det er et  

 afvejningsspørgsmål, der må afgøres af en myndigheds øverste ledelse, i  

 hvilke tilfælde det er indlysende, at det fremtidige arbejde vil lide  

 afgørende skade ikke alene i relation til den pågældende borger, men også i  

 relation til borgerne i almindelighed.
 Om klage over denne afgørelse henvises til pkt. 191.
 Blandt de hensyn, der kan tale for, at oplysningerne videregives, kan i  

 ganske særlige tilfælde også være hensynet til den PÅGÆLDENDE SELV.  

 Undtagelsesbestemmelsen sikrer således bl.a., at der, hvis det i det konkrete  

 tilfælde skønnes nødvendigt for behandlingen af den pågældende, kan  

 videregives oplysninger fra et offentligt sygehus til et andet eller til  

 andre offentlige behandlingsinstitutioner, også selv om det ikke er muligt at  

 opnå den pågældendes samtykke til, at oplysningerne videregives.  

 Undtagelsesbestemmelsen har endvidere til formål at sikre, at der i sager med  

 flere parter kan indhentes de nødvendige personoplysninger til brug for  

 sagens behandling, også selv om den part, som oplysningerne angår, ikke vil  

 give samtykke hertil, men hvor videregivelsen af oplysningerne er nødvendig  

 til varetagelse af afgørende hensyn til den anden part.
Der vil efter § 28 også fortsat være mulighed for at videregive  

 oplysninger vedrørende enkeltpersoners rent private forhold til offentlig  

 forskningsbrug uden samtykke fra de pågældende.
Det er dog en betingelse, at  

 det pågældende forskningsprojekt er af så væsentlig betydning, at hensynet  

 til den offentlige interesse i projektets gennemførelse findes at være  

 åbenbart større end hensynet til at hemmeligholde oplysningerne.
Spørgsmålet  

 om videregivelse af fortrolige oplysninger til forskning, der udføres af  

 private, reguleres af straffelovens § 152.
 178. Uanset bestemmelsen i § 28, stk. 1, kan  

 videregivelse af de pågældende oplysninger endelig finde sted, hvis  

 videregivelsen er et NØDVENDIGT LED I SAGENS BEHANDLING eller er nødvendig  

 for, at en myndighed kan gennemføre tilsyns- eller kontrolopgaver, jfr. § 28,  

 stk. 2, nr. 4.
Denne undtagelsesbestemmelse har til formål at sikre, at der i samme  

 omfang som hidtil kan videregives fortrolige oplysninger i forbindelse med  

 f.eks. ankebehandlingen af en sag, eller hvis det er nødvendigt at forelægge  

 sagen for en anden myndighed til udtalelse, inden den afgøres.
Det er  

 endvidere muligt at videregive enhver oplysning af betydning for revisions-  

 eller tilsynsmyndigheder m.v.
Bestemmelsen medfører endvidere, at en  

 overordnet myndighed i samme omfang som hidtil kan indkalde en sag fra en  

 underordnet myndighed til afgørelse eller orientering.
En rekursmyndighed kan  

 endvidere underrette den underordnede myndighed om sådanne oplysninger, når  

 det er nødvendigt for at denne kan forstå baggrunden for, at en afgørelse er  

 blevet ændret.
VIDEREGIVELSE AF SAGER TIL ARKIVMYNDIGHEDER 179. Dele af de offentlige myndigheders arkiver skal  

 efter en vis årrække afleveres til rigsarkivet, landsarkiverne m.v.
Der er  

 ikke ved bestemmelsen i § 28 tilsigtet nogen ændring af de gældende  

 arkivordninger.
Oplysninger om enkeltpersoners rent private forhold, der  

 indgår i sager, som har været under behandling i den offentlige forvaltning,  

 kan således som hidtil uden samtykke videregives til arkivmyndighederne.
VIDEREGIVELSE AF ANDRE FORTROLIGE OPLYSNINGER END OPLYSNINGER OM RENT PRIVATE FORHOLD 180. Andre fortrolige oplysninger, end de, der er  

 nævnt i § 28, stk. 1, må efter § 28, stk. 3, kun - ud over de i stk. 2 nævnte  

 tilfælde - videregives til en anden forvaltningsmyndighed, når det må  

 antages, at oplysningen vil være af væsentlig betydning for myndighedens  

 virksomhed eller for en afgørelse, myndigheden skal træffe.
Bestemmelsen i §  

 28, stk. 3, indebærer, at der ikke mellem forskellige forvaltningsmyndigheder  

 må finde videregivelse af fortrolige oplysninger sted, medmindre der er  

 sagligt behov herfor.
Bestemmelsen svarer til, hvad der hidtil har været  

 gældende på dette område.
181. Forvaltningslovens bestemmelser om videregivelse  

 af oplysninger omfatter kun FORTROLIGE oplysninger, d.v.s. oplysninger, som  

 er omfattet af lovgivningens bestemmelser om tavshedspligt.
Andre oplysninger  

 kan derimod frit videregives til en anden forvaltningsmyndighed.
 I ganske særlige tilfælde kan oplysningen om, at en borger har været i  

 forbindelse med en forvaltningsmyndighed i sig selv være af fortrolig  

 karakter, fordi den indirekte afslører private oplysninger om den pågældende.  

 Normalt vil en oplysning om, at den pågældende er i forbindelse med  

 forvaltningen imidlertid ikke i sig selv afsløre en fortrolig oplysning.
VIDEREGIVELSE AF FORTROLIGE OPLYSNINGER TIL ANDRE MYNDIGHEDER END FORVALTNINGSMYNDIGHEDER.
182. Bestemmelserne i § 28 angår alene videregivelse  

 af fortrolige oplysninger til andre FORVALTNINGSMYNDIGHEDER.
Bestemmelsen  

 regulerer således ikke adgangen til at videregive oplysninger til domstolene  

 og folketinget, herunder folketingets ombudsmand, samt til udenlandske  

 myndigheder.
 Om videregivelse af fortrolige oplysninger må finde sted til andre  

 myndigheder end forvaltningsmyndigheder vil som hidtil bero på en fortolkning  

 af, om en videregivelse må anses for UBERETTIGET efter straffelovens regler i  

 § 152 samt lovgivningens særlige regler om tavshedspligt og oplysningspligt.
 Oplysninger, der er omfattet af loven om offentlige myndigheders registre,  

 kan videregives til andre myndigheder i det omfang, det er fastsat i de  

 forskrifter, der er udfærdiget for hvert enkelt register.
VIDEREGIVELSE INDEN FOR SAMME MYNDIGHED 183. Bestemmelsen i § 28 angår ikke videregivelse af  

 oplysninger inden for samme myndighed.
Om videregivelse af fortrolige  

 oplysninger kan finde sted i disse tilfælde beror på om videregivelsen efter  

 reglerne om tavshedspligt må anses for BERETTIGET.
Navnlig kan der være grund  

 til at fremhæve, at videregivelsen vil være uberettiget, såfremt den, der  

 videregiver oplysningen, ved, at oplysningen er uden betydning for  

 modtagerens udførelse af de opgaver, der er pålagt den pågældende;sml. § 32.
184. Lokale administrative organer, som ved lov er  

 tillagt en selvstændig kompetence, anses efter § 28, stk. 6, som en  

 selvstændig myndighed i relation til reglerne om videregivelse af oplysninger  

 til andre forvaltningsmyndigheder.
Bestemmelsen præciserer bl.a., at det  

 sociale udvalg er en selvstændig myndighed efter § 28 i forhold til den  

 øvrige kommunale forvaltning for så vidt angår behandlingen af sager, hvor  

 det sociale udvalg efter den sociale lovgivning har fået tillagt en  

 selvstændig kompetence.
En lignende selvstændig stilling gælder for  

 ligningskommissioner, skolekommissioner og brandkommissioner m.v.
Der kan fra  

 disse kommissioner m.v. kun videregives oplysninger til den øvrige del af den  

 kommunale forvaltning i det omfang, det følger af bestemmelserne i § 28.
INDHENTNING AF OPLYSNINGER OM RENT PRIVATE FORHOLD I ANSØGNINGSSAGER 185. I forvaltningslovens § 29 er der fastsat nærmere  

 regler om, i hvilket omfang der i ansøgningssager må indhentes oplysninger om  

 ansøgerens rent private forhold fra andre dele af forvaltningen eller fra en  

 anden forvaltningsmyndighed.
Inden for den kommunale forvaltning vil hvert af  

 de udvalg, der skal nedsættes efter den kommunale styrelseslov og  

 styrelsesvedtægten og de dertil knyttede forvaltninger være en selvstændig  

 forvaltningsgren.
Bestemmelsen er derimod ikke til hinder for, at der inden  

 for samme forvaltningsgren til brug for behandlingen af en ansøgning af en  

 medarbejder indhentes oplysninger fra en anden.
Det gælder også selv om  

 medarbejderne varetager forskelligartede opgaver.
Bestemmelsen har til formål at sikre, at en ansøger får indflydelse på,  

 hvilke oplysninger om rent private forhold, der inddrages i en sag, som den  

 pågældende selv har rejst ved ansøgning overfor forvaltningen.
Der må således  

 i almindelighed ikke fra andre dele af forvaltningen indhentes oplysninger om  

 den pågældendes rent private forhold til brug for sagsbehandlingen uden  

 ansøgerens udtrykkelige samtykke.
Bestemmelsen i § 29 angår alene sager, der i traditionel forstand rejses  

 ved ansøgning, og hvori der skal træffes afgørelse.
Uden for bestemmelsens  

 anvendelsesområde falder således navnlig den del af det offentliges  

 virksomhed, der har karakter af faktisk forvaltningsvirksomhed.
 Uden for bestemmelsen falder endvidere sager, der rejses på myndighedens  

 eget initiativ eller på initiativ af andre, f.eks. efter anmeldelse.
186. Behovet for at indhente oplysninger af den  

 karakter, der er omfattet af bestemmelsen, kan navnlig skyldes, at  

 myndigheden finder det nødvendigt at kontrollere rigtigheden eller  

 fuldstændigheden af de oplysninger, som en ansøger afgiver, eller at  

 myndigheden skal bruge oplysninger, som parten ikke selv fremskaffer eller  

 kan fremskaffe.
Betydningen af, at ansøgeren ikke meddeler tilladelse til, at  

 oplysningerne kan indhentes, vil typisk være, at ansøgningen ikke vil kunne  

 imødekommes eller dog ikke imødekommes i fuldt omfang.
Dette må  

 forvaltningsmyndigheden naturligvis gøre en part opmærksom på i forbindelse  

 med sagens forberedelse.
187. Der gælder ikke efter § 29 et krav om  

 skriftlighed for så vidt angår samtykke til indhentning af oplysninger i  

 ansøgningssager.
Er der i en ansøgningssag givet et mundtligt samtykke til,  

 at der i forbindelse med ansøgningssagens behandling kan indhentes fortrolige  

 oplysninger om ansøgeren fra en anden forvaltningsmyndighed, og gøres denne  

 bekendt med, at der er givet samtykke, vil det ikke være nødvendigt, at der  

 tillige efter § 28 indhentes skriftlig eller mundtlig samtykke til, at  

 oplysningerne kan videregives.
188. Bestemmelsen i § 29 vedrører kun indhentning af  

 oplysninger fra andre forvaltningsmyndigheder eller andre dele af samme  

 forvaltning.
Bestemmelsen omfatter ikke indhentning af oplysninger fra f.eks.  

 private.
Hvis der i en sag er behov for at indhente oplysninger om ansøgerens  

 rent private forhold fra andre end forvaltningsmyndigheder, vil de hensyn,  

 der ligger bag bestemmelsen i § 29 normalt føre til, at de samme principper  

 bør lægges til grund i sådanne tilfælde.
 189. I tilfælde, hvor en ansøger ikke kan eller vil  

 give samtykke til, at der i ansøgningssagen indhentes oplysninger om  

 ansøgerens rent private forhold fra andre dele af forvaltningen eller fra en  

 anden forvaltningsmyndighed, kan disse oplysninger alligevel indhentes, når  

 særlige hensyn til ansøgeren eller trediemand klart overstiger ansøgerens  

 interesse i, at oplysningen ikke indhentes, jfr. § 29, stk. 2, nr. 3.
 Det fremgår af forarbejderne til forvaltningsloven, at bestemmelsen i §  

 29, stk. 2, nr. 3, om særlige hensyn til ansøgeren eller trediemand kun kan  

 tages i anvendelse i helt EKSTRAORDINÆRE situationer.
Kravet om samtykke kan endvidere fraviges efter § 29, stk. 2, nr. 2, hvis  

 andet følger af lov eller bestemmelser fastsat i henhold til lov.
Sådanne  

 regler, hvorefter en myndighed kan afkræve andre myndigheder oplysninger, er  

 blevet gennemført, uden at der har været anledning til at tage stilling til  

 betydningen af den foreliggende generelle regel om samtykke til indhentning  

 af særligt fortrolige personoplysninger i ansøgningssager.
En myndighed, der  

 behandler en ansøgningssag, og som efter lovgivningen har særlig hjemmel til  

 at indhente oplysninger af denne karakter fra andre forvaltningsmyndigheder -  

 som f.eks. det sociale udvalg efter bistandslovens § 17 - bør derfor  

 formentlig i almindelighed indhente samtykke fra ansøgeren, før oplysningerne  

 indhentes, selv om myndigheden ikke er forpligtet hertil.
 OPLYSNINGER INDHENTET TIL STATISTISK BRUG M.V.
 190. Fortrolige oplysninger, der udelukkende er  

 indhentet med henblik på statistiske uddrag eller som led i en videnskabelig  

 undersøgelse, må ikke videregives til en forvaltningsmyndighed til anden  

 anvendelse.
PLIGT TIL AT VIDEREGIVE OPLYSNINGER TIL EN ANDEN FORVALTNINGSMYNDIGHED 191. I forvaltningslovens § 31 er der fastsat nærmere  

 regler om, i hvilket omfang en forvaltningsmyndighed på begæring af en anden  

 forvaltningsmyndighed SKAL videregive oplysninger.
Bestemmelsen indebærer, at en forvaltningsmyndighed SKAL imødekomme en  

 begæring fra en anden forvaltningsmyndighed om udlevering af en oplysning,  

 når myndigheden efter §§ 28 og 30 eller lovregler i anden lovgivning er  

 BERETTIGET hertil.
Det er den myndighed, der besidder oplysningen, der afgør  

 om en videregivelse efter forvaltningsloven er berettiget.
 Afslår en forvaltningsmyndighed på dette grundlag at udlevere oplysninger  

 til en anden forvaltningsmyndighed, er det i bemærkningerne til lovforslaget  

 forudsat, at afgørelsen herom kan indbringes for den myndighed, der ville  

 være klageinstans med hensyn til en klage over sagens realitet.
I § 31, stk. 2, er det fastsat, at pligten dog ikke består, hvis  

 videregivelsen påfører myndigheden et merarbejde, der væsentligt overstiger  

 den interesse, den anden myndighed har i at få oplysningerne.
Denne  

 begrænsning vil normalt ikke kunne anvendes på anmodning om oplysninger i  

 enkelttilfælde, men vil eventuelt kunne påberåbes i tilfælde, hvor en  

 myndighed anmodes om løbende at videregive et mere omfattende antal  

 oplysninger, som er meget arbejdskrævende at finde og udskrive.
 Ved siden af den generelle regel i § 31 om pligt til at videregive  

 fortrolige oplysninger til andre forvaltningsmyndigheder eller  

 forvaltningsgrene gælder fortsat lovgivningens særlige regler om pligt til at  

 videregive oplysninger.
FORBUD MOD INDHENTELSE AF FORTROLIGE OPLYSNINGER UDEN BETYDNING FOR SAGSBEHANDLINGEN 192. I forvaltningslovens § 32 er der fastsat en  

 bestemmelse, som har til formål at præcisere, at de personer, der virker i  

 den offentlige forvaltning, ikke må skaffe sig fortrolige oplysninger, som  

 ikke har betydning for det arbejde, de udfører.
Det gælder såvel indhentelse  

 af oplysninger fra andre myndigheder, som fremskaffelse af oplysninger, der  

 er i myndighedens egen besiddelse, f.eks. fra ældre sager i arkiv.  

 Bestemmelsen er dog ikke til hinder for, at myndighedens personale på  

 sædvanlig måde samarbejder om løsning af myndighedens opgaver, eller for, at  

 de sædvanlige sagsbehandlingsrutiner med f.eks. »tilaktering« af  

 principielle sager følges.
XI.
LOVENS IKRAFTTRÆDEN OG FORHOLDET TIL ANDEN LOVGIVNING M.V.
193. Forvaltningsloven træder i kraft den 1. januar  

 1987. For kommunernes vedkommende træder reglerne i §§ 19 og 20 samt kapitel  

 6 dog først i kraft den 1. januar 1989. Bestemmelsen om udskydelse af  

 ikrafttrædelsen gælder kun for den egentlige kommunale og amtskommunale  

 forvaltning.
I de tilfælde, hvor en kommune eller en amtskommune varetager  

 sekretatiatsopgaver for en statslig myndighed eller for særlige nævn eller  

 råd nedsat ved lov, gælder loven fuldt ud fra den 1. januar 1987. Loven  

 gælder således med det samme for f.eks. amtsankenævnene, revaliderings- og  

 pensionsnævnene, skolekommissionerne, brandkommissionerne og  

 ligningskommissionerne.
 194. Bestemmelser i andre love eller bestemmelser  

 fastsat i henhold til lov, som i videre omfang end bestemmelserne i kapitel 2  

 medfører inhabilitet, opretholdes.
 195. Bestemmelserne om parters adgang til aktindsigt  

 finder anvendelse på dokumenter, der er udfærdiget af en myndighed eller er  

 kommet i en myndigheds besiddelse den 1. oktober 1964 eller senere.  

 Bestemmelserne i § 18 kommer dog ikke til anvendelse på straffesager, der er  

 afgjort inden lovens ikrafttræden, jfr. pkt. 46-48.
 196. Bestemmelser i andre love eller bestemmelser  

 fastsat i medfør af lov, som stiller mere omfattende krav til begrundelsens  

 indhold end de, der følger af § 24, opretholdes.
197. Loven gælder ikke for sager om færøske og  

 grønlandske anliggender, men kan ved komgelig anordning sættes i kraft for  

 sådanne sager med de afvigelser, som de særlige færøske og grønlandske  

 forhold tilsiger.
Dette gælder dog kun for sager, der er eller har været  

 under behandling af rigsmyndigheder.
Sager, der alene behandles af  

 hjemmestyremyndigheder, falder således i det hele uden for lovens  

 anvendelsesområde.
XII.
ALMINDELIGE REGLER I ØVRIGT OM SAGSBEHANDLINGENS TILRETTELÆGGELSE  

 M.V.
198. Ved afgrændsningen af emnekredsen for  

 forvaltningsloven er der lagt vægt på i det væsentlige kun at medtage  

 bestemmelser, der skal iagttages generelt.
Der er endvidere lagt vægt på i  

 det væsentlige kun at medtage bestemmelser, der kan udformes relativt  

 præcist, således at de dels er klare at forstå og efterleve og dels er egnede  

 til at kunne efterprøves retligt af såvel overordnede myndigheder som  

 domstolene.
Ud over de regler, der er medtaget i forvaltningsloven, gælder der en  

 række uskrevne forvaltningsretlige regler, som navnlig har fundet udtryk i  

 domstolsafgørelser, den forvaltningsretlige litteratur og i det meget store  

 antal udtalelser, der er afgivet af folketingets ombudsmand.
Der har endelig  

 i årenes løb, navnlig på baggrund af udtalelser fra ombudsmanden, udviklet  

 sig en række normer for, hvad der må anses for at være god forvaltningsskik.  

 Nogle af disse grundsætninger og normer vil blive omtalt nedenfor.
OFFICIALMAKSIMEN 199. Det er helt grundlæggende princip i dansk  

 forvaltningsret, at det påhviler den enkelte forvaltningsmyndighed selv,  

 eventuelt i samarbejde med andre myndigheder at fremskaffe fornødne  

 oplysninger om de foreliggende sager eller dog at foranledige, at private,  

 navnlig parterne, yder medvirken til sagens oplysning.
I ansøgningssager  

 gælder dog den begrænsning, der følger af forvaltningslovens § 29, se herom  

 ovenfor under pkt. 185-189.
Det er endvidere forvaltningsmyndighedernes pligt at sørge for, at de  

 fornødne oplysninger skaffes tilveje på den hurtigste og mest hensigtsmæssige  

 måde.
En sag skal således undersøges af myndigheden så langt, som det er  

 nødvendigt i det enkelte tilfælde for at træffe en forsvarlig afgørelse.
Ved  

 vurderingen af, hvor omfattende undersøgelser der bør foretages, indgår en  

 række hensyn.
Foruden hensynet til at nå frem til den materielt rigtige  

 afgørelse spiller hensynet til, at afgørelsen træffes uden unødig  

 forsinkelse, en væsentlig rolle.
HURTIG OG SMIDIG SAGSBEHANDLING 200. Det selvfølgelige krav om, at alle sager, der  

 behandles af den offentlige forvaltning, skal behandles så enkelt, hurtigt og  

 økonomisk som muligt, gælderi særlig grad sager, hvori enketlpersoner eller  

 private selskaber, institutioner, foreninger m.v. er part.
I kravet om en så enkel sagsbehandling som muligt ligger bl.a., at  

 sagsbehandlingen ikke bør tynges ved unødig formalisme, herunder f.eks.  

 unødvendige krav om skriftlighed, hvor f.eks. en telefonisk henvendelse kan  

 anvendes i stedet med samme sikkerhed.
Det bør også i øvrigt i videst muligt  

 omfang sikres, at der ikke pålægges den enkelte borger processuelle pligter,  

 f.eks. med hensyn til sagens oplysning, eller egentlige formkrav, der kun vil  

 kunne opfyldes af borgere med særlige forudsætninger i form af uddannelse og  

 lignende, eller som nødvendiggør, at borgeren må søge sagkyndig bistand.
Hvor  

 lovgivningen tillægger borgerne nogle rettigheder kan det ikke pålægges den,  

 deransøger herom at udfylde særlige ansøgningsskemaer og andet  

 blanketmateriale som forudsætning for, at sagen tages under behandling,  

 medmindre der er hjemmel til at stille et sådant formkrav.
På sagsområder,  

 hvor myndigheden har brug for en række faktiske oplysninger for at kunne  

 afgøre en sag, kan det imidlertid være en hjælp for såvel borgerne som  

 myndigheden, at der udarbejdes spørgeskemaer, blanketter og lignende, som en  

 sags parter opfordres til at udfylde.
Myndigheden bør så vidt muligt bistå  

 med tilvejebringelse af de nødvendige oplysninger til sagens behandling,  

 herunder i fornødent omfang vejlede om, hvordan oplysningerne kan  

 tilvejebringes lettest mugligt.
I kravet om, at sagsbehandlingen skal tilrettelægges så økonomisk som  

 muligt, ligger ikke alene, at der med hensyn til behandlingen af de enkelte  

 sagstyper skal foretages en vurdering af, hvilke ressourcer myndigheden skal  

 sætte ind på løsningen af opgaven, men også på, hvilken økonomisk betydning  

 en hurtig og smidig sagsbehandling kan have for den pågældende borger.
I  

 sager, hvor det er af væsentlig økonomisk betydning for den pågældende  

 borger, at der hurtigt meddeles afgørelse i sagen, som det f.eks. kan være  

 tilfældet med hensyn til eksporttilladelser og eksportstøtte, bør dette også  

 tages i betragtning.
 Endelig ligger der i kravet om en hurtig sagsbehandling, at unødig høring  

 af andre myndigheder bør undgås, jfr. herom nedenfor under pkt. 202-204.
VEJLEDNING VEDRØRENDE FAKTISK FORVALTNINGSVIRKSOMHED 201. Den vejledningspligt, der gælder efter  

 forvaltningslovens § 7, gælder for behandlingen af sager, hvori der er eller  

 vil blive truffet afgørelse af en forvaltningsmyndighed.
Det må dog antages at følge af god forvaltningsskik, at der også med  

 hensyn til forvaltningsmyndighedernes udøvelse af faktisk  

 forvaltningsvirksomhed i vid udstrækning er pligt til at yde borgerne  

 fornøden vejledning om de regler, der gælder for det pågældende  

 forvaltningsområde.
I det omfang, den, der henvender sig til myndigheden,  

 ikke behersker det danske sprog tilstrækkeligt godt eller f.eks. er høre-  

 eller synshandicappet, vil det endvidere være en følge af denne  

 vejledningspligt, at myndigheden normalt bør tilvejebringe den fornødne  

 bistand, f.eks. i form af tolkebistand.
HØRING AF ANDRE MYNDIGHEDER 202. Inden en forvaltningsmyndighed indhenter en  

 udtalelse fra en anden myndighed, bør det nøje overvejes, om høringen er  

 nødvendig.
Det gælder dog ikke, hvis det følger af lov eller bestemmelser  

 fastsat i henhold til lov, at høring skal ske.
203. Hvis det er nødvendigt at foretage høring, bør  

 det i høringsskrivelsen angives på hvilke områder, der ønskes en udtalelse,  

 og hvornår udtalelsen bør foreligge.
Det bør endvidere anføres, om  

 myndigheden har hørt andre myndigheder vedrørende samme spørgsmål.
204. Hvis det i en sag er nødvendigt at høre flere  

 myndigheder, bør høringen så vidt muligt foretages således, at alle  

 myndigheder høres samtidig.
Det gælder dog ikke i tilfælde, hvor det er af  

 væsentlig betydning for den hørte myndighed at blive gjort bekendt med, hvad  

 en anden myndighed har udtalt om sagen.
 SVARFRISTER M.V.
205. Forvaltningsloven indeholder ikke generelle  

 regler om sagsbehandlingstiden.
Baggrunden herfor er bl.a., at de opgaver,  

 der udføres af den offentlige forvaltning, er af så forskellig karakter og  

 omfang, at det ikke vil være muligt i en lov, der skal gælde for hele den  

 offentlige forvaltning, at fastsætte bestemte regler for  

 sagsbehandlingstiden, som med rimelighed vil kunne håndhæves ved domstolene.
 Derimod kan der på baggrund af folketingets ombudsmands udtalelser om,  

 hvad der med hensyn til sagsbehandlingstiden må antages at følge af  

 almindelig god forvaltningsskik, gives nogle vejledende regler om  

 sagsbehandlingens tilrettelæggelse, herunder om underretning til den, der er  

 part i en sag, om den forventede sagsbehandlingstid.
 Ombudsmanden har i nogle afgørelser også peget på, at myndighederne med  

 henblik på at sikre, at sager ikke henligger i længere tid, inden afgørelse  

 træffes, og at sager ikke bliver glemt og derfor ikke afgjort, bør oprette  

 tilstrækkeligt EFFEKTIVE ERINDRINGSSYSTEMER.
 206. Hvis en forvaltningsmyndighed som følge af sagens  

 karakter eller den almindelige sagsbehandlingstid for den pågældende  

 myndighed ikke kan træffe afgørelse inden kortere tid efter sagens  

 modtagelse, bør myndigheden give den, der er part i sagen, underretning om,  

 hvorpå sagen beror og så vidt muligt oplysning om, hvornår myndigheden regner  

 med, at afgørelsen kan foreligge.
 207. Myndigheden bør endvidere give den, der er part i  

 sagen, underretning, når behandlingen af den konkrete sag på grund af særlige  

 omstændigheder vil tage længere tid end sædvanligt.
208. Rykkerskrivelser fra den, der er part i sagen, og  

 som er rimeligt begrundet i sagsbehandlingstiden, bør i almindelighed  

 besvares med det samme.
Besvarelsen bør indeholde oplysning om, hvorpå sagen  

 beror og så vidt muligt oplysning om, hvornår myndigheden regner med, at  

 afgørelsen kan foreligge.
KRAV OM SKRIFTLIG AFGØRELSE? 209. I de fleste tilfælde bliver der i dag givet  

 parterne i en forvaltningssag skriftlig meddelelse om sagens afgørelse.
I nogle tilfælde følger det dog af sagens karakter eller af den praksis,  

 der følges på det pågældende forvaltningsområde, at afgørelsen meddeles den  

 pågældende part mundtligt.
Det kan f.eks. være tilfælde, når  

 miljømyndighederne for at afværge væsentlig forurening meddeler et påbud  

 eller forbud, der skal følges straks, mundtligt, (jfr.  

 miljøbeskyttelseslovens § 65) eller når politiet finder et køretøj i en sådan  

 stand, at det er til fare for færdselssikkerheden, og mummerpladerne derfor  

 straks må inddrages (færdselslovens § 77).
Der er ikke med forvaltningslovens regler om efterfølgende skriftlig  

 begrundelse af afgørelser, der er meddelt mundtligt, tilsigtet nogen ændring  

 i forvaltningsmyndighedernes praksis med hensyn til, om en afgørelse skal  

 meddeles mundtligt eller skriftligt.
Det følger dog af god forvaltningsskik,  

 at den, der er part i en sag, hvori der træffes afgørelse af en  

 forvaltningsmyndighed, i almindelighed har krav på at få afgørelsen meddelt  

 skriftligt.
Det gælder også, selv om fristen i forvaltningslovens § 23 for at  

 få begrundelse er udløbet eller afgørelsen giver den pågældende fuldt ud  

 medhold.
Kravet om, at en forvaltningsafgørelse kan forlanges meddelt  

 skriftligt, gælder dog ikke, hvis det er åbenbart, at den pågældende part  

 ikke har nogen interesse i at få meddelt afgørelsen skriftligt.
Ved vurderingen af, hvorvidt en afgørelse bør meddeles skriftligt eller  

 mundtligt, eller hvorvidt et krav om, at afgørelsen meddeles skriftligt, bør  

 imødekommes, må det tages i betragtning, at en skriftlig afgørelse vil kunne  

 have betydning såvel for borgeren som for den pågældende myndighed, idet en  

 skriftlig afgørelse typisk vil kunne gøre det mere klart for borgeren, hvad  

 afgørelsen nøjagtigt går ud på.
Skriftlig meddelelse af en afgørelse vil  

 desuden give den pågældende myndighed et mere sikkert bevis for, at  

 afgørelsen faktisk er meddelt den pågældende part og for, hvad afgørelsen gik  

 ud på.
BEREGNING AF KLAGEFRISTER 210. Er der ved lov eller bekendtgørelse med hjemmel i  

 lov fastsat en klagefrist på et bestemt antal dage, uger eller måneder efter  

 den dag, afgørelsen er MEDDELT den pågældende part, beregnes klagefristen  

 efter følgende retningslinier.
BEGYNDELSESTIDSPUNKTET FOR FRISTBEREGNINGEN 211. Klagefristen begynder at løbe fra det tidspunkt,  

 meddelelsen om afgørelsen er kommet frem til parten.
Hvis meddelelsen er  

 sendt med posten, kan den i almindelighed anses for at være kommet frem dagen  

 efter afgørelsens datering.
Det gælder dog ikke, hvis afgørelsen først dagen  

 efter dateringen eller senere bliver overgivet til postbesørgelse, eller der  

 er almindeligt forekommende forsinkelser i postbesørgelsen.
Det er derfor,  

 navnlig i sager med flere parter, vigtigt, at myndigheden i videst muligt  

 omfang afsender afgørelserne straks efter dateringen.
Kan parten i øvrigt  

 godtgøre, at underretningen om afgørelsen først er modtaget på et senere  

 tidspunkt end det, der påregnes af myndigheden, begynder fristen at løbe fra  

 den dag, afgørelsen herefter må anses for at være kommet frem.
FRISTBEREGNINGEN 212. Ved beregningen af klagefrister, hvis længde er  

 fastsat i dage, tælles den dag, hvor underretningen om afgørelsen er kommet  

 frem, ikke med.
Er underretning om afgørelsen f.eks. kommet frem onsdag den  

 25. marts 1987, udløber en klagefrist på 14 dage således onsdag den 8. april  

 1987 ved kontortids ophør.
Er fristens længde fastsat i uger eller måneder  

 udløber fristen den samme ugedag, som meddelelsen er kommet frem det  

 fastsatte antal uger eller måneder senere.
I det ovennævnte eksempel udløber  

 en klagefrist på 4 uger således onsdag den 22. april 1987 ved kontortids  

 ophør.
Udløber klagefristen på en lørdag eller en helligdag, vil det i  

 almindelighed være rigtigst at anse klagefristen for forlænget til den  

 påfølgende hverdag.
Er underretning om afgørelsen kommet frem 1. maj 1987, og  

 er klagefristen 14 dage, udløber klagefristen således først mandag den 18.  

 maj 1987, idet fredag den 15. maj er helligdag, der efterfølges af en  

 weekend.
Er der tale om en usædvanlig tidlig lukketid, eller foreligger der i  

 øvrigt en særlig tilrettelæggelse af klageinstansens virksomhed, bør klageren  

 dog ikke som følge heraf bære risikoen for en upåregnelig forsinkelse.
I  

 disse tilfælde udløber klagefristen således først næste dag ved kontortids  

 ophør.
 Hvis en klage uanset klagevejledningen fejlagtigt indgives til den  

 myndighed, der har truffet afgørelsen som 1. instans, bør klagen anses for  

 rettidig, såfremt den er kommet frem til denne myndighed inden fristens  

 udløb.
ANDRE KLAGEFRISTER 213. Fristreglen kan i loven eller bekendtgørelsen  

 være udformet således, at fristens begyndelse skal regnes fra et andet  

 tidspunkt end det, der er anført ovenfor i pkt. 211. Der kan f.eks. være tale  

 om, at fristen skal regnes fra det tidspunkt, afgørelsen er truffet.
I  

 sådanne tilfælde er det derfor vigtigt, at afgørelsen meddeles hurtigst  

 muligt til parten med oplysning om klagefrist og om tidspunktet for  

 klagefristens begyndelse.
Det vil i forbindelse med klagefrister af denne  

 karakter være rimeligt, at myndigheden i sin klagevejledning, angiver,  

 hvilken dag (dato) klagen senest skal være kommet i klagemyndighedens  

 besiddelse.
UDFORMNING AF SKRIVELSER 214. Ved den sproglige udformning af  

 forvaltningsafgørelser bør myndigheden have for øje, at enhver, som teksten  

 henvender sig til, let skal kunne læse og forstå den.
Herudover bør den være  

 formuleret venligt og hensynsfuldt.
Formen bør derfor være enkel og præcis og sætningerne korte og klare.
Et  

 begreb bør over alt i samme tekst betegnes med samme udtryk.
215. Kancelliudtryk og fremmedord bør såvidt muligt  

 undgås.
Det samme gælder flertydige og overflødige ord.
 216. Tekniske ord og fagudtryk, d.v.s. ord og udtryk,  

 som er udviklet og overvejende anvendes inden for en snævrere fagkreds, bør  

 ikke - eller i alt fald ikke uden nærmere forklaring - bruges i  

 forvaltningsafgørelser, der henvender sig til personer uden for den  

 pågældende kreds.
217. Henvisninger til love og bekendtgørelser m.v.  

 skal medtages i forvaltningsafgørelser i det omfang, det følger af reglerne  

 om begrundelse, jfr. ovenfor under pkt. 133. Henvisninger til love bør,  

 medmindre der er tale om almindeligt kendte love som f.eks. bistandsloven,  

 indeholde en angivelse af lovens fuldstændige titel, herunder lovens dato og  

 nummer.
Det samme gælder bekendtgørelser.
Det vil ofte være hensigtsmæssigt  

 at skrive disse henvisninger i et særskilt afsnit for at lette læsningen af  

 afgørelsen.
BILAG 4 DEN NORDISKE SPROGKONVENTION KONVENTION Mellem Danmark, Finland, Island, Norge og Sverige om nordiske  

 statsborgeres ret til at anvende deres eget sprog i et andet nordisk land.
Regeringerne i Danmark, Finland, Island, Norge og Sverige som anser en øget sproglig ligestilling inden for Norden for at være af  

 stor betydning for den nordiske fællesskabsfølelse og for en udvidet  

 forbindelse mellem de nordiske folk, som finder det vigtigt, at nordiske statsborgere i så stor udstrækning som  

 muligt kan anvende deres eget sprog over for myndigheder og andre offentlige  

 organer i et andet nordisk land, som erkender, at en god sprogservice for nordiske invandrere er af  

 væsentlig betydning for at fremme tilpasningen, og for at sikre dem social  

 tryghed og lige behandling i samfundet, er i overensstemmelse med synspunkterne i Nordisk Råds rekommandation nr.  

 29/1966, blevet enige om følgende:
ARTIKEL 1 De sprog, som omfattes af denne konvention er dansk, finsk, islandsk,  

 norsk og svensk.
Konventionen omfatter såvel mundtlig som skriftlig kontakt  

 med en myndighed eller et andet offentligt organ, dog ikke telefonkontakt.
Artikel 2 De kontraherende stater forpligter sig til at virke for, at en statsborger  

 i en kontraherende stat skal, hvis der er behov herfor, kunne anvende sit  

 eget sprog ved henvendelse til myndigheder og andre offentlige organer i en  

 anden kontraherende stat.
Foruden domstolene gælder dette først og fremmest i  

 forhold til offentlige myndigheder såsom social-, sundheds-, arbejdsmarkeds-,  

 skatte-, politi- og skolemyndigheder.
I sager, der er til behandling ved domstolene og andre offentlige organer,  

 skal myndighederne så vidt muligt sørge for, at statsborgere i en anden  

 kontraherende stat får den fornødne tolke- og oversættelseshjælp.
I  

 straffesager skal statsborgerne altid have den nødvendige tolkehjælp.
Artikel 3 Omkostningerne til tolkning og oversættelse i sager, som er omfattet af  

 artikel 2, bør afholdes af det offentlige.
Omkostningerne til tolk i  

 straffesager, der er undergivet offentlig påtale, skal altid udredes af det  

 offentlige.
På trods af ovenstående kan en kontraherende stat dog kræve sine  

 omkostninger til oversættelse af dokumenter refunderet helt eller delvis af  

 den, som har indleveret dokumentet, såfremt dette er af vidtløftig  

 beskaffenhed, at ringe betydning, eller såfremt der i øvrigt foreligger  

 særlige omstændigheder.
En kontraherende stat skal heller ikke være afskåret  

 fra at gennemføre regler, hvorefter det offentlige får ret til at kræve  

 omkostningerne til tolk eller oversættelse refunderet af den, som i egenskab  

 af tabende part eller af anden årsag skal afholde sagsomkostningerne.
Artikel 4 Den, der opholder sig på anstalt eller institution, bør i den udstrækning  

 det er muligt, have adgang til samvær med andre, der behersker den  

 pågældendes sprog.
Artikel 5 De kontraherende stater skal arbejde for oprettelsen af offentlige  

 sprogserviceorganer eller anden form for tolke- og oversættelsesservice på  

 steder, hvor statsborgere fra en anden kontraherende stat, som ikke forstår  

 værtslandets sprog, opholder sig i større antal.
Når antallet af sådanne  

 statsborgere, der er bosatte i værtslandet eller i bestemte områder heraf  

 tilsiger det, skal værtslandet fremme arbejdet med oversættelse og  

 distribution af sådanne anvisninger, brochurer, blanketter og lignende, som  

 er egnede til at forbedre forbindelsen mellem den enkelte og det offentlige.
Artikel 6 De kontraherende stater forpligter sig til at forsøge at yde en særlig  

 indsats i sprogservicespørgsmål, når forholdene giver anledning hertil, samt  

 til at fremme det direkte samarbejde mellem myndighederne i de forskellige  

 stater med henblik på en virkeliggørelse af formålet med konventionen.
Artikel 7 Konventionen begrænser ikke to eller flere kontraherende staters adgang  

 til, når der er anledning hertil, at træffe særlige aftaler, som indebærer  

 videregående forpligtelser, end de, der er aftalt i denne konvention.
Artikel 8 Enhver af de kontraherende stater skal udpege en myndighed eller et andet  

 organ, der har til opgave at holde sig orienteret om anvendelsen af  

 konventionen i staten samt at fremme samarbejdet mellem staterne i spørgsmål,  

 der omfattes af konventionen.
 Nordisk Ministerråd vil herudover holde sig orienteret om anvendelsen af  

 konventionen.
Artikel 9 De kontraherende stater kan tilslutte sig denne konvention gennem Ratifikationsdokumenterne skal deponeres i det finske udenrigsministerium.  

 Konventionen træder i kraft den første dag i den måned som begynder 2 måneder  

 efter, at fire af de kontraherende stater har tilsluttet sig den.
I forhold  

 til en kontraherende stat, som tilslutter sig konventionen på et senere  

 tidspunkt, træder denne i kraft to måneder efter, at denne stat har  

 tilsluttet sig konventionen.
 Enhver af staterne kan i forhold til enhver af de øvrige opsige  

 konventionen med seks måneders varsel.
 Til bekræftelse heraf har undertegnede befuldmægtigede undertegnet denne  

 konvention.
 Som sket i Svaneke på Bornholm den 17. juni 1981 i et eksemplar på dansk,  

 finsk, islandsk, norsk og svensk.
