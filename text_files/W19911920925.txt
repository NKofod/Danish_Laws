 Træning i »Form og Figur« eller »Sport og Fitness  

 Center« kunne ikke betegnes som sygebehandling i  

 arbejdsskadeforsikringslovens § 25's forstand, og heller ikke som  

 efterbehandling under lægelig kontrol i umiddelbar tilknytning til  

 sygebehandlingen i en optræningsinstitution godkendt af  

 Arbejdsskadestyrelsen.
 SAGSFREMSTILLING:
 Ankestyrelsen har behandlet to sager, hvor Arbejdsskadestyrelsen traf  

 afgørelse om, at det ikke kunne pålægges forsikringsselskabet at betale  

 udgifter til træning i henholdsvis »Form og Figur« og »Sport  

 og Fitness Center«.
 1. SAG:
I denne sag havde skadelidte, som var hjemmehjælper, ved arbejdsskaden  

 pådraget sig et forløftningstraume i venstre glutealregion.
Han anførte, at  

 rygtræningsprogram og opfølgende træning i »Form og Figur« ville  

 have en positiv indvirkning på hans rygsmerter, som ikke var afhjulpet trods  

 behandling hos fysioterapeut og speciallæge.
 Arbejdsskadestyrelsen begrundede afgørelsen med, at rygtræningsprogram og  

 efterfølgende optræning i »Form og Figur« ikke kunne betragtes som  

 sygebehandling i arbejdsskadeforsikringslovens § 25's forstand.
 2. SAG:
 I denne sag havde skadelidte, som var hjemmesygeplejerske, ved  

 arbejdsskaden pådraget sig et akut facetsyndrom i 5. lændehvirvel.  

 Rygtrænings- og genoptræningsprogram i »Sport og Fitness Center«  

 var anbefalet af sygehus og egen læge.
 Arbejdsskadestyrelsen begrundede afgørelsen med, at optræning ifølge  

 arbejdsskadeforsikringslovens § 25, stk. 1, skal ske som efterbehandling  

 under lægelig kontrol.
 AFGØRELSE:
 Ankestyrelsen tiltrådte Arbejdsskadestyrelsens afgørelser.
 Ankestyrelsen lagde herved vægt på, at den omhandlede træning i  

 henholdsvis »Form og Figur« og »Sport og Fitness Center«  

 ikke kunne betegnes som sygebehandling i arbejdsskadeforsikringslovens § 25's  

 forstand, og at der heller ikke var tale om efterbehandling under lægelig  

 kontrol i umiddelbar tilknytning til sygebehandlingen i en  

 optræningsinstitution godkendt af Arbejdsskadestyrelsen, jf. samme  

 bestemmelse.
