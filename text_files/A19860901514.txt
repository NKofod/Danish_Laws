 Denne datasammenskrivning omfatter lov om udskrivning af  

 skat til amtskommunen, jfr. lovbekendtgørelse nr. 534 af 30. oktober 1974 med  

 de ændringer, der følger af lov nr. 217 af 28. april 1976, lov nr. 500 af 28.  

 oktober 1983 og lov nr. 315 af 4. juni 1986.
 § 1.  Det beløb, der ifølge det af amtsrådet vedtagne  

 årsbudget skal udskrives som skat til amtskommunen, tilvejebringes dels ved  

 udskrivning af grundskyld og eventuelt dækningsafgift i henhold til lov om  

 beskatning til kommunerne af faste ejendomme, dels ved udskrivning af  

 amtskommunal indkomstskat.
§ 2.  Af det samlede udskrevne beløb efter fradrag af  

 de forventede indtægter ved dækningsafgift og efter forlods udskrivning af  

 grundskyld med 4 promille af den afgiftspligtige grundværdi af de ejendomme,  

 der ligger i amtskommunen, udskrives halvdelen som grundskyld.
Den  

 amtskommunale grundskyld kan dog højst udskrives med i alt 20 promille af den  

 afgiftspligtige grundværdi.
 § 3.  Den resterende del af det beløb, der ifølge  

 årsbudgettet skal udskrives, pålignes som amtskommunal indkomstskat.
 § 4.  Pligt til at svare amtskommunal indkomstskat  

 påhviler enhver person, der er pligtig at svare kommunal indkomstskat efter  

 reglerne i afsnit I i loven om kommunal indkomstskat. jfr. dog § 5, stk. 2.
 § 5.  Skatten svares for kalenderåret til den  

 amtskommune (amtsskattekommune), som omfatter den kommune, der efter § 2 i  

 loven om kommunal indkomstskat er den skattepligtiges skattekommune for samme  

 kalenderår.
 Stk. 2.  Personer, hvis skattekommune er Københavns  

 eller Frederiksberg kommune, eller som efter reglerne i § 2, stk. 4, i loven  

 om kommunal indkomstskat i stedet for kommunal indkomstskat svarer et staten  

 tilfaldende skattebeløb, svarer ikke amtskommunal indkomstskat.
Stk. 3.  Amtsrådet har samme ret til at rejse indsigelse  

 mod den skattekommune, der er udpeget for en skatteyder, som tilkommer en  

 kommunalbestyrelse efter lov om kommunal indkomstskat.
Hvis der ikke kan  

 opnås enighed mellem kommunalbestyrelser og amtsråd om, hvilken kommune der  

 skal anses for skattekommune, afgøres spørgsmålet af indenrigsministeren.
 § 6.  Den amtskommunale indkomstskat tilfalder udelt  

 amtsskattekommunen, uanset om vedkommende skattepligtige person har ophold  

 uden for denne kommune i det pågældende kalenderår.
 § 7.  Uenighed mellem amtskommuner om, hvilken af dem  

 der er berettiget til den amtskommunale indkomstskat, der påhviler en person,  

 afgøres af indenrigsministeren.
§ 8.  Amtskommunal indkomstskat beregnes på grundlag  

 af den til statsskat opgjorte skattepligtige almindelige indkomst.
Skatten  

 nedsættes efter personskattelovens §§ 10-12, jfr. til dels § 9, og § 26, stk.  

 1, 2 og 5. Dog udgør grundbeløbet for det personfradrag, der er nævnt i  

 personskattelovens § 10, stk. 1, 21.200 kr. ved nedsættelsen af den beregnede  

 amtskommunale indkomstskat.
Beløbet reguleres efter personskattelovens § 20.
§ 9.  Amtskommunal indkomstskat svares med en  

 udskrivningsprocent, der fastsættes af amtsrådet for det pågældende  

 kalenderår, og som skal angive forholdet mellem på den ene side de beløb, der  

 skal udskrives som amtskommunal indkomstskat, og på den anden side den  

 forventede sum af de skattepligtige indkomster reduceret med de beløb, hvoraf  

 de i § 8, 2.-4. pkt., nævnte nedsættelser skal beregnes.
Fremkommer der ved  

 beregningen af udskrivningsprocenten flere decimaler, forhøjes den første med  

 1, og de øvrige bortkastes.
 § 10.  Bestemmelserne i §§ 14-17 i loven om kommunal  

 indkomstskat finder tilsvarende anvendelse, for så vidt angår amtskommunal  

 indkomstskat.
 § 11.  Indenrigsministeren fastsætter de nærmere  

 regler for gennemførelsen af bestemmelserne i denne lov.
 § 12.  Loven træder i kraft den 1. januar 1972.
Stk. 2.  Lov nr. 29 af 28. januar 1966 om den  

 amtskommunale beskatning ophæves.
Bidrag til amtskommunerne, som er pålignet  

 kommunerne efter den nævnte lov bortfalder i det omfang, bidraget forfalder  

 efter 1. januar 1972.
 § 13.  Loven gælder ikke for Færøerne og Grønland.
