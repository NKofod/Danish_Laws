Nr BTB 14 Betænkning over Forslag til folketingsbeslutning om vurdering af små  

 landbrugsejendomme efter bondegårdsreglen   

 Nr B 14 1997-98. 2. samling Afgivet af Skatteudvalget Afgivet: 19980619 Udvalget har behandlet beslutningsforslaget i nogle møder og har herunder  

 stillet spørgsmål til skatteministeren, som denne har besvaret skriftligt.
 Udvalgets spørgsmål og skatteministerens svar herpå er optrykt som bilag  

 til betænkningen.
 Herefter indstiller et flertal (Venstres, Det Konservative  

 Folkepartis, Dansk Folkepartis, Centrum-Demokraternes, Fremskridtspartiets og  

 Kristeligt Folkepartis medlemmer af udvalget) forslaget til  

 folketingsbeslutning til vedtagelse uændret.
 Et mindretal (Socialdemokratiets, Socialistisk Folkepartis, Det  

 Radikale Venstres og Enhedslistens medlemmer af udvalget) indstiller  

 forslaget til folketingsbeslutning til forkastelse.
Et mindretal inden for mindretallet (Socialistisk Folkepartis og  

 Enhedslistens medlemmer af udvalget) stemmer imod, da beslutningsforslaget,  

 som det er formuleret, giver mulighed for skattespekulation.
Partierne har  

 desuden noteret sig, at skatteministeren vil vende tilbage til det rejste  

 problem, når et udvalgsarbejde nedsat af den tidligere skatteminister senere  

 på året er afsluttet.
Per Kaalund (S) Jens Peter Vernersen (S) nfmd.
Erik Mortensen (S)  

 Anna-Marie Hansen (S) Hugo Sørensen (S) Aage Frandsen (SF) Sonja Albrink (CD)  

 Morten Helveg Petersen (RV) Frank Aaen (EL) Peter Brixtofte (V) fmd.
Mariann  

 Fischer Boel (V) Kristian Jensen (V) Flemming Kofod-Svendsen (KRF) Flemming  

 Hansen (KF) Brian Mikkelsen (KF) Kristian Thulesen Dahl (DF) Kim Behnke  

 (FP) Bilag 1 Udvalgets spørgsmål til skatteministeren og dennes svar herpå.
 Spørgsmål 1:
 Under førstebehandlingen af B 14 blev der fra flere ordførere fremsat  

 ønske om at indbygge en værnsregel i forslaget således, at bondegårdsreglen  

 kun kommer til at gælde de personer, som rent faktisk driver et mindre  

 landbrug eller økologisk brug på ejendommen.
Vil ministeren beskrive, hvordan en sådan værnsregel kan udformes? Svar:
 Efter vurderingsloven afgør vurderingsrådet ved en vurdering, om en given  

 ejendom er helt eller delvist landbrugsmæssigt benyttet, eller hvilken  

 benyttelse ejendommen ellers skal henføres til.
 Hvorvidt en ejendom anses for at være parcelhus eller for at være et  

 landbrug er efter vurderingsloven således resultat af et konkret skøn for, om  

 der rent faktisk drives landbrug på ejendommen.
 I praksis er der lagt afgørende vægt på 3 kriterier ved afgørelse af, om  

 en ejendom er et landbrug eller et parcelhus.
Det første kriterium er størrelsen af ejendommens arealtilliggende.  

 Formodningen om, at en ejendom er en beboelsesejendom, vil være større for  

 ejendomme med et beskedent arealtilliggende.
Det er dog ikke ubetinget  

 afgørende, om arealtilliggendet er over eller under 5 ha.
Det andet kriterium er boligens karakter og værdimæssige dominans i  

 forhold til den samlede ejendom.
Mange mindre landbrugsejendomme erhverves  

 primært til beboelsesformål.
Efter erhvervelsen sker der ofte om- eller  

 tilbygning i et sådant omfang, at ejendommen skifter karakter fra  

 landbrugsejendom til beboelsesejendom eller sommerhus.
Det tredje kriterium er omfanget af den landbrugsmæssige udnyttelse af  

 arealtilliggende og eventuelle driftsbygninger.
For ejendomme med et  

 beskedent arealtilliggende tilsiger en intensiv udnyttelse af areal og  

 driftsbygninger, at der er tale om en landbrugsejendom.
Derimod vil f.eks.  

 bortforpagtning, tilplantning med juletræer eller udlægning til græsning for  

 kreaturer eller får, betragtes som en så underordnet landbrugsmæssig  

 anvendelse, at der ofte vil være tale om en beboelsesejendom.
 Alene hvis den landbrugsmæssige benyttelse af ejendommen efter en konkret  

 afvejning af disse kriterier er helt underordnet i forhold til  

 beboelsesmomentet, anses ejendommen for at være en beboelsesejendom.
 Der foretages således allerede efter de gældende regler et skøn over, om  

 ejendommen rent faktisk helt eller delvist anvendes landbrugsmæssigt.
Hvis disse regler skal ændres, så flere ejendomme med landbrugspligt anses  

 for at være landbrugsejendomme, vil det kunne ske ved at lempe de nuværende  

 krav til omfanget af den landbrugsmæssige virksomhed på ejendommen.
Det kan  

 f.eks. ske ved i lovgivningen at definere mimumskravene til omfanget af den  

 landbrugsmæssige virksomhed.
Endvidere kan det være en mulighed, at der sættes en arealgrænse ind i  

 vurderingsloven, f.eks. 5 ha.
I realkreditlovgivningen gælder således, at  

 ejendomme med areal under 5 ha., der er noteret som landbrug, men hvor  

 erhvervsudøvelsen ikke er af afgørende betydning for ejerens økonomi, kan  

 belånes efter reglerne for ejerboliger eller fritidshuse.
 Den lovteknisk set enkleste løsning er som nævnt i beslutningsforslaget at  

 knytte bestemmelserne til landbrugspligten, men det indebærer jo, at en række  

 ejendomme, der reelt ikke drives som landbrug, vil blive omfattet af  

 bondegårdsreglen.
 Skatteministeriet kan dog ikke anbefale nogle af disse løsningsmuligheder.  

 En gennemførelse af disse vil kunne resultere i, at ejendomme, der reelt set  

 drives som landbrug, ikke vil blive anset for landbrug, ligesom at ejendomme,  

 der reelt set ikke drives som landbrug, vil blive anset for landbrug.
 Spørgsmål 2:
 Også under førstebehandlingen blev der fra flere ordførere givet udtryk  

 for, at man var bekymret for, om bondegårdsreglen kan misbruges til at meget  

 store ejendomme og/eller meget dyre ejendomme vil slippe for billigt i skat.
Vil ministeren beskrive, hvordan f.eks. en øvre grænse kan indbygges i  

 forslaget? Svar:
 I spørgsmål 1 er omtalt muligheden for at udvide det nugældende  

 landbrugsbegreb i vurderingsloven, således at det omfatter flere ejendomme  

 end efter de gældende regler, men ikke alle de ejendomme, der er omfattet af  

 landbrugspligten.
Det forudsættes, at der alene ønskes indbygget en øvre grænse i forslaget  

 for de ejendomme, der er omfattet af denne udvidelse.
I modsat fald vil  

 større landbrugsejendomme ikke i fremtiden efter vurderingsloven blive anset  

 for at være landbrugsejendomme, og de vil derfor ikke være omfattet af  

 bondegårdsreglen.
Vurderingsmyndighederne vil derfor skulle foretage to typer vurderinger  

 for landbrugsejendomme.
Dels en vurdering af, om ejendommen anses for at være  

 en landbrugsejendom efter de nugældende regler, dels en vurdering af, om  

 ejendommen anses for at være en landbrugsejendom efter nye lempeligere  

 regler.
De ejendomme, der alene anses for at være landbrug efter de nye  

 regler, vil dog kun skulle ansættes som landbrug, hvis ejendomsværdien ikke  

 overstiger en bestemt beløbsgrænse.
Det skal i givet fald præciseres for  

 hvilken ejendomsværdi, at grænsen gælder, dvs. om det er ejendomsværdien  

 vurderet som landbrug eller som parcelhus, der er afgørende.
 Spørgsmål 3:
Der tale om et beslutningsforslag.
Når det vedtages, vil ministeren da i  

 et kommende lovforslag kunne indbygge de foregående to  

 forbedringer/justeringer i lovteksten? Svar:
Som det også fremgår af svaret på spørgsmål 1 vil det være teknisk meget  

 vanskeligt at indbygge et kriterium som det foreslåede i vurderingsloven, da  

 vurderingsmyndighederne allerede efter de gældende regler konkret skønner  

 over, om en ejendom drives som landbrug.
En præcisering i vurderingsloven af,  

 hvad der er landbrug og hvad der ikke er landbrug, vil desuden medføre nye  

 afgrænsningsproblemer mellem, hvad der er landbrug, og hvad der er parcelhus.
Indførelse af en maksimumsgrænse vil teknisk set kunne indføres.
I f.eks.  

 ejendomsavancebeskatningsloven er der en maksimumsgrænse for ejerboligandelen  

 ved beregning af stuehusnedslag.
Det vil dog medføre en øget belastning af  

 vurderingsrådene, idet der som beskrevet i svaret på spørgsmål 2 reelt vil  

 skulle foretages to forskellige vurderinger af en række mindre  

 landbrugsejendomme.
 Derfor vil vil det være vanskeligt at indbygge de nævnte forslag i  

 lovteksten.
Tanken om at ændre vurderingsloven, så egentlige beboelsesejendomme skal  

 vurderes som landbrug, uanset de ikke længere anvendes som sådanne, kan jeg  

 derfor fortsat ikke tilslutte mig.
Det vil være et brud med fundamentale  

 principper i vurderingslovgivningen om bl.a. ensartethed i vurderingerne og  

 værdifastsættelse i overensstemmelse med benyttelse og handelsværdi.
Ejerne  

 af mere traditionelle parcelhuse vil også med rette kunne føle sig dårligt  

 behandlede.
 Regeringen er dog indstillet på at se på den problemstilling, der er rejst  

 i beslutningsforslaget, i et bredere perspektiv - når et udvalg, som blev  

 nedsat af min forgænger, forventer at afslutte sit arbejde senere på året.
Det er allerede nu besluttet at udvide information til de ejere af  

 ejendomme, der overgår fra landbrug til parcelhus.
Fra og med 99-vurderingen  

 vil ejere af landbrugsejendomme - bl.a. efter henstilling fra Ligningsrådet -  

 få information om de økonomiske konsekvenser ved overgang af en ejendom fra  

 landbrug til beboelse.
Derudover kunne det ved salg af en landbrugsejendom  

 overvejes automatisk at lade vurderingsmyndighederne vurdere, om en ejendom  

 ved uændret anvendelse fortsat efter vurderingsloven vil være et landbrug.  

 Derved kunne man undgå, at nyerhververen køber katten i sækken.
