Skriftlig  

 fremsættelse (24. januar 2007) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
 Forslag til lov om  

 ændring af patentloven (Indførelse af regler for tilladte handlinger  

 foretaget  

 i forbindelse med opnåelse af markedsføringstilladelser for lægemidler,  

 m.v.).
(Lovforslag nr.
L 120).
 Lovforslaget sikrer, at Danmark gennemfører dele af  

 Europa-Parlamentets og Rådets direktiver 2004/27/EF og 2004/28/EF, der ændrer  

 henholdsvis direktiv 2001/82/EF om oprettelse af en fællesskabskodeks for  

 veterinærlægemidler og direktiv 2001/83/EF om oprettelse af en  

 fællesskabskodeks for humanmedicinske lægemidler.
Med ændringen justeres patentloven med henblik på at  

 implementere dele af de ovennævnte EU-direktiver på lægemiddelområdet.
Dette  

 sker ved en præcisering af, at en producent af et kopilægemiddel med henblik  

 på  

 at opnå markedsføringstilladelse kan gennemføre de undersøgelser, studier og  

 forsøg, der er nødvendige for at få lov til at bringe kopiproduktet på  

 markedet.  

 Disse handlinger vil dermed ikke være i strid med eksisterende  

 patentrettigheder.
Dette vil sikre, at kopiproducenter i den periode, hvor et  

 originalt lægemiddel er patentbeskyttet, kan foretage alle nødvendige  

 forberedelser,  

 så produktion og salg af et kopiprodukt kan ske, i det øjeblik  

 patentbeskyttelsen udløber.
Forslaget indebærer også, at der kan foretages  

 undersøgelser, studier og forsøg med patenterede lægemidler, med henblik på  

 at  

 opnå markedsføringstilladelse for helt nye produkter.
Derudover har forslaget til formål at foretage en  

 harmonisering af de danske regler for patent på nye anvendelser af kendte  

 lægemidler.
Derved kommer patentloven til at afspejle en ændring af Den  

 Europæiske Patentkonvention, der træder i kraft d. 13. december 2007. Endelig  

 foretages en ændring af reglerne for forældelse af erstatningskrav.
For så vidt angår de økonomiske og administrative  

 konsekvenser vurderes det, at de foreslåede ændringer vil have en positiv  

 effekt for dansk erhvervsliv.
Det forhold, at såvel kopiproducenter som  

 innovative producenter får mulighed for at foretage en række nærmere bestemte  

 handlinger med patentbeskyttede lægemidler, med henblik på at opnå en  

 markedsføringstilladelse, vil dels gavne konkurrencen på lægemiddelområdet og  

 dels være til gavn for den hjemlige forskning og udvikling af nye lægemidler.
 Med disse bemærkninger og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
