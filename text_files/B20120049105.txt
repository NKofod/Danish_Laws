Bekendtgørelse om betaling for Lodstilsynets ydelser I medfør af § 26 i lodslov nr. 567 af 9. juni 2006 fastsættes:
§ 1. For ydelser leveret af Lodstilsynet betales et gebyr.
De til hver en tid gældende takster for gebyrer nævnt i denne bekendtgørelse offentliggøres på Lodstilsynets hjemmeside; »www.lodstilsynet.dk«.
 Stk. 2. Gebyrerne reguleres ved ændringer i beregningsgrundlaget, således at Lodstilsynet til enhver tid hviler økonomisk i sig selv.
 § 2. Gebyrerne nævnt i denne bekendtgørelse forfalder til betaling 30 dage efter fakturadato.
 Stk. 2. Hvis betaling for Lodstilsynets ydelser ikke sker rettidigt i henhold til stk. 1, kan det skyldige beløb inddrives ved udpantning, og kan forrentes fra sidste rettidige betalingsdag, til betaling sker med den rentesats, der er fastsat i lov om renter ved forsinket betaling m.v.
 § 3. Lodstilsynet udsteder mod betaling af et gebyr:
1) lodsaspirant-idkort, 2) lodscertifikat, 3) højsøcertifikat, 4) lodsfritagelsesbevis, og 5) duplikatkort (erstatningskort).
§ 4. For årligt tilsyn, foretaget på baggrund af oplysninger opgivet til Lodstilsynet, betales et årligt gebyr for hver lods tilknyttet lodseriet.
Perioden for opkrævning af dette gebyr er 1. juni til 31. maj.
Ved »tilknyttet« forstås en lods, som har udført mindst én lodsning for lodseriet.
 Stk. 2. Hvis et lodseri har været etableret under et halvt år i et givent opkrævningsår, skal der kun betales halvdelen af det i stk. 1 nævnte gebyr.
 Stk. 3. For årlig kontrol, foretaget på baggrund af oplysninger opgivet til Lodstilsynet, betaler indehaveren af et lodsfritagelsesbevis et årligt gebyr.
 § 5. Lodstilsynet gennemfører mod betaling af et gebyr fastsat i henhold til tid forbrugt på den enkelt opgave:
1) egnethedsprøve i forbindelse med ansøgning om lodscertifikat, 2) egnethedsprøve i forbindelse med ansøgning om lodsfritagelsesbevis, og 3) tilsyn som følge af mangelfuld egenkontrol.
 Stk. 2. For ydelser, der ikke er beskrevet i stk. 1, og som kræver sagsbehandling, betales et gebyr.
 Stk. 3. Lodstilsynet kan opkræve betaling for rejseomkostninger og rejsetid, jf. statens regler herom.
 Stk. 4. Det påhviler Lodstilsynet, over for den betalingspligtige, at specificere samtlige omkostninger, der anmodes dækket.
 § 6. Udebliver en ansøger fra en fastlagt egnethedsprøve, skal Lodstilsynets omkostninger i forbindelse hermed betales, før en ny egnethedsprøve kan fastlægges.
 § 7. Kan et tilsyn som følge af mangelfuld egenkontrol, jf. § 5, stk. 1, nr. 3, ikke påbegyndes, må afbrydes eller kan ikke afsluttes på grund af lodseriets eller dennes repræsentanters forhold, skal lodseriet betale Lodstilsynets omkostninger i forbindelse hermed.
 § 8. Bekendtgørelsen træder i kraft den 1. juni 2012.
 Stk. 2. Samtidig ophæves bekendtgørelse nr. 295 af 25. marts 2010 om betaling for Lodstilsynets ydelser.
