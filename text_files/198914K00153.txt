Nr BTL 153 Betænkning over Forslag til lov om gevinstopsparing   

 Nr L 153 1989-90, 1. samling Afgivet af Det Politisk-Økonomiske Udvalg Afgivet: 19900425 Udvalget har behandlet lovforslaget i en række møder og har herunder stillet spørgsmål til økonomiministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Sparekasseforening, Dansk Iværksætter Forening, Danske Investeringsforeningers Fællesrepræsentation, Den Danske Bankforening og Håndværksrådet.
 Der er af et mindretal stillet ændringsforslag, hvorom der henvises til de  

 ledsagende bemærkninger.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

vedtagelse med de af mindretallet stillede ændringsforslag.
 Et andet mindretal (Det Konservative Folkepartis, Venstres, Det  

 Radikale Venstres og Centrum-Demokraternes medlemmer af udvalget) indstiller  

 lovforslaget til vedtagelse og vil redegøre for sin stilling til de  

 stillede ændringsforslag ved 2. behandling.
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse og udtrykker håb om, at når Las  

 Vegas-tilstandene først er blevet lovliggjort i Danmark, vil der kunne  

 skaffes et folketingsflertal for at regelsanere loven, så den allerhøjst  

 kommer til at bestå af følgende bestemmelse:
»Pengeinstitutter kan modtage indskud på de vilkår, pengeinstituttet  

 fastsætter, herunder gevinstkonti, hvor kontohaveren i stedet for en del af  

 renteafkastet eller hele afkastet af kontoen opnår mulighed for at vinde en  

 præmie.« Fremskridtspartiet stemmer imod ændringsforslag nr. 2 og meddeler ved 2.  

 behandling partiets stillingtagen til ændringsforslag nr. 1.
 Et fjerde mindretal (Kristeligt Folkepartis medlem af udvalget) vil  

 undlade at stemme for lovforslaget ved 3. behandling og vil redegøre for sin  

 stilling til ændringsforslagene ved 2. behandling.
Ændringsforslag Af et mindretal (S og SF):
Til § 2 1) Efter stk. 1 indsættes som nyt stykke:
»Stk. 2. Økonomiministeren fastsætter regler for oprettelse af  

 gevinstkontoordninger hos Postgiro.« Til § 5 2) I stk. 2 indsættes efter »jf. dog stk. 3« ordene:  

 »og stk. 4«, og efter stk. 3 indsættes som nyt stykke:
»Stk. 4. Den årlige præmiepulje må ikke overstige pengeinstituttets  

 højeste indlånsrente multipliceret med en faktor F.
F er defineret som:
F = (100 - selskabsskatteprocenten)/100.« Bemærkninger Til nr. 1 Den foreslåede ændring tilsigter at give Postgiro mulighed for at etablere  

 gevinstopsparingskonti på lige fod med pengeinstitutterne.
Til nr. 2 Den foreslåede ændring sikrer, at kunder, der benytter  

 gevinstopsparingskonti, ikke gennemsnitligt bliver stillet bedre end kunder,  

 der indsætter deres penge til højeste indlånsrente.
