Monopoltilsynet har igennem længere tid bl.a. på foranledning af  

 Danmarks Automobil-Forhandler-Forening ført forhandlinger med en række  

 bilimportører om en liberalisering af bestemmelserne om mærkebinding, der  

 findes i de kontrakter, forhandlerne indgår med importørerne.
Denne binding  

 indebærer, at forhandlerne er afskåret fra at føre andre importørers mærker,  

 eller at dette kun kan ske med særlig tilladelse fra importøren af  

 »hovedmærket«.
 Tilsynet fandt, at disse bestemmelser indebærer en urimelig  

 indskrænkning i forhandlernes frie erhvervsudøvelse, og da det ikke lykkedes  

 at komme frem til en forhandlingsløsning med importørerne, har man nu givet  

 pålæg om ophævelse af bestemmelserne om mærkebinding i kontrakterne.
Forhandlerkontrakterne Inden for automobilhandelen er der oprettet kontrakter mellem  

 bilimportører og forhandlere, der giver forhandleren eneforhandling i et  

 bestemt område, bl.a. mod at hans ret til at føre andre importørers mærker  

 begrænses.
Endvidere er forhandleren forpligtet til inden for sit område at  

 yde en særlig salgsindsats for sit mærke.
De fleste kontrakter er  

 fortløbende, men kan opsiges, for det meste med 12 måneders varsel.
Med undtagelse af General Motors og Fredericia Motorkompagni (Lada)  

 indeholder alle importørers kontrakter bestemmelser om mærkebinding.
Det er  

 dog kun tre importører - Volvo, Ford og Skandinavisk Motor Co. - der  

 praktiserer mærkebinding fuldt ud.
De øvrige importører har i visse tilfælde  

 godkendt, at forhandlerne sælger andre mærker.
Men i disse tilfælde har  

 forhandlerne normalt kun fået tilladelse til at føre et mærke ud over  

 hovedmærket.
Det supplerende mærke konkurrerer i så fald ikke med  

 hovedmærket.
D.A.F.'s henvendelse Danmarks Automobil-Forhandler-Forening (D.A.F.) henvendte sig i slutningen  

 af 1980 til monopoltilsynet med ønske om, at tilsynet griber ind og ophæver  

 mærkebindingen i forhandlerkontrakterne.
Begrundelsen var, at bindingen har  

 en række negative virkninger for forhandlerne.
Bindingen til et mærke  

 medfører bl.a. en dårlig kapacitetsudnyttelse.
F.eks. kan importører af nye  

 mærker ikke udnytte ledig kapacitet hos etablerede forhandlere, men må se sig  

 henvist til at bygge et nyt forhandlernet op.
Konkurrencen foregår alene på  

 avancen, mens den også vil foregå på kvaliteten, hvis forhandleren frit kan  

 vælge, hvilket mærke han vil sælge.
I denne forbindelse har D.A.F. fremhævet  

 forbrugerens interesse i at kunne sammenligne pris og kvalitet på flere  

 konkurrerende mærker i den samme forretning.
Sidst, men ikke mindst,  

 begrundede foreningen sit ønske om en frigørelse af forhandlerne fra  

 afhængigheden af importørernes dispositioner med, at en sammenlægning af  

 eller et samarbejde mellem flere importører/bilproducenter kan indebære  

 nedlæggelse af forhandlervirksomheder, som i øvrigt må anses for fuldt  

 effektive på det danske marked.
Importørerne Automobilimportørernes Sammenslutning var imod ophævelsen af  

 tvangsklausuler om mærkebinding i kontrakterne og fremførte en række forhold,  

 der taler for det nuværende system.
Efter importørernes opfattelse er bindingen med til at sikre forbrugeren  

 en god service, samt sikre at garantiforpligtelserne kan opretholdes.
Det  

 blev hævdet, at en ophævelse af mærkebindingen vil medføre, at konkurrencen i  

 højere grad vil foregå på rabatten til forhandlerne i stedet for på prisen,  

 at importørerne ville gå aktivt ind og oprette detailforretninger, og at nye  

 virksomheder, såsom varehuse o.l., kunne påbegynde bilsalg.
Der måtte også  

 optages flere forhandlere for at salget og den nødvendige service skal kunne  

 opretholdes.
Disse sidstnævnte forhold vil alt i alt forringe  

 kapacitetsudnyttelsen i branchen.
 Importørerne gjorde opmærksom på, at kun Sverige som eneste europæiske  

 land har gennemført en ophævelse af mærkebindingen.
Importørerne fandt, at ophævelse af bindingen først og fremmest vil være  

 til fordel for de store forhandlere, der har kapacitet til at føre og yde  

 service m.m. for flere mærker.
Endvidere pegede man på, at flere nye  

 bilmærker fra Japan og Østeuropa i de seneste år har fået fodfæste her i  

 landet på trods af mærkebindingen og at importørerne har givet tilladelse til  

 forhandling af flere mærker, når rimelige og saglige grunde taler herfor.
 F.D.M.
Forenede Danske Motorejere har anført, at en ophævelse af mærkebindingen  

 må skønnes at være til fordel for forbrugerne, idet de vil få bedre mulighed  

 for at foretage prissammenligninger.
Hertil kommer, at det vil medføre en  

 sanering i branchen, når forhandlerne kan vælge at sælge det mærke, der kan  

 klare sig i konkurrencen på pris og kvalitet.
F.D.M. har ikke anset det for  

 sandsynligt, at forbrugerne vil blive ringere stillet med hensyn til service  

 og reparationer, eller at der vil blive vanskeligheder med at indkalde biler  

 til kontrol, hvis mærkebindingsbestemmelserne ophæves.
Forhandlinger i henhold til monopolloven Monopoltilsynet fandt, at der forelå en konkurrencebegrænsning som  

 omhandlet i monopollovens § 2, stk. 1, og at mærkebindingen bedømt ud fra et  

 erhvervsfrihedssynspunkt medførte en væsentlig indskrænkning i forhandlernes  

 frie erhvervsudøvelse.
Specielt den senere tids omsætningstilbagegang kunne true de forhandlere,  

 der kun fører et enkelt mærke.
Det må endvidere virke omkostningsfordyrende,  

 når effektive forhandlere som følge af mærkebindingen bliver hindret i at  

 udvide sortimentet, ligesom de vil blive mere udsatte ved forskydninger i  

 markedsandele, fusioner blandt forhandlerne eller strukturændringer i øvrigt  

 i branchen.
Det er fordyrende for bilhandelen og må gøre det svært for en ny  

 importør at komme ind på markedet med et nyt mærke, hvis dette kræver  

 opbygning af et helt nyt forhandlernet.
Ophævelse af mærkebindingen vil næppe  

 i sig selv favorisere de store forhandlere, idet de fleste forhandlere kun  

 vil føre nogle enkelte mærker.
I øvrigt kunne der peges på, at de mange  

 fusioner blandt importørerne - Volvo og Renault, Peugeot og Talbot, Datsun og  

 Alfa Romeo - betød, at forhandlerne nu skulle føre flere mærker.
I disse  

 tilfælde, hvor importøren bestemte, hvilke mærker der skulle føres, var det  

 åbenbart forsvarligt at føre flere, tidligere konkurrerende, mærker.
Tilsynet optog derfor forhandlinger med parterne om en ændring af  

 kontraktsbetingelserne.
Det var herunder klart, at en lempelse af  

 mærkebindingen for forhandlerne skulle modsvares af en ret for importørerne  

 til at markedsføre deres biler gennem andre forhandlere end de oprindelige  

 lokale eneforhandlere.
Pålæg om ophævelse Under de forhandlinger, der blev ført efter monopollovens § 11, stk. 1,  

 viste importørerne sig ikke villige til at ophæve mærkebindingsbestemmelserne  

 i kontrakterne.
 D.A.F. fastholdt samtidig sit ønske om at få mærkebindingen ophævet, og  

 gjorde gældende, at det især var vigtigt i den nuværende situation med  

 salgsnedgang og strukturændringer i branchen.
 Tilsynet fandt, at automobilimportørerne fører en så ensartet politik med  

 hensyn til praktisering af mærkebindingsbestemmelserne, at konkurrencen er  

 begrænset som omhandlet i monopollovens § 2, stk. 1, idet alle importører med  

 undtagelse af to har bestemmelser om mærkebinding i kontrakterne, ligesom  

 alle de importører, som delvis har åbnet adgang for forhandlerne til at føre  

 andre mærker, kræver en forhåndsgodkendelse hertil og således uden  

 begrundelse kan forbyde forhandling af andre mærker.
Opretholdelsen af mærkebindingen indebærer en urimelig indskrænkning i  

 erhvervsudøvelsen i forhandlernes valg af varesortiment, jf. monopollovens §  

 11, stk. 1. Markedsforholdene på bilmarkedet er afgørende ændret i de senere  

 år med voldsom nedgang i bilsalget og med stor tilgang af nye bilmærker fra  

 Japan og Østeuropa.
Flere importører har fusioneret, således at tidligere  

 konkurrerende bilmærker nu markedsføres hos samme forhandler.
Men initiativet  

 til en sådan omstrukturering i forhandlerleddet udgår i kraft af  

 mærkebindingen alene fra importørleddet, og forhandlerne er afskåret fra at  

 øve indflydelse på branchens fremtidige strukturforhold.
 Da forhandlingerne var endt uden resultat, pålagde tilsynet derfor i  

 medfør af monopollovens § 12, stk. 2, de importører, der har opretholdt  

 mærkebindingen, at ophæve de gældende tvangsklausuler i  

 forhandlerkontrakterne, således at forhandlerne uden særlig tilladelse fra  

 importørens side i det konkrete tilfælde senest 6 måneder fra pålæggets  

 meddelelse at regne kan optage forhandling af bilmærker fra andre importører  

 mod, at importørerne til gengæld får adgang til at træffe aftale med andre  

 forhandlere i de respektive områder om salg af nye biler.
