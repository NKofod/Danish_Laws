Nr BTL 76 Betænkning over Forslag til lov om oprettelse af et etisk råd og  

 regulering af visse biomedicinske forsøg   

 Nr L 76 1986-87, 1. samling Afgivet af udvalget angående et etisk råd m.v.
Afgivet: 19870514 Udvalget har behandlet lovforslaget i en række møder og har herunder stillet spørgsmål til indenrigsministeren og statsministeren, som disse har besvaret skriftligt.
Nogle af udvalgets spørgsmål er optrykt som bilag til betænkningen tillige med indenrigsministerens og statsministerens svar herpå.
 Indenrigsministeren har endvidere besvaret spørgsmål i samråd.
 Udvalget har modtaget mundtlige og/eller skriftlige henvendelser fra:
Amtsrådsforeningen, Dansk Sygehus Institut, De Samvirkende Invalideorganisationer, Den Almindelige Danske Lægeforening, Faglig Sammenslutning 5, Katolske Lægers Forening i Danmark, Kristelig Lægeforening, Etikudvalget, Ramussen, Jørgen Nybo, og Rigshospitalet, afd.
Y.
Udviklingen de seneste år på det såkaldte biomedicinske område åbner perspektiver og rejser spørgsmål af stor rækkevidde.
Positivt betragtet står menneskeheden hermed over for hidtil uanede muligheder i sygdomsbekæmpelsen og andre behandlinger.
Modsat kan hele grundlaget for menneskelivets tilblivelse, vores samspil med hinanden, sammenhængen mellem ånd og krop, natur og etik komme i et uoverskueligt og måske katastrofalt opbrud.
I de to sidste folketingsår har Tinget beskæftiget sig indgående med disse emner.
Lovforslag er fremsat, debatteret i salen og derefter grundigt behandlet i et særligt udvalg, udvalget angående et etisk råd m.v.
Udvalget havde i forbindelse med behandlingen af lovforslagene nr.
L 91 og L 93 i folketingsåret 1985-86 møder med den centrale videnskabsetiske komitee og med lektor, med. dr.
Kjeld Møllgård.
Udvalget deltog desuden i et møde i forbindelse med lovforslagene afholdt af indenrigsministeren på Marienborg.
Udvalget så endvidere filmen »Fremtidens Børn« og besøgte Rigshospitalets afdeling Y, v. overlæge, dr. med.
Jørgen Starup.
Udvalget modtog i folketingsåret 1985-86 mundtlige og/eller skriftlige henvendelser fra:
Amtsrådsforeningen i Danmark, Biskoppen over Ålborg Stift, Christensen, Flemming, læge, Diakonissestiftelsen, Danmarks Bløderforening, Dansk Farmaceutforening, Dansk Kvindesamfund, Dansk Sygeplejeråd, De Samvirkende Invalideorganisationer, Den Almindelige Danske Lægeforening, Det Kvindeetiske Råd, Forbrugerrådet, Hansen, Niels Arthur, København Ø, Harry, Michael, speciallæge, Lejre, Højskolefolk v/Bent Martinsen, Silkeborg, Rektor, dr. theol, Svend Andersen, Institut for Etik og Religionsfilosofi, Århus Universitet, Kristelig Lægeforening, Landsforeningen af Turner-kontaktgrupper i Danmark, Landsforeningen af Vanføre, Martensen, Hans L., biskop, København, Muskelsvindfonden, Odense Universitet, Det lægevidenskabelige fakultet, og Rehof, Lars A., forskningsrådsstipendiat, København Universitet.
Det skriftlige materiale fra Lars A.
Rehof er optrykt som bilag til betænkningen.
I folketingsåret 1986-87 har udvalget behandlet et forslag til lov om nedsættelse af en kommission til bedømmelse af etiske, tekniske og juridiske spørgsmål i forbindelse med anvendelse af moderne medicinsk teknologi (L 74) af Helle Degn (S) m.fl. sammen med nærværende lovforslag.
 Udvalget har bestræbt sig på at koordinere de to lovforslag.
 Resultatet heraf fremgår af dennne betænkning.
Udvalget ønsker indledningsvis at understrege, at det har søgt at finde frem til en balance mellem fordele og ulemper ved de nye former for teknik.
Udvalget mener, at de bør bruges til nytte for både det enkelte individ og samfundet som sådant, hvor det findes forsvarligt og ønskeligt.
Omvendt bør disse former for nyt teknik ikke tages i anvendelse, hvor der findes etiske ulemper af konkret eller generel karakter, der overstiger fordelene.
Denne balance er selvsagt yderst vanskelig at definere specifikt.
I visse tilfælde har udvalget dog ment, at det allerede nu og her kan fastslås, at anvendelse med henblik på visse formål ikke bør finde sted, og at loven på disse områder klart skal forbyde det, jf. lovforslagets § 6.
Udvalget vil samtidig understrege, at dette også må gælde sådanne procedurer, som i det væsentlige tager sigte på de i paragraffen anførte formål.
 Som eksempler kan nævnes:
1. Forsøg med kernetransplantationer, hvor modtagercellen er et befrugtet menneskeligt æg, hvorfra kernen er fjernet.
2. Forsøg, hvor cellemassen i et menneskeligt fosteranlæg adskilles enten for at sammensætte delen med dele af andre fosteranlæg andre fosteranlægsdele eller for at sammesætte delen med andre celler af fremmed oprindelige eller for at udvikle hver enkelt del for sig.
3. Forsøg, hvorved menneskelige befrugtede æg og kønsceller tilføres arveanlæg, f.eks. ved mikroinjektion af arvemateriale eller viral overførsel af arvemateriale.
4. Forsøg, hvorved menneskelige befrugtede æg tilføres hormoner eller hormonlignende substanser.
Forsøg, hvorved isolerede kønsceller (i modsætning til befrugtede æg) tilføres hormoner eller hormonlignende substanser, er derimod et eksempel på en procedure, der er tilladt med henblik på nogle formål (in vitro-befrugtning), men forbudt som led i processer med andre formål (de i § 6 nævnte).
I andre tilfælde af anvendelse af de nye former for teknik bør der foretages en nøjere afvejning.
Det gælder bl.a. alle de tilfælde, som ikke kan forudses, men som givetvis vil opstå gennem fremtidens forskning.
For så vidt angår in vitro-befrugtning forudser udvalget dette spørgsmål overvejet nøjere, men ønsker dog allerede nu at understrege, at det bør tilstræbes ikke at befrugte flere æg, end man agter at lægge tilbage i den kvinde, der har givet æggene.
Udvalget mener, at alle sådanne overvejelser bør forestås af et etisk råd, bredt sammensat af repræsentanter for den danske befolkning, først og fremmest ikkeeksperterne (jf. lovforslagets § 2).
Dette råd får en række opgaver, hvoraf her skal nævnes indstillingskompetence over for indenrigsministeren, nære samarbejdsrelationer til Folketinget og sidst, men ikke mindst en forpligtelse til at holde offentligheden informeret og til at inspirere og igangsætte den brede offentlige debat om disse emner.
Udvalget lægger vægt på, at det af Folketinget nedsatte udvalg løbende modtager information om væsentlige indstillinger fra Rådet til indenrigsministeren.
Udvalget ønsker at præcisere, at gennemførelsen af lovforslaget ikke indebærer nogen ændring af de videnskabsetiske komiteers retlige instans.
Udvalget har med tilfredshed noteret sig, at indenrigsministeren har erklæret sig rede til at lade spørgsmålet om de videnskabsetiske komiteers retlige status og spørgsmålet om, hvorvidt der er behov for lovgivning om biomedicinske forsøg på levende forsøgspersoner, underkaste en undersøgelse - eventuelt ved en enkeltmandsudredning.
Resultatet af en sådan undersøgelse bør foreligge så betids, at eventuelle regler kan vedtages inden og træde i kraft ved førstkommende kommunale valgperiode.
Udvalget skal endelig understrege, at de af lovforslaget omfattede emner ikke kan ses udelukkende i en national dimension.
Udviklingen betinges af internationale sammenhænge, både hvad forskning, behandling og regulering angår.
Hvis Folketinget vedtager lovforslaget med de ændringsforslag, der fremgår af denne betænkning, vil Danmark være et af de første lande, der gennemfører en lovgivning om disse emner.
Der er af udvalget og af nogle mindretal stillet ændringsforslag, hvorom henvises til de ledsagende bemærkninger.
Et mindretal (Det Konservative Folkepartis, Venstres og Centrum-Demokraternes medlemmer af udvalget) indstiller lovforslaget til vedtagelse med de af udvalget stillede ændringsforslag Et andet mindretal (Socialdemokratiets og Det Radikale Venstres medlemmer af udvalget) indstiller lovforslaget til vedtagelse med de af udvalget og de af mindretallet stillede ændringsforslag.
Mindretallet kan ikke acceptere regeringens argumentation for at ville lovgive om livets begyndelse i § 1, 3. pkt.
Mindretallet er enig med flertallet i, at det bør markeres, at »de røde lamper skal blinke« ved enhver form for indblanding i de menneskelige kønsceller, og finder, at dette formål er opnået med mindretallets ændringsforslag.
Mindretallet finder derimod ikke, at man ved en afstemning i Folketinget skal vedtage en lov, der definerer tidspunktet for livets begyndelse, først og fremmest fordi der ikke er biologisk baggrund for en sådan vedtagelse.
For det andet fordi en sådan lovgivning giver komplikationer over for anden lovgivning (abortloven), der kan opfattes som modstridende regler.
Denne modstridende lovgivning kan skabe såvel juridiske som etiske problemer for de abortsøgende, deres pårørende samt ikke mindst for det sundhedspersonale, som skal medvirke ved provokeret abort.
For det tredje kan det frygtes, at de modstridende regelsæt kan give anledning til retstvister i abortsager (som man f.eks. har set i England, hvor en vordende fader førte retssag for at forhindre en abort) samt i arverets- og forsikringsspørgsmål.
Det skal i den forbindelse bemærkes, at mindretallet ikke anser det for muligt i længden at undgå, at der nedfryses befrugtede æg i kortere eller længere tid.
Endelig skal det fremhæves, at det af henvendelser til udvalget fra forskellige sider klart er fremgået, at uanset ministerens fortolkning af § 1, 3. pkt., opfattes denne sætning helt kontant som en difinition på, hvornår et menneske bliver til.
Således har formanden for Nicolaus Stenogildet hævdet, at Lægeforeningens modstand mod formuleringen i regeringens forslag er et »forsøg på at legitimere hidtidig abortpraksis«.
En gruppe af initiativtagerne til Askovmødet den 12. oktober 1986 skriver direkte, at en lovgivning må bygge på den forudsætning, »at et menneske er et menneske fra befrugtningsøjeblikket«.
Endvidere har Jørgen Nybo Rasmussen i et åbent brev til Folketinget tilsluttet sig regeringens formulering ud fra den opfattelse, at brugen af de moderne reproduktions- og genteknikker på mennesker fuldt ud bør betinges af, at der fra »menneskelivets første øjeblik er tale om et menneskeligt væsen med krav på respekt for dets liv og velfærd«.
Mindretallet må på denne baggrund stærkt advare mod at vedtage regeringens formulering i § 1, 3. pkt.
Hensigten kan til fulde nås med mindretallets ændringsforslag, og man kan derved undgå den store retsusikkerhed, der vil kunne opstå som følge af vedtagelsen af regeringens forslag.
Et mindretal inden for mindretallet (Socialdemokratiets medlemmer af udvalget) ønsker herudover at udtale:
Ny medicinsk teknologi stiller menneskeheden over for nye udfordringer.
En stillingtagen til eksistentielle og etiske vurderinger vil være nødvendig, ligesom en revurdering af kendte og nye behandlingsformer og prioriteringer bliver nødvendig.
I årtier har menneskeheden kæmpet for at opfinde behandlingsformer.
I de kommende år bliver spørgsmålet, hvilke behandlinger vi skal vælge fra, og hvilke vi skal bruge vore fælles ressourcer til.
At skabe liv syntetisk, at forbedre hjernekapaciteten, at udelukke sygdomme og handicap vækker både glæde og skrækperspektiver.
For Socialdemokratiet er åbenhed, demokratisk medleven og fællesbeslutninger af afgørende betydning, hvorfor vi havde stillet forslag om et egentligt udredningsarbejde.
Udredningsarbejde foretaget af Folketinget selv, åbne kommissionsmøder og høringer ville være noget nyt og spændende i den demokratiske beslutningsproces.
I det eksisterende Folketing fandtes desværre ikke opbakning for denne nye arbejdsform eller gamle grundtvigianske, om man vil.
Under hensyn til behovet for afklaring, demokratiske og politisk valgte løsninger på allerede igangværende forsøg og behandlinger på landets offentlige hospitaler kan Socialdemokratiet tilslutte sig den her af udvalget i fælleskab udarbejdede arbejdsform og beslutningsstruktur.
Vore egne forslag har vi i stor udstrækning fået indarbejdet i det foreliggende forslag og dets bemærkninger, ligesom der er lagt spændende drøftelser til rette for Det Etiske Råds fremtidige arbejde.
 Socialdemokratiet må tage afstand fra formuleringen af § 1, 3. pkt.
Partipolitiske vurderinger og afstemninger kan ikke bruges til definition af, hvornår livet starter eller slutter.
Partipolitiske beslutninger kan alene afgøre de omstændigheder og betingelser, som vi vil skal knytte sig til de forskellige stadier i livsforløbet.
Spørgsmålet om retssikkerhedens tilstande, social- og forsikringslovgivning kan knyttes til de forskellige stadier.
Politikere må overlade eksistentielle vurderinger til folks religiøse eller andre vurderinger.
En regering kan ikke beslutte sig for, hvornår vi er blevet liv eller er døde, men kan knytte beslutninger af beskyttende karakter til de forskellige stadier i livsprocessen såsom abortbetingelser eller transplantations- og forsknings- og forsøgsregler.
Et tredje mindretal (Socialistisk Folkepartis medlemmer af udvalget) indstiller lovforslaget til vedtagelse med de af udvalget og de af mindretallet stillede ændringsforslag.
Mindretallet støtter regeringens forslag til formulering af § 1, men ønsker at slå fast, at formuleringen ikke har noget at gøre med arbortloven.
Det har aldrig været Socialistisk Folkepartis påstand, at livet opstod i 12. uge.
Fordelen ved at fastslå, at man skal omgås befrugtede æg som begyndelse til menneskets liv, er, at man afskærer nogen fra at oprette frizoner.
Man undgår, at læger får lov til at trække tilfældige grænser: 14 dage, 12 uger, eller hvad der er opportunt.
Der er derudover den gode logik i at tage udgangspunkt i undfangelsen, at vi fastholder, at det der med mænd og damer er en ganske afgørende begivenhed i menneskets tilblivelse.
Det er karakteristisk for diskussionen om dette grænsedrageri, at man har løsrevet livets begyndelse fuldstændigt fra den organiske sammenhæng med mennesker og flyttet den hen til laboratorierne.
Kun i laboratorierne kan der opstå diskussioner om, hvorvidt undfangelsen er en afgørende begivenhed.
Diskussionerne af udviklingen på det biomedicinske område og de valg, der skal træffes, kan hverken overlades til forskere eller de mennesker, der privat involveres.
Det er de færreste, om overhovedet nogen, der er i stand til at overskue situationen og dens følger.
Den frihed, en sådan individualisering af moralen tilsyneladende er udtryk for, er netop kun tilsyneladende.
Den enkelte er ude i et pres, hvor valgsituationen i sig selv kan være et overgreb.
Det må være et fælles folkeligt ansvar at træffe valg og trække grænser.
Hermed pålægges folket i almindelighed og dets valgte repræsentanter i særdeleshed et stort ansvar.
Sådan må det imidlertid være, idet det ville være dybt uansvarligt at skubbe det fra sig.
Men det ville blive en fuldstændig overanstrengelse, hvis Folketinget havde pligt til hele tiden at være på højde med situationen i debat såvel som i lovgivning.
Dertil sker der for meget.
Det betyder naturligvis, at hver enkelt forsker under alle omstændigheder hele tiden må stå ved sit ansvar.
Uden forskeres og behandleres selvdisciplin går det galt.
Ingen fratages sit ansvar.
Men derudover er det også nødvendigt i det overordnede arbejde med den demokratiske kontrol at have hjælp fra et råd, der i sin organisation og sammensætning og med de rigtige koblinger til såvel Folketing og regering som til den offentlige debat vil klare at kunne følge med og dermed sætte os alle bedre i stand til at leve op til vort ansvar.
Et fjerde mindretal (Kristeligt Folkepartis medlem af udvalget) indstiller lovforslaget til vedtagelse med de af udvalget og det af mindretallet stillede ændringsforslag.
Et femte mindretal (Venstresocialisternes medlem af udvalget) vil redegøre for sin stilling til lovforslaget ved dettes 2.
 behandling.
ÆNDRINGSFORSLAG Af et mindretal (S og RV):
Til § 1 1) 3. pkt. affattes således:
»Rådet skal i sit virke bygge på den opfattelse, at der er etiske problemer forbundet med forskning, behandling og diagnostik på kønsceller, befrugtede menneskelige ægceller, levende og døde fostre eller fosteranlæg.« Af udvalget:
Til § 2 2) I stk. 1, nr. 1, ændres »4« til: »8«.
 3) I stk. 1 udgår nr. 2, 3 og 4.
 4) I stk. 1, nr. 5, der bliver nr. 2, ændres »4« til:  

 »9«.
 5) Efter stk. 1 indsættes som nyt stykke:
»Stk. 2. Ved udpegning efter stk. 1, nr. 1, skal der være ligelig repræsentation af kvinder og mænd.
Ved udpegning efter stk. 1, nr.
2, må der kun være en mere af det ene køn end af det andet.« Stk. 2-4 bliver herefter stk. 3-5.
Af et mindretal (S, SF og RV):
 6) Stk. 2, der bliver stk. 3, affattes således:
»Stk. 3. Formanden udnævnes af indenrigsministeren efter indstilling fra det i § 5 nævnte udvalg blandt de beskikkede medlemmer.« Af udvalget:
 7) Stk. 4, der bliver stk. 5, affattes således:
»Stk. 5. Rådet fastsætter selv sin forretningsorden.« Af et mindretal (S og RV):
Ny paragraf 8) Efter § 2 indsættes som ny paragraf:
»§ 01. Til Det Etiske Råd knyttes et fast sekretariat, hvis ansatte antages og afskediges af indenrigsministeren efter indstilling fra rådets formand.
Stk. 2. De nødvendige midler til rådets virksomhed bevilges på de årlige finanslove.« Til § 3 Af udvalget:
 9) Stk. 1. affattes således:
»Rådet afgiver indstilling til indenrigsministeren om fastsættelse af regler ved lov om beskyttelse af befrugtede menneskelige æg og levende fosteranlæg og fostre.
Tilsvarende gælder for genetiske forsøg på menneskelige kønsceller, som bliver brugt til befrugtning.
Indstillingen skal omfatte en redegørelse for forskningens øjeblikkelige stade og en vurdering af den sandsynlige udvikling i de nærmeste år.
Den skal tillige indeholde en vurdering af de etiske problemer, som udviklingen kan medføre, samt en bedømmelse af spørgsmålet om retlig regulering ved overtrædelse af de regler, der indstilles fastsat.« Af et mindretal (S, RV og KRF):
 10) Stk. 2 affattes således:
»Stk. 2. I perioden, indtil den i stk. 1 nævnte lovgivning træder i kraft, må der ikke foretages forsøg på befrugtede menneskelige æg.« Af udvalget:
 11) Stk. 3 affattes således:
»Stk. 3. Rådet afgiver indstilling til indenrigsministeren om fastsættelse af regler for adgangen til og vilkårene for at foretage forsøg efter stk. 2.« 12) Efter § 3 indsættes som nye paragraffer:
»§ 02. Rådet afgiver indstilling til indenrigsministeren om adgangen til at foretage genetisk behandling af menneskelige kønsceller, som bliver brugt til befrugtning, og af menneskelige befrugtede æg, fosteranlæg og fostre.
Indstillingen skal omfatte en redegørelse for forskningens og de enkelte behandlingsformers øjeblikkelige stade samt den sandsynlige udvikling på området i de nærmeste år.
Den skal desuden indeholde en vurdering af de etiske og juridiske spørgsmål, udviklingen kan rejse, samt forslag til eventuelle regler for adgangen til at foretage de nævnte behandlinger.
§ 03. Rådet afgiver indstilling til indenrigsministeren om adgangen til at anvende ny diagnostisk teknik med henblik på at opspore medfødte defekter eller sygdomme hos befrugtede menneskelige æg, fosteranlæg og fostre.
Indstillingen skal omfatte en redegørelse for forskningens øjeblikkelige stade samt den sandsynlige udvikling på området i de nærmeste år.
Den skal desuden indeholde en vurdering af de etiske og juridiske spørgsmål, udviklingen kan rejse, samt forslag til eventuelle regler for adgangen til at anvende den pågældende teknik.
§ 04. Rådet afgiver indstilling til indenrigsministeren om fastsættelse af regler om nedfrysning af menneskelige kønsceller, der agtes brugt til befrugtning, og af befrugtede menneskelige æg.
Indstillingen skal omfatte en redegørelse for teknikkens øjeblikkelige stade og en vurdering af de resultater, der er opnået dermed.
Den skal tillige indeholde en vurdering af de etiske og juridiske problemer, som teknikken kan give anledning til.
§ 05. Ud over at varetage de opgaver, der er henlagt til rådet efter § 3 og §§ 02-04 i loven, kan rådet:
1) Rådgive de videnskabsetiske komiteer om almene etiske spørgsmål i forbindelse med forsøg på mennesker, som er omfattet af Helsinkideklaration II.
2) Rådgive sundhedsvæsenets myndigheder i bedømmelsen af almene etiske spørgsmål af væsentlig betydning for sundhedsvæsenet ved anvendelse af nye behandlingsmetoder, ny diagnostisk teknik og ny medicinsk teknologi samt på eget initiativ tage opgaver op, der ligger inden for rådets arbejdsområde.
3) Rådgive offentlige myndigheder i den etiske bedømmelse af spørgsmål om registrering, videregivelse og anvendelse af oplysninger om arvelige sygdomme eller egenskaber hos enkeltpersoner eller grupper af personer.« Til § 4 13) Stk. 1 affattes således:
 »Rådet følger udviklingen på de i § 3 og §§ 02-04 nævnte områder.
Rådet informerer løbende offentligheden om udviklingen og sit arbejde og tager initiativ til, at de etiske problemer, der opstår, gøres til genstand for debat i offentligheden.
Rådet kan gøre brug af offentlige høringer og nedsætte arbejdsgrupper til at udrede specielle spørgsmål.« 14) I stk. 3 tilføjes efter ordet »afgiver«:  

 »samtidig«.
Til § 6 15) I nr. 1 udgår ordet »systematisk«.
16) I nr. 2 indsættes efter »fosteranlæg«: »eller dele af fosteranlæg«.
Til § 7 17) Paragraffen udgår.
 Af et mindretal (S, RV og KRF):
Til § 8 18) Paragraffen udgår.
Til § 9 19) Stk. 1 affattes således:
»Med bøde eller hæfte straffes den, der overtræder § 3, stk. 2, eller § 6.« BEMÆRKNINGER Til nr. 1 Med ændringsforslaget slås det fast, at enhver form for forskning, diagnostik, behandling af menneskelige kønsceller, befrugtede ægceller, fostre eller fosteranlæg er forbundet med etiske problemstillinger, hvilket bør være udgangspunktet for Det Etiske Råds virke.
Denne formulering er bredere end regeringens forslag, idet den medtager ubefrugtede kønsceller og døde fostre.
Ændringsforslaget opfylder ministerens fortolkning af regeringens forslag, nemlig at der fra befrugtningstidspunktet foreligger en situation, »hvor det etisk og juridisk er nødvendigt at overveje og måske indføre særlige begrænsninger i handlefriheden, men at det ikke er hensigten at give en definition på menneskeligt liv og dets begyndelse« (jf. svaret på spørgsmål 36, som er medtaget som bilag).
Til nr. 2-5 Ændringsforslagene har til formål at sikre en bred repræsentation i Det Etiske Råd samt ligestilling af kvindelige og mandlige medlemmer.
Indenrigsministerens adgang til at udpege medlemmer til rådet forøges med 4 til 8 medlemmer.
En del af disse medlemmer udpeges af ministeren efter indhentet udtalelse fra Det lægevidenskabelige Forskningsråd, Den centrale Videnskabsetiske Komitee og Sundhedsstyrelsen, bl.a. med henblik på at sikre, at Det Etiske Råd kan følge udviklingen inden for den biomedicinske forskning.
Det nedsatte folketingsudvalgs adgang til at udpege medlemmer forøges med 5 til 9, således at der skabes mulighed for, at en bred kreds af f.eks. invalideorganisationer, kvindeorganisationer m.v. kan blive repræsenteret i rådet.
 Ligestillingskravet tydeliggøres i et nyt stk. 2.
Til nr. 6 Forslagsstillerne lægger vægt på, at folketingsudvalget får afgørende indflydelse på, hvem der bliver formand for Det Etiske Råd.
Det er vigtigt, at formanden bliver en person, som har bred indsigt i de spørgsmål, rådet skal bedømme, og som nyder almindelig respekt i kraft af sin integritet og upartiskhed.
Til nr. 7 Rådet fastsætter selv sin forretningsorden, således at opgavernes prioritering og arbejdets organisering tilrettelægges efter en samlet afvejning i rådet og uafhængigt af den til enhver tid siddende regering.
Til nr. 8 Med ændringsforslaget tilsigtes, at man til enhver tid har et sekretariat af en størrelse, der svarer til de opgaver, rådet skal udføre.
Forslagsstillerne ønsker ikke at lægge sig fast på, hvor stort sekretariatet skal være, men lægger vægt på, at udgifterne til sekretariatet opføres på en selvstændig konto på finansloven.
Det understreges, at indstillingen fra rådets formand er bindende for indenrigsministeren.
Til nr. 9 Bestemmelsen svarer til § 3, stk. 1, men tydeliggør, at rådets indstillinger til indenrigsministeren om fastsættelse af lovregler for de forsøg, der er omhandlet i bestemmelsen, skal ledsages af en redegørelse for forskningens øjeblikkelige stade, en vurdering af de etiske problemer, som udviklingen kan medføre, og en bedømmelse af behovet for retlig regulering ved overtrædelse af de regler, der indstilles fastsat.
Til nr. 10 Ændringsforslaget indbærer, at det i Danmark ikke vil være tilladt at foretage forsøg på befrugtede menneskelige æg, uanset om formålet er at forbedre teknikken eller at kontrollere den iværksatte behandling, indtil der, jf. § 3, stk. 1, ved lov fastsættes regler om forsøg med befrugtede menneskelige æg.
Til nr. 11 Bestemmelsen svarer indholdsmæssigt til første led af § 7 i lovforslaget, idet det dog ved en ændret sproglig formulering er tydeliggjort, at Det Etiske Råd også afgiver indstillinger til indenrigsministeren om de nævnte forsøg.
Til nr. 12 De foreslåede bestemmelser er - bortset fra § 05 - nye.
Formålet med bestemmelserne er at tydeliggøre Det Etiske Råds kompetence.
Det fastslås således, at Det Etiske Råd har en udredende funktion og indstillende kompetence vedrørende 1) genetisk behandling (genterapi) af menneskelige kønsceller, som bliver brugt til befrugtning, og af menneskelige befrugtede æg, forsteranlæg og fostre, 2) anvendelse af ny diagnostisk teknik med henblik på at opspore medførte defekter og sygdomme hos befrugtede menneskelige æg, fosteranlæg og fostre og 3) nedfrysning af menneskelige kønsceller, der agtes brugt til befrugtning, og af befrugtede menneskelige æg.
Disse områder blev kun gjort til genstand for en foreløbig undersøgelse i »Fremskridtets pris« med henblik på at vurdere behovet for at oprette et etisk råd.
Spørgsmålet om en eventuel regulering af adgangen til og vilkårene for at anvende de pågældende teknikker forudsætter imidlertid yderligere - og mere dybtgående - undersøgelser end nødvendigt i den tidligere redegørelse.
Hvad angår nedfrysning af befrugtede menneskelige æg, ønsker udvalget at understrege, at dette forudsættes kun at måtte finde sted under ganske særlige omstændigheder, kun ske i en kortvarig periode og som led i den konkrete in vitro-behandling.
Et eksempel: Den kvinde, hvis æg er blevet befrugtet, får influenza, inden de befrugtede æg er blevet ført tilbage til kvindens livmoder.
Under den omstændighed kan der ske nedfrysning af kvindens befrugtede æg, indtil hun bliver rask, så in vitro-befrugtningen kan fuldføres.
Ønsker indenrigsministeren at give yderligere mulighed for nedfrysning, skal reglerne fastsættes ved lov.
Med tilføjelsen i § 05, nr. 2, er det understreget, at der ikke i lovforslaget er givet nogen udtømmende opregning af de emner, som kan tages op på rådets eget initiativ.
Det Etiske Råd kan således behandle etiske spørgsmål i forbindelse med eksisterende, ny eller udvidet anvendelse af teknikker og behandlingsmetoder.
Dog forudsættes det, at kun almene etiske spørgsmål af væsentlig betydning for sundhedsvæsenet behandles.
Til nr. 13 Ændringsforslaget har til formål at fremhæve Det Etiske Råds udadvendte funktioner som informerende og debatskabende organ.
Tillige understreges muligheden for at nedsætte arbejdsgrupper til at udrede specielle spørgsmål.
I denne sammenhæng vil organisationer og foreninger, der kunne tænkes at have en særlig viden om og interesse i en akutel sag, kunne inddrages.
Til nr. 14 Den foreslåede ændring fastslår, at rådets beretning afgives samtidig til Folketinget og indenrigsministeren.
Til nr. 15 Ændringen er af redaktionel karakter.
Til nr. 16 Ændringsforslaget indebærer en præcisering af lovforslagets bestemmelse.
Til nr. 17 Paragraffen bør udgå, idet dens bestemmelser er indeholdt i ændringsforslagene nr. 11 og 12.
Til nr. 18 og 19 Ændringsforslagene er en konsekvens af den under nr. 10 foreslåede ændring af § 3, stk. 2.
Karen Højte Jensen (KF) Flemming Jensen (KF) Lizzie Lichtenberg (KF) Lis Aaltonen (KF) Bjørn Elmquist (V) fmd.
Bente Nielsen (V) Birgith Mogensen (CD) Kofod-Svendsen (KRF) Helle Degn (S) nfmd.
Dorte Bennedsen (S) Jytte Hilden (S) Korneliusen (S) Tove Lindbo Larsen (S) Margrete Auken (SF) Hanne Thanning Jacobsen (SF) Tinning (VS) Aase Olesen (RV) Bilag I Nogle af udvalgets spørgsmål til indenrigsministeren og dennes besvarelse heraf Spørgsmål:
Findes der andre definitioner end det i lovforslaget foreslåede om, at menneskeligt liv tager sin begyndelse på befrugtningstidspunktet? I bekræftende fald bedes ministeren fremsende disse definitioner til udvalget.
 Svar:
Der henvises til vedlagte udtalelse af 11. december 1986 fra Statens Lægevidenskabelige Forskningsråd og vedlagte udtalelse af 10.
 december 1986 fra Forskningssekretariatet.
Forskningssekretariatet Holmens Kanal 7 DK-1060 København K STATENS LÆGEVIDENSKABELIGE FORSKNINGSRÅD Danish Medical Research Council Den 11. december 1986 Indenrigsministeriet Christiansborg Slotsplads 1 1218 K.
Indenrigsministeriet har anmodet Statens Lægevidenskabelige Forskningsråd (SLF) om en udtalelse vedrørende spørgsmål 17:
»Findes der andre definitioner end det i lovforslaget foreslåede om, at menneskeligt liv tager sin begyndelse på befrugtningstidspunktet?» I bekræftende fald bedes ministeren fremsende disse definitioner til udvalget, jf. skrivelse af 27. november 1986 fra Folketingets udvalg angående et etisk råd.
Nedenstående udtalelse fra SLFs medlem, professor, med. dr.
Lars Bolund, er af tidsmæssige grunde ikke drøftet i SLF, men er alene udtryk for professor Bolunds personlige opfattelse:
Biologisk set kan livet betragtes som et kontinuum, hvor nye individer hele tiden opstår og går til grunde.
For menneskets vedkommende er befrugtningsprocessen i øjeblikket en nødvendig, men ikke tilstrækkelig forudsætning for udvikling af et ny individ.
Desuden kræves, at befrugtningsproduktet implanteres i en livmoder, og at differentieringen af anlæggets celler kan foregå.
Hvornår anlægget skal betragtes som et menneskeligt individ, er et filosofisk-religiøst snarere end et biologisk spørgsmål.
Hjernens anlæggelse (i den 4. fosteruge) og udvikling må siges at være den mest afgørende forskel mellem et menneskeligt foster og en samling celler med menneskelig arvemasse som f.eks. et ikke-implanteret anlæg eller et vævsstykke fra et menneske.
Lars Bolund Holmens Kanal 7 DK-1060 København K FORSKNINGSSEKRETARIATET Danish Research Administration Den 10. december 1986 Indenrigsministeriet Christiansborg Slotsplads 1 1218 K.
 Efter telefonisk aftale fredag den 5. december har spørgsmål 17 (jf.
skrivelse af 27. november 1986 fra Folketingets udvalg angående et etisk råd) været forelagt formanden for Den centrale videnskabsetiske komite, professor, overlæge, dr.med.
Povl Riis, der udtaler følgende:
Af tidsmæssige årsager hviler efterfølgende besvarelse ikke på en drøftelse i Den centrale videnskabsetiske komitee, men udtrykker alene min personlige opfattelse, som den er formet efter gentagne diskussioner i Den centrale videnskabsetiske komitee og i de udvalg under De Europæiske Fællesskaber og Europarådet, som jeg deltager i eller er medlem af.
Udtrykket i lovforslaget »at menneskeligt liv tager sin begyndelse på befrugtningstidspunktet« dækker den kendsgerning, at befrugtningen er en nødvendig, men ikke tilstrækkelig forudsætning for udvikling, og senere fødsel, af et menneskeligt individ.
Livsaspektet af udsagnet har således også været fremført over for menneskelige æg- og sædceller, hvis levende tilstand er en bagved liggende forudsætning.
Hvornår livet som menneske tager sin begyndelse, opfattes meget forskelligt, også selv om det arvemæssigt færdigkodede livsanlæg begynder med befrugtningen.
Tidspunktet for det befrugtede ægs implantation i livmoderslimhinden (ca. 1-2 uger) udgør en ny vigtig forudsætning for fosterets udvikling i retning af det levedygtige barn og anvendes derfor som grænse for eventuelle behandlingsforsøg, der tilstræber at fremme fødslen af et sundt barn i arvemæssigt svært belastede familier.
I fosterudviklingens tidligste uger sker en stor frasortering af fostre, som ikke er levedygtige på grund af sådanne uheldige arvekombinationer (»kromosomfejl«), som i den komplicerede sammensmeltning af æg- og sædcellens arvekoder optræder i stort tal, også i familier uden forekomst af svære arvelige sygdomme.
For de fostre, der udvikler sig gennem den resterende periode af svangerskabet, kan ej heller trods mange forslag hertil - angives en fast grænse, som adskiller det menneskelige anlæg fra det ufødte menneske.
Blandt de mange forslag, der har været, og stadig bliver, foreslået, er hjernens anlæggelse og udvikling, fosterets grad af menneskelige træk, evnen til overlevelse uden for moderens organisme (en grænse, der som bekendt er rykket stærkt nedad i de senere års teknisk højtstående sundhedsvæsener) etc.
Skal man sammenfatte, hvad mange med indsigt i etik og biologi mener i dag, bliver det følgende: Det befrugtede menneskelige æg er ikke den første levende forudsætning for udvikling af senere menneskeligt liv, men enestående, fordi den arvemæssige kode fastlægges.
Implantationen i livmoderen og den efterfølgende frasortering af ikke-levedygtige fostre repræsenterer begge afgørende yderligere forudsætninger for udvikling af et senere menneske.
Graden af fosterets menneskeværd tiltager fra dette tidspunkt trinløst indtil fødslen.
Vanskelighederne ved at vælge mellem de mange foreslåede grænser for fosterets overgang til et menneskeligt, om end ufødt, individ har ført til forslag om en tilbagerykning af grænsen til befrugtningsøjeblikket.
Når denne absolutte tilbagerykning afvises af mange, er grunden det paradoksale i at tildele også de fosteranlæg, som ikke sætter sig fast i livmoderen, og dem, der afstødes sekundært på grund af anlæg, der er uforenelige med liv, en status som menneske.
POVL RIIS Spørgsmål:
Deler ministeren Socialistisk Folkepartis argumentation vedrørende tidsfrister, jf.
Folketingets forhandlinger sp. 2775? Svar:
På spalte 2775 i Folketingets forhandlinger omtales 12-ugers grænsen for adgangen til at få foretaget svangerskabsafbrydelse.
 Sammenhængen med problemstillingen ved fosterdiagnostik berøres.
 Disse bemærkninger giver mig ikke anledning til kommentarer.
Derudover omtales den såkaldte 14-dages regel for forsøg på befrugtede menneskelige æg.
I denne forbindelse gør jeg opmærksom på de begrænsninger, der ligger i adgangen til at foretage sådanne forsøg, i medfør af L 76 § 3, stk. 2.
I øvrigt kan jeg henvise til min tidligere besvarelse af spørgsmål 1, hvoraf fremgår, at der ikke i selve L 76 er fastsat tidsfrister - bortset fra, at rådet i sit virke skal bygge på den forudsætning, at menneskeligt liv tager sin begyndelse på befrugtningstidspunktet.
 Spørgsmål:
Vil ministeren udelukke, at der findes eller kan opstå almene etiske problemer, der ikke er omfattet af § 3, stk. 3? Svar:
Jeg vil ikke udelukke, at der findes eller kan opstå almene etiske spørgsmål, der ikke er omfattet af § 3, stk. 3, men jeg tvivler på, at der findes en formulering, som nu og i al fremtid kan sikre imod noget sådant.
 Spørgsmål:
Hvilke spørgsmål henhører under de i svaret nævnte andre myndigheder, og hvilke er disse? Svar:
Generelt gælder, at der på hele området ny behandling og diagnostik f.eks. kan tænkes at opstå spørgsmål om lægers og andre medicinalpersoners ansvar efter lovgivningens regler (lægeloven m.v.), om klageadgang samt om tilsyn med medicinalpersoner.
Disse spørgsmål vil fortsat høre under Sundhedsstyrelsen, embedslægeinstitutionen, domstole m.v.
 Spørgsmål:
En skematisk oversigt over 1) forsøg, 2) behandlinger og 3) undersøgelser med befrugtede æg på Rigshospitalet udbedes.
Herunder ønskes oplyst, hvilken definition af disse 3 begreber der er anvendt ved udarbejdelsen af oversigten.
Hvilke af disse forsøg har den centrale videnskabsetiske komitee givet tilladelse til? Betragter man den givne tilladelse som værende »opbrugt«? Svar:
Som svar på det stillede spørgsmål vedlægges udtalelse af 18. februar 1987 fra Rigshospitalet.
Til udtalelsen skal tilføjes, at forsøg i L 76' forstand (jf. § 3, stk. 2, og bemærkningerne p. 5, venstre spalte) alene omfatter det under 3) nævnte eller andre forsøg med lignende formål.
Rigshospitalet Direktionen Den 18. februar 1987 Indenrigsministeriet Christiansborg Slotsplads 1 1218 København K.
Under henvisning til Indenrigsministeriets skrivelse af 22. januar 1987 (j.nr. 51001-83/1985) vedrørende spørgsmål nr. 35 fra Folketingets udvalg angående et etisk råd m.v. fremsendes vedlagt kopi af en fra Rigshospitalets føde- og gynækologiske afdeling Y indhentet udtalelse.
Med venlig hilsen Marianne Johansen fg. leder af planlægningssekretariatet Rigshospitalet Føde- og gynækologisk afdeling Y Den 16. februar 1987 Direktionen Rigshospitalet Til brug for indenrigsministerens besvarelse af spørgsmål nr. 35 fra Folketingets udvalg angående et etisk råd m.v. kan Rigshospitalet give følgende supplerende oplysninger:
1) forsøg er defineret som kliniske behandlingsforsøg af ufrivillig barnløshed ved hjælp af ægtransplantation.
Disse kliniske behandlingsforsøg fandt sted i perioden 1. september 1985-31.
december 1986. Antallet af behandlede patienter og de opnåede resultater fremgår af vedlagte skema (bilag 1).
2) behandling er defineret som egentlig behandling af ufrivillig barnløshed ved hjælp af ægtransplantation, efter at denne behandling nu er etableret som en landsfunktion og der er fastsat en takstbetaling for behandlingen.
Dette har været gældende fra 1.
januar 1987. Patientantallet og de foreløbige resultater fra denne periode fremgår af vedlagte skema (bilag 2).
3) undersøgelser med befrugtede æg er defineret som eksperimentelle undersøgelser med det formål at forbedre behandlingsresultaterne.
Den centrale videnskabsetiske komitee har i en skrivelse af 9. maj 1983 (journ. nr.
C-1982-8) givet tilladelse til, at der hos ca. 20 patienter blev foretaget en eksperimentel undersøgelse af de allertidligste stadier i det befrugtede ægs implantation i livmoderslimhinden.
Undersøgelsen indebar, at patienten i den første måned fik udtaget en lille prøve af livmoderslimhinden til både almindelig mikroskopi og elektronmikroskopi.
Derefter blev der i den anden måned foretaget ægudtagning.
De befrugtede æg blev dyrket i 6-7 dage og derefter overført til et meget tyndt lag af dyrkede celler fra livmoderslimhinden, således at man inden for de næste par timer kunne iagttage interaktionen mellem det befrugtede æg og livmoderslimhinden.
Herefter blev ægget fikseret til mikroskopisk undersøgelse.
Endelig fik patienten i tredje måned foretaget ægtransplantation på sædvanlig måde.
Til dato har i alt 22 patienter fået foretaget den nævnte mikroskopiske undersøgelse af livmoderslimhinden samt ægudtagning.
I 17 tilfælde blev æggene befrugtet, men desværre har det kun været muligt at gennemføre undersøgelsen på de allertidligste trin af implantationen i 6 tilfælde.
Disse få undersøgelser har imidlertid allerede givet os vigtig ny viden, men antallet af undersøgelser er desværre for lille til, at man kan drage helt sikre konklusioner.
Vi betragter den nuværende tilladelse som værende opbrugt, men da det vil være meget vigtigt for den fremtidige ægtransplantationsbehandling at nå til sikre konklusioner, er det planen at fremsende en ny ansøgning til den centrale videnskabsetiske komitee om tilladelse til at supplere de 6 foretagne implantationsforsøg med yderligere ca. 15 forsøg.
Endelig er der igennem hele perioden med både kliniske behandlingsforsøg og egentlig behandling foregået en løbende kvalitetskontrol af de befrugtede æg.
Dette indebærer også, at hvis der i enkelte tilfælde har været overskydende æg, som ikke skulle tilbageføres til patienten, og hvis parret har givet deres skriftlige informerede samtykke til dette, så har disse æg været dyrket i nogle få dage, dels for at fastlægge den normale vækstkurve, dels for at foretage en kromosomundersøgelse på æggene.
Tilladelse til dette er givet af den regionale videnskabsetiske komitee, og det er meget vigtigt for behandlingen, at denne kvalitetskontrol fortsætter.
JØRGEN STARUP overlæge, dr. med., føde- og gynækologisk afd.
Y Bilag 1 Opgørelse af ægtransplantationsbehandlingen i perioden 1. september 1985-31. august 1986 Bilag 1 Opgørelse af ægtransplantationsbehandlingen i perioden 1. september 1985-31. august 1986 Bilag 2 Opgørelse af ægtransplantationsbehandlingen i perioden 1. januar 1987-13. februar 1987 Bilag 2 Opgørelse af ægtransplantationsbehandlingen i perioden 1. januar 1987-13. februar 1987 Spørgsmål:
På baggrund af udtalelserne fra henholdsvis Lars Bolund om, at befrugtningsprocessen i øjeblikket er en nødvendig, men ikke tilstrækkelig forudsætning for udvikling af et nyt individ, og Povl Riis om, at befrugtningen er en nødvendig, men ikke tilstrækkelig forudsætning for udvikling, og senere fødsel, af et menneskeligt individ, ønskes ministerens forklaring på, hvorfor han finder det vigtigt i § 1 at definere, at »menneskeligt liv tager sin begyndelse på befrugtningstidspunktet«.
 Svar:
Hensigten med formuleringen i § 1, sidste punktum, i L 76 har ikke været at give en definition på menneskeligt liv og dettes begyndelse.
Hensigten med formuleringen har været at slå fast, at det etiske råd bør virke ud fra den forudsætning, at det ikke i etisk og juridisk henseende er et argument for ubegrænset handlefrihed over for det befrugtede menneskelige æg, at dette ikke er menneskeligt liv, eller udtrykt omvendt: at fra og med befrugtningstidspunktet foreligger der en situation, hvor det etisk og juridisk er nødvendigt at overveje og måske indføre særlige begrænsninger i handlefriheden.
Dette synspunkt er allerede indarbejdet i L 76' øvrige bestemmelser, især § 3, stk. 1 og 2, samt § 6, idet disse bestemmelser netop medfører en begrænsning i en handlefrihed, som ikke vil være begrænset, hvis ikke bestemmelserne vedtages.
Man kan således sige, at når de to udtalelser fra Lars Bolund og Povl Riis fastslår, at befrugtningen er en nødvendig, men ikke tilstrækkelig betingelse for udviklingen af menneskeligt liv, er dette en biologisk betinget konklusion, der ikke er i modstrid med, at lovgivningsmagten vedtager at indføre etisk og juridisk begrundede begrænsninger i handlefriheden senest fra befrugtningstidspunktet.
Bilag II 2 af udvalgets spørgsmål til statsministeren og dennes besvarelse heraf Spørgsmål:
 Vurderer statsministeren, at det etiske råd falder ind under lov nr.
157 om ligestilling mellem mænd og kvinder ved udpegning afmedlemmer til offentlige udvalg og lign.? Svar:
Ja.
Som anført i min besvarelse af 11. januar 1987 af udvalgets spørgsmål 32 mener jeg, at det etiske råd kan henføres til de udvalg og råd, som i sammensætning skal følge reglerne i lov nr.
157 af 24. april 1985 om udpegning af mænd og kvinder til medlemmer af offentlige udvalg og lign.
 Spørgsmål:
Henhører det lægevidenskabelige forskningsråd og den centrale videnskabsetiske komitee under begrebet myndigheder og organisationer i lovens forstand? Svar:
For så vidt angår spørgsmålet om, hvorvidt det lægevidenskabelige forskningsråd må betragtes som en myndighed eller organisation i ovennævnte lovs forstand, mener jeg, at rådet er en offentlig myndighed.
Forskningsrådene, hvis medlemmer beskikkes af undervisningsministeren, er statsligt finansierede og underkastet sædvanligt statsligt regnskabsmæssigt tilsyn.
Hertil kommer, at undervisningsministeren skal sikre, at rådet har en afbalanceret sammensætning af mænd og kvinder, jf. § 2, stk. 3, i bekendtgørelse nr. 31 af 1. februar 1985 om forskningsråd og planlægningsrådet for forskning.
Det lægevidenskabelige forskningsråd skal derfor følge proceduren i ligestillingsloven ved udpegning af medlemmer til et etisk råd.
For så vidt angår spørsmålet om, hvorvidt den centrale videnskabsetiske komitee må betragtes som en myndighed eller organisation, kan jeg oplyse, at med ligestillingslovens betegnelse organisationer menes interesseorganisationer, f.eks.
LO, DA, Industrirådet osv.
Den centrale videnskabsetiske komitee er ikke en sådan interesseorganisation.
Komiteen er ikke nogen myndighed i ligestillingslovens forstand, og jeg skal i den forbindelse henvise til justitsministerens besvarelse af 14. maj 1986 af spørgsmål 31 og 32 til udvalget angående et etisk råd (L 91 og 93 - bilag 63). Det fremgår bl.a.
heraf, at de videnskabsetiske komiteer, herunder den centrale videnskabsetiske komitee, ikke efter Justitsministeriets opfattelse er en del af den offentlige forvaltning.
Den centrale videnskabsetiske komite vil derfor ikke kunne henføres til loven om ligestilling ved udpegning af medlemmer til udvalg og lign.
Indenrigsministeren har i anledning af spørgsmålet meddelt, at han i forbindelse med en henvendelse til den centrale videnskabsetiske komitee om indstilling af 4 medlemmer til et etisk råd vil anmode komiteen om at lægge principperne i lov om ligestilling til grund ved indstillingen.
Bilag III Henvendelse fra forskningsstipendiat Lars Adam Rehof til kommunaludvalget vedrørende L 91 og L 93 (Folketingsåret 1985-86) Efter anmodning fremsender jeg vedlagt til kommunaludvalgets orientering en række artikler samt andet materiale (bilagene 1-9) i forbindelse med behandlingen af bl.a. ovennævnte lovforslag.
Jeg skal i det følgende knytte nogle korte bemærkninger til de fremsatte forslag - ud fra en juridisk synsvinkel.
Generelt kan det bemærkes, at hovedparten af de problemer, som omtales i vedlagte artikler, fortsat må betragtes som uløste og utilstrækkeligt belyste.
Såfremt udvalget måtte ønske en uddybning af nogle af de rejste problemer eller i øvrigt ønsker yderligere oplysinger, står jeg til disposition.
Nedenfor under pkt. 1-5 analyseres nogle enkelte aspekter af det fremsatte forslag om et etisk råd og visse biomedicinske forsøg (L 91).
1. Indledningsvis skal det bemærkes, at det af indenrigsministeren fremsatte lovforslag bør ses i forbindelse med det ligeledes fremsatte forslag om nedsættelse af en kommission til bedømmelse af etiske, tekniske og juridiske spørgsmål i forbindelse med anvendelse af den moderne medicinske teknologi (L 93).
Begge forslag tilsigter at bidrage til en vis styring af og kontrol med anvendelsen af (visse dele af) den moderne medicinske teknologi - L 91 gennem indførelse af en vis regulering, bl.a. i form af forbud, i kombination med nedsættelsen af et såkaldt »etisk råd«.
L 93 er snarere udtryk for en  

 »stop-and-go-ordning« gennem indførelse af et moratorium i kombination med et omfattende udredningsarbejde, som skal lede til forslag om den fornødne regulering.
Da jeg generelt er af den opfattelse, at spørgsmålet om anvendelse af den moderne lægevidenskabelige teknologi mest hensigtsmæssigt lader sig regulere på baggrund af en samlet udredning, finder jeg, at L 93 er udtryk for en rigtig fremgangsmåde i den givne situation.
Lad mig til eksempel blot anføre to forhold:
Om kort tid skal der tages stilling til indførelsen af et hjernedødskriterium i dansk ret - det vil efter min opfattelse være uhensigtsmæssigt at henskyde dette spørgsmål til selvstændig behandling efter vedtagelse af anden lovgivning af samme principielle karakter inden for en analog emnekreds.
Et andet aspekt, som for øjeblikket ganske lades ude af betragtning, er en samfundsøkonomisk prioritering: ønsker vi overhovedet - i en ressourcefattig periode - at anvende ressourcer på denne fødselsteknologi, såfemt den i øvrigt findes i større eller mindre omfang tilladelig.
Disse to eksempler peger i eminent grad på nødvendigheden af en forudgående analyse af hele problemkomplekset.
På denne baggrund skal jeg kun hæfte mig ved enkelte problemer i L 91, idet jeg for så vidt angår dette forslag generelt kan henvise til bilag 1 (især s. 188 ff.) samt bilagene 2-5 og for så vidt angår de videnskabsetiske komiteers fortsat problematiske status til bilag 9. For så vidt angår det ofte fremførte, men desværre fejlagtige »argument« om, at der skulle være tale om forskningsfrihed på områder, hvor der gøres indgreb i retsbeskyttede goder (som f.eks. menneskelegemet, fostre), henvises til bilag 1, især s. 189-190 og bilag 5, s. 318.
2. I bilag 1 er der redegjort for fosterets status i gældende dansk ret og peget på det presserende behov for lovregulering.
Der er endvidere peget på det forhold, at den gældende - og efter min mening afbalancerede - abortlovgivning ikke kan tages til indtægt for en manglende beskyttelse af fosteret i andre relationer (se bilag 1, s. 188). Det er derfor et skridt i den rigtige retning, når L 91 i § 1, in fine, fastslår, at »menneskeligt liv tager sin begyndelse på befrugtningstidspunktet«.
Hermed er som udgangspunkt angivet, at de regler, som gælder for så vidt angår indgreb (af terapeutisk eller anden karakter) i fødte (typisk voksne) individer også skal finde anvendelse i relation til fostre.
3. Forslagets § 3, stk. 1, muliggør imidlertid, at dette udgangspunkt kan udhules gennem vedtagelse af nye bestemmelser.
Disse bestemmelser forudsættes dog at have lovskraft, hvorfor Folketinget i givet fald vil blive inddraget. § 3, stk. 2, angiver (til dels), hvilke typer forsøg der søges legaliseret i første omgang.
Det drejer sig om forsøg, »som har til formål at forbedre befrugtningsteknikken (in vitro) med henblik på fremkaldelse af en graviditet hos den kvinde, der giver ægget«.
Der skal ikke her tages stilling til den samfundsmæssige hensigtsmæssighed af de forskellige typer forsøg - derimod vil der blive peget på nogle problemer af overvejende retsteknisk karakter.
Afgrænsningen af de i § 3, stk. 2, legaliserede forsøg er uklar og åben for alvorlig fortolkningstvivl.
Adskillige typer forsøg, som ikke er omfattet af forslagets § 5 (den absolutte forbudsbestemmelse), og som på trods heraf alligevel kan tænkes at skabe betænkeligheder, vil således kunne tænkes at være tilladte.
Selv forsøg, som vil være forbudte efter § 5, kan alt efter den sammenhæng, de indgår i, vise sig at være legale. Årsagen hertil skal søges i flere forhold:
A.
Forsøgenes legalitet afgrænses efter deres formål (en teleologisk afgrænsning), hvorfor spørgsmålet om midlernes selvstændige legalitet ikke eksplicit er omfattet af ordlyden.
Der består således en risiko for, at betænkelige forsøgsprocedurer (legalt) kan bringes i anvendelse, så længe de indgår i et samlet forsøg, hvis formål er tilladt.
Det kan efter omstændighederne gøre den foreslåede regulering - både i § 3 og i § 5 - illusorisk.
Denne udformning af bestemmelserne kan derfor ikke anbefales.
B.
Ifølge bemærkningerne til lovforslaget (s. 5) tages der udgangspunkt i en definition af forsøg, som er anført i den såkaldte »Helsinki-deklaration II«, hvis tvivlsomme retlige  

 status omtales nedenfor under pkt. 4. Definitionen af forsøg i det læge-kollegiale regelsæt (deklarationen) omfatter således - efter bemærkningerne til L 91 - begrebsmæssigt ikke den situation, hvor der i enkeltstående tilfælde anvendes ikke-sædvanlige procedurer.
Der er med andre ord ikke tale om en holdbar definition, idet dette typisk vil være misbrugssituationen.
Til dette skal føjes, at L 91 for så vidt angår de efter forslaget legale forsøg anser det for tilstrækkeligt at forlade sig på en registreringsordning, som - i modsætning til en tilladelsesordning - indebærer, at forsøgene kan iværksættes blot ved indgivelsen af anmeldelsen, jf.
L 91, § 7. Den foreslåede registrering (i form af anmeldelsen) forudsættes at ske til en regional videnskabsetisk komitee, jf. nedenfor, under pkt. 4, om det betænkelige heri.
Forslagets § 6 knytter sig tæt til § 3, stk. 2, og betegner muligvis en udvidelse af området for de efter forslaget legale forsøg.
Nedfrysning af befrugtede æg er i sig selv en teknik, som i sine konsekvenser i høj grad er at sidestille med forsøg.
Hertil kommer - og det er langt det væsentligste i denne forbindelse - at de familieretlige konsekvenser og spørgsmålet om ejendomsretten til disse befrugtede æg fortsat er uafklarede.
Det forekommer ikke hensigtsmæssigt at tillade oplagring af befrugtede æg, før disse væsentlige retlige spørgsmål har fundet en politisk afgørelse og er blevet udmøntet i klare regler.
4. To andre momenter i L 91 skal kort omtales.
Dels den såkaldte »Helsinki-deklaration II« og de såkaldte »videnskabsetiske komiteer«, jf. i øvrigt bilag 9. Dels foreslaget om et etisk råd.
4.1. De »efter« Helsinki-deklaration II oprettede  

 videnskabsetiske komiteers retlige status er fortsat - også efter fremsættelsen af L 91 - uafklaret i dansk ret.
Helsinki-deklaration II er et på privat lægeligt initiativ udarbejdet kollegialt regelsæt uden nogen form for officiel, endsige retligt forpligtende, status.
Der er med andre ord tale om en lægelig selvregulering affattet i ganske generelle vendinger.
Ud over at opbygning og terminologi ikke er tilpasset dansk ret, forekommer det ganske betænkeligt så at sige at adoptere en faglig organisations egne regelsæt og - gennem en legalisering - at udstrække deres gyldighed til hele befolkningen, som aldrig har haft lejlighed til at udtale sig om deres indhold.
Følgende problemer skal i øvrigt fremhæves:
- reglerne er som følge af deres vage og til dels skønsprægede udformning (i form af kollegiale principper eller retningslinjer) ikke egnede til en retlig anvendelse i situationer, hvor en patient/forsøgsperson søger at drage en læge til ansvar, - reglerne er præget af uklart afgrænsede undtagelsesbestemmelser, hvor beslutningskompetencen er henlagt til lægen selv (eller eventuelt en anden læge), - reglerne hviler på frivillighed og forlader sig derved på standens egen selvdisciplin.
Dette er næppe i pagt med traditionel regelgivning og formentlig utilfredsstillende for patienter m.fl., som lades uden nogen særlige retsmidler.
Disse problemer, der som beskrevet under pkt. 4.2. ikke blot gør sig gældende i relation til L 91, aktualiserer det helt fundamentale og i egentlig forstand politiske problem: hvem skal træffe afgørelser om vilkårene for udførelse af forsøg og gennemførelse af behandling? I den forbindelse henvises til bilag 5, s. 319.
4.2. Problemerne lader sig i særdeleshed ikke ignorere for så vidt angår de såkaldte videnskabsetiske komiteers virksomhed.
Disse komiteer, som er oprettet på privat (lægeligt) initiativ, hviler på et ulovhjemlet grundlag og udgør dermed en særegen og juridisk set ganske problematisk konstruktion, som må vække betænkelighed, i det omfang disse komiteer søger at udøve nogen form for myndighed med virkning for andre borgere.
Dette indebærer, at komiteerne - i det omfang de skulle søge at træde i stedet for en patient ved afgivelse af samtykke til deltagelse i forsøg (et »stedfortrædende samtykke«) eller beslutter ikke at udlevere bestemte oplysninger i forbindelse med et givet forsøg til patienten - sammenlign her den omtalte deklarations artikel II (5) - eller for den sags skyld beslutter (og søger at håndhæve), at en læge ikke må foretage et givet forsøg - handler uden hjemmel og efter omstændighederne handler direkte ulovligt.
Hertil kommer spørgsmålet om partsoffentlighedsbestemmelsernes anvendelse samt de problemer - af erstatningsretlig karakter - som vil opstå, såfremt en patient eller en anden person, som deltager i et af komiteerne godkendt forsøg, kommer til skade som følge af deltagelsen i forsøget.
Er komiteerne da erstatningsansvarlige - og kan de pådrage det offentlige erstatningsansvar? Disse spørgsmål tiltrænger en politisk stillingtagen.
Bemærkningerne til L 91 øger imidlertid den retlige uklarhed, idet det (s. 4) anføres, at »forslaget tilsigter således ikke at gennemføre ændringer i de videnskabsetiske komiteers status og opgaver på de områder, som er omfattet af Helsinki-deklaration II«.
På den ene side ønsker man således ikke at tage stilling til de eksisterende problemer (i henseende til komiteernes virksomhed på forsøgsområdet), på den anden side lægger man op til en legalisering af komiteerne på et uændret regelgrundlag (deklarationen) - i henseende til komiteernes virksomhed inden for L 91' område.
Det forekommer i bedste fald ugennemtænkt, og i værste fald skader det patienters (og eventuelt andre forsøgspersoners) i forvejen svage retsstilling.
5. For så vidt angår de institutionelle spørgsmål i L 91 skal følgende fremhæves: L 91 kan ikke anskues isoleret, men må ses i forbindelse med de øvrige verserende forslag om Sundhedsstyrelsens status og patientklage- og/ eller ankenævn.
Såfremt L 91 (inklusive den ovenfor omtalte delvise legalisering af de læge-kollegiale forsøgsregler på L 91' område) gennemføres, vil det bidrage til at øge antallet af organer på sundhedsområdet, med deraf følgende kompetenceproblemer, uden at patienternes (og eventuelle raske forsøgspersoners) retssikkerhed forbedres.
Der består snarere et behov for en reform af styring og klageveje inden for sundhedsområdet, herunder en regelforenkling.
Det må i den forbindelse anses for uheldigt at godkende en institutionel knopskydning uden på nogen måde at have gennemtænkt det samlede »billede«.
Jeg skal ikke her tage stilling til hensigtsmæssigheden af et såkaldt »etisk råd«, men blot påpege, at den lægelige sagkundskab ikke i sig selv berettiger til en særlig (omfattende) repræsentation, dels fordi en lægelig embedseksamen ikke giver særlige kvalifikationer i henseende til beslutninger på det etisk-politiske felt, dels fordi det under alle omstændigheder aldrig vil være muligt, og ej heller ønskeligt, at få en fyldestgørende repræsentation i henseende til de berørte lægespecialer.
Løsningen er derfor efter min opfattelse den, at der bør reserveres en eller to pladser til lægelige repræsentanter i et råd (eller for den sags skyld en parlamentarisk kommission, jf.
L 93), samtidig med at der skabes adgang til at tilkalde eksperter til belysning af spørgsmål, som kræver en særlig faglig og teknisk betonet ekspertise.
L 91 lægger derfor efter min opfattelse op til en ubegrundet lægelig overrepræsentation.
I den forbindelse er det bemærkelsesværdigt, at en for den daglige pleje så væsentlig faglig gruppe som sygeplejerskerne øjensynlig ikke skal sikres plads i det påtænkte råd.
Endelig skal det bemærkes, at disse problemer i henseende til repræsentation gør sig gældende i endnu videre omfang i opbygningen af de videnskabsetiske komiteer, især den centrale videnskabsetiske komite, hvor lægerepræsentationen både nominelt og reelt (både formand og næstformand udpeges af det lægevidenskabelige forskningsråd og har indtil nu udelukkende været læger) udgør majoriteten.
Denne reelle selvregulering forekommer at være ganske ude af trit med almindelig demokratisk tankegang og er næppe til gavn for patienternes (og andre forsøgspersoners) retssikkerhed.
Endvidere savner L 91 overvejelser over de habilitetsproblemer, som kan ventes at opstå, såfremt forslaget måtte blive vedtaget.
Jeg har i ovenstående redegørelse peget på nogle problemer, som efter min opfattelse nødvendiggør yderligere analyser, før et velgennemtænkt lovforslag kan lægges frem til politisk afgørelse.
I disse år er sundhedsvæsenet ude i en økonomisk krise som følge af et planløst ressourceforbrug og en tillidsmæssig krise bl.a.
som følge af en utidssvarende regulering.
Det gør det efter min opfattelse nødvendigt - og er samtidig en god anledning til - at gennemføre en reform af det danske sundhedsvæsen i henseende til administration, ressourceanvendelse og patienternes retssikkerhed.
Dette forudsætter atter, at der iværksættes et grundigt udredningsarbejde på de berørte områder.
Afslutningsvis kan jeg tilføje, at der for så vidt angår de fremsatte forslag om patientklageordninger (B 37 og B 39) og en eventuel statusændring m.v. for Sundhedsstyrelsens vedkommende (L 66) gør sig en række retlige problemer, især af retssikkerheds- og styringsmæssig art, gældende, som bør indgå i de politiske overvejelser.
Jeg skal gerne redegøre for disse problemer, såfremt udvalget måtte ønske det.
Lars Adam Rehof forskningsstipendiat Bilag 1 Fra Ugeskrift for Retsvæsen, 1985, pp. 180-192:
Fosterets retsstilling Af fuldmægtig, cand. jur.
Jørgen Rønnow Bruun, stud. jur.
Nina Lassen & sekr., cand. jur., exam. art.
Lars Adam Rehof 1. Med fremkomsten af nye lægevidenskabelige metoder til afhjælpning af bl.a. barnløshed, alvorlige (arveligt betingede) sygdomme, forfinede undersøgelsesmetoder i forbindelse med provokeret abort (prænatal diagnostik) og ikke mindst ønsket om at anvende fostre i overvejende eksperimentelt øjemed er en afklaring af fosterets retsstilling blevet aktualiseret.
Traditionelt har det altid været anerkendt, at det menneskelige foster har en særlig status, der ikke umiddelbart lader sig sammenligne og ligestille med mennesker, dyr eller ting.
A.
I det følgende anvendes udtrykket »foster« om tiden fra  

 æggets befrugtning til tidspunktet for den normale fødsel ca. 9 mdr.
senere.
Der lægges således ikke vægt på, om fosteret fremkommer ved befrugtning uden for moderen (in vitro fertilisation, IVF), eller om den eventuelle senere implantering i livmoderen sker hos den biologiske eller stedfortrædende (surrogat-)moder.
I det nævnte tidsrum er fosteret under stadig og hastig forandring fra en celleklump (befrugtet æg, blastomer, embryo) til et stadig mere menneskelignende væsen.
Inden for de første 9 dage efter befrugtningen (undfangelsen) taler man om »embryonalt væv«; omkring den 19. dag kan der konstateres udvikling af anlæg til et egentligt centralnervesystem (neuralrøret). Ca. 10 døgn efter befrugtningen har fosteret fæstnet sig på livmodervæggen (nidation/ implantation). I den følgende tid sker der en stadig større differentiering, og ved en fosteralder af ca. 8 uger kan man makroskopisk genkende fosteret som forstadiet til et barn (visuel genkendelse). Det har ikke noget selvstændigt formål at beskrive fosterudviklingen detaljeret i denne sammenhæng, det afgørende er derimod, om stadier i denne udvikling bør tillægges en juridisk betydning, således at det vil være muligt at begrunde en eventuel tidsgrænse(r). De i den offentlige debat fremsatte forslag til tidsgrænser hviler alle på arbitrære (fortrinsvis biologiske) kriterier, hvorfor de ikke nødvendigvis kan siges at have juridisk relevans.
Udtrykket »moder« anvendes i det følgende både om den  

 oprindelige, biologiske moder og om en eventuel surrogatmoder.
Udtrykket »abort« anvendes i betydningen legalt provokeret abort, uanset  

 om dette anføres i det enkelte tilfælde.
Udtrykket »tilfældigt frembragte, døde fostre« anvendes om (døde) fostre fremkommet ved legal fri abort i 12-ugers perioden.
Befrugtningen (undfangelsen) er valgt som det naturlige udgangspunkt for undersøgelsen, idet denne fortsat er en conditio sine qua non.
Det er næppe afgørende at fastsætte nogen bestemt tidsmæssig grænse i den anden ende af forløbet, idet fosterets mulige retsbeskyttelse næppe kan være afhængig af, om det fødes til tiden eller eventuelt før tiden i levedygtig tilstand (omkring den 24.-26. uge) (* 1).
De følgende overvejelser vil blive koncentreret om situationer, hvor der i øjeblikket synes at være størst behov for at diskutere mulige integritetskrænkelser (* 2), nemlig vedrørende den endnu overvejende ekperimentelle og/eller kommercielle udnyttelse af fostre.
Det følgende vil derfor søge at beskrive fosterets retsstilling i rene forsøgssituationer, eksperimentelt betonede behandlingssituationer og/eller situationer, hvor fosteret i øvrigt anvendes instrumentelt med gevinst for øje (f.eks.
kosmetik-industrien). Der ses bort fra de situationer, hvor fosteret implanteres i en moder med fødsel for øje, selv om denne procedure (endnu) kan siges at være af delvis forsøgsmæssig karakter.
De betænkeligheder, som kan gøres gældende i den sidstnævnte situation (in vitro fertilisation), er af en anden karakter end den forsøgsbetonede og/eller kommercielle anvendelse af fostre.
Ved forsøg vil i det følgende blive forstået en i videnskabelige overvejelser begrundet fremgangsmåde (i form af et fysisk indgreb), som udelukkende eller overvejende har til formål at afkræfte opstillede hypoteser og/eller frembringe ny viden på mere tilfældig vis uden hensyn til en mulig fremtidig anvendelse (f.eks. i behandlingsøjemed), eller som har til formål at forbedre en eksisterende behandlingsform, men uden sikker viden om den behandlingsmæssige værdi (dvs. bedre i henseende til helbredelse end den forhåndenværende behandling).
Ved diskussionen af fosterets (fremtidige) retsstilling vil det være formålstjenligt at opregne de situationer, hvori et fosters fysiske integritet kan tænkes at blive berørt.
Rent skematisk kan disse opstilles som følger:
Skemaet er formentlig ikke udtømmende, idet andre situationer kan tænkes.
Således kan det være vanskeligt at rubricere nedfrysning af befrugtede æg, idet dette kan betragtes som et forsøg i sig selv, selv om formålet kan være at forberede en fødsel (af et levedygtigt individ) på et senere tidspunkt.
Under alle omstændigheder bliver nedfrysning af (befrugtede) æg omfattet af eventuelle forsøgsregler, såfremt disse æg ikke længere (efter optøning) skal implanteres i en moder (* 3). Når hovedvægten lægges på anvendelsen af fosteret med forsøg og/eller kommerciel udnyttelse for øje, er det nærliggende at anlægge en sondring imellem fostre (døde eller levende), som er frembragt med forsøg for øje, og fostre, som set i forhold til forsøgsanvendelsen eller den kommercielle anvendelse er tilfældigt frembragt (typisk ved abort og da normalt døde).
Diskussionen kommer da til at stå om, hvorvidt det kan accepteres, at der overhovedet udføres forsøg på/med fostre, og, såfremt dette er tilfældet, om det da skal være tilladt at udføre forsøg på/med levende fostre.
Under afsnit 2-4 foretages en undersøgelse af den gældende danske retstilstand ved en gennemgang af eksisterende lovgivning m.v., under afsnit 5 omtales en række fundamentale retlige principper af betydning for emnet, i afsnit 6 redegøres kort for udviklingen i en række andre lande, og afslutningsvis fremsættes i afsnit 7 nogle overvejende retspolitiske betragtninger samt konkrete forslag til lovgivning.
B.
Forinden kan der være grund til kort at se på de folkeretlige regler på området, idet disse udgør rammen for den danske retstilstand.
Så vidt ses har spørgsmålet endnu ikke været gjort til genstand for detaljeret drøftelse i FN-regie.
Det foreligger oplyst, at WHO ikke for øjeblikket beskæftiger sig med spørgsmålet om fosterets retsstilling (* 4). Den Europæiske Menneskerettighedskonvention med tilhørende protokoller bestemmer i art. 2, at »ethvert menneskes ret til livet skal beskyttes ved lov«.
Det er omdiskuteret, hvorvidt denne bestemmelse også beskytter fostre.
Den Europæiske Menneskerettighedskommission berørte spørgsmålet i forbindelse med en nyere sag fra Storbritannien, hvor en ægtemand fandt, at en abort, som hans hustru fik foretaget mod hans ønske, indebar en krænkelse af bl.a.
art. 2 (* 5). Det står fast, at de nationale lovgivninger, som tillader abort på helbredsindikation, ikke strider mod konventionen (* 6). Hverken kommissionen eller domstolen har haft lejlighed til at udtale sig om spørgsmålet i andre situationer end abort, hvorfor det ikke på indeværende tidspunkt er muligt at udtale sig med sikkerhed.
Det er dog væsentligt at fastholde, at kommissionen i den ovennævnte sag ikke udelukkede, at fosteret principielt er omfattet af beskyttelsen i art. 2, og at kommissionen undlod at tage stilling til, om art. 2 - i andre tilfælde end ved abort - ville være anvendelig på fostre.
Europarådets parlamentariske forsamling vedtog i 1982 en rekommandation (934/82) om genetisk manipulation.
Heri blev der givet udtryk for, at der muligvis er behov for at formulere en ny menneskerettighed, der tager hensyn til en »ret til at være forskellig«.
Centralt for denne beskyttelse er retten til en genetisk arv, der ikke har været genstand for indgreb, dog således, at der lades mulighed åben for gensplejsning, når der er tale om behandlingshensyn i relation til et antal ikke nærmere opregnede alvorlige sygdomme.
På baggrund af rekommandationen nedsattes en ekspertkomitee, som endnu ikke har afsluttet sit arbejde.
2. I det følgende foretages en undersøgelse af fosterets retsstilling i henhold til udvalgte positive retsregler.
Det vil være naturligt at tage udgangspunkt i en undersøgelse af, hvem der kan påberåbe sig rettigheder i henhold til lovgivningen.
I romanistisk teori er der udformet en grundsætning, hvorefter den, der skal fødes, anses for allerede født (»nasciturus pro jam nato habetur«).  

 Sætningen, der er udformet med henblik på formueretssubjektiviteten og formentlig alene tager sigte på det levendefødte barn, afvises i dansk ret (* 7).
De regler, der angår de almindelige betingelser for at være retssubjekt i forskellige relationer, fremstilles i den juridiske disciplin personretten.
Det centrale begreb er retsevne, dvs.
opfyldelsen af de personlige betingelser for at kunne være subjekt i retsforhold som berettiget eller forpligtet eller - i kort begreb - evnen til at være part i retsforhold.
Efter gældende dansk ret har alle mennesker retsevne fra deres fødsel til deres død (* 8). Et foster har således ingen retsevne uden positiv hjemmel herfor.
Retsevnen indtræder, når fødselsakten er afsluttet og barnet er levendefødt (* 9). Hvorledes barnets liv ytrer sig, eller ved hvilke midler det er skilt fra moderen, er uden betydning.
Ifølge Bentzon må man kræve, at det har åndet, men ikke, som efter ældre romersk og germansk ret, at det har skreget.
På den anden side antages det at være uden betydning, at barnet er født så tidligt, at det efter en lægelig vurdering er udelukket, at det kan leve ud over et ganske kort tidsrum.
Ligeledes frakendes selv væsentlige legemlige mangler betydning (* 10). Efter landskabslovene var det i øvrigt en betingelse for et barns arveret, at det »kommer levende til verden med hud og hår, med navle og næse«.
3. Af retsregler, der tillægger fosteret rettigheder, kan nævnes, at arveretten allerede med DL 5-2-30 indrømmede et ægtebarn arv »efter Fader og Moder, om det vorder levendis født - - - og ellers ikke«.
Bestemmelsen, der i praksis blev forstået som også omfattende arv efter andre slægtninge end de nævnte, er videreført med arvelovens § 5, stk. 1. Bestemmelsen antages at gælde som udfyldningsregel ved testamentarisk arv og legat, gavebestemmelser og begunstigelsesklausuler i livsforsikringspolicer (* 11). I tilslutning hertil kan nævnes, at der ved et dødsboskifte kan beskikkes en ad hoc-værge for det ufødte barn, samt at privat skifte i sådanne tilfælde er udelukket (* 12).
En tilsvarende regel som arvelovens § 5, stk. 1, gælder om retten til forsørgertabserstatning efter erstatningsansvarslovens § 14 og arbejdsskadeforsikringslovens § 32 (* 13). Særlig vidtgående er det, at et foster kan være procespart i sager om f.eks. de ovennævnte rettigheder (* 14).
En uden for ægteskab besvangret kvinde kan efter § 8, stk. 1, i lov om børns retsstilling begære faderskabssag rejst inden fødslen.
En sådan sag kan afsluttes inden fødslen, enten ved faderens anerkendelse af faderskabet eller ved, at sagen fremmes til dom (* 15). Moderen kan samtidig med begæring om faderskabssag begære bidrag fastsat, f.eks. således, at bidraget løber fra barnets fødsel (* 16). Efter lovens § 7, stk. 2, skal faderskabet til et barn, der ikke fødes levende, alene søges fastslået, såfremt der rejses krav om bidrag efter § 19. Efter denne bestemmelse kan statsamtet pålægge faderen at udrede bidrag til udgifterne ved fødslen og moderens underhold for en periode på indtil 4 måneder før og 9 måneder efter fødslen.
Endvidere kan den, der har besvangret en kvinde, pålægges at udrede bidrag til de ved en abort forvoldte særlige udgifter.
Bidrag efter bestemmelsen tilkommer moderen eller den offentlige myndighed eller institution, der har afholdt de pågældende udgifter (* 17).
Forældrenes samtykke til adoption af et barn under 18 år kan efter adoptionslovens § 8, stk. 2, ikke modtages før 3 måneder efter barnets fødsel, medmindre ganske særlige forhold gør sig gældende.
Det antages dog, at det er en forudsætning for dispensation, at barnet er født (* 18).
Det kan endelig nævnes, at retsordenen sikrer det barn, der fødes efter forældrenes død, rettigheder, der beror på forældrenes retsstilling, f.eks. indfødsret og ret til mellem- og efternavn (* 19).
4. Mens de i ansnit 2 og 3 nævnte regler anticiperer en retlig tilværelse for børn, der forventes født, må den retlige beskyttelse af fosterets integritet søges i strafferetten, herunder i abortlovgivningen m.v.
A.
På tidligere stadier af retsudviklingen blev svagerskabsafbrydelse ikke opfattet som strafbar, medmindre handlingen foretoges af en tredjemand imod forældrenes vilje.
Under indflydelse af den katolske kirkes lære blev forholdet senere opfattet som en forbrydelse rettet mod fosteret, der måtte straffes som manddrab (* 20). Den første regulering fandtes i DL 6-6-7, hvorefter »letfærdige kvindfolk, som deres foster ombringe, skulle miste deres hals, og deres hoved sættes på en stage.« Efter 1866-straffelovens § 193 blev et frugtsommeligt fruentimmer, der forsætligt fordriver sit foster eller dræber det i moderens liv, på samme måde som den, der med moderens samtykke i sådan hensigt anvender midler på hende med den anførte virkning, anset med strafarbejde i indtil 8 år.
Beskyttelsen indtrådte fra ægcellens befrugtning og sluttede med begyndelsen af et selvstændigt liv uden for moderen, dvs. når dele af barnet befandt sig uden for moderens liv (* 21), eller til det tidspunkt, hvor et angreb på barnets liv eller legeme kunne ske uden for moderens liv (* 22). Alene den forsætlige handling var strafbar, ligesom skadestilføjelse eller fareforvoldelse var straffri (* 23).
Handlingen skulle være retstridig.
Hensynet til at redde eller afværge øjensynlig fare for en varig ødelæggelse af moderens liv eller at afværge øjensynlig fare for en varig ødelæggelse af moderens helbred kunne derfor ud fra et nødretssynspunkt begrunde et indgreb (* 24).
Torps udkast fra 1917 til »Love vedrørende den borgerlige Straffelovgivning« indeholder i motiverne s. 204 til s. 207 nogle overvejelser om, hvorvidt fosterdrab foretaget af moderen bør straffes og i givet fald ud fra hvilke hensyn, dvs. spørgsmålet om, hvilke retsgoder der krænkes.
Hensynet til befolkningstilvæksten frakendes betydning med henvisning til lovligheden af antikonceptionelle midler.
Ligeledes afvises betydningen af kriminalisering med hensyn til at modvirke »Slappelse og Nedgang i Folkemoralen«.
Så vidt ses er det afgrænsningsproblemer mellem fosterlivet og det selvstændige liv, der fører til at opretholde strafbarheden af fosterdrab begået af moderen.
Sociale hensyn fører dog til et forslag om en væsentlig nedsættelse af strafferammen.
For den uegennyttige hjælper, der f.eks. af ren medfølelse bistod moderen med at foretage fosterfordrivelse, blev samme strafferamme som for moderen foreslået.
Udkastet fra 1923 ville begrænse det strafbare område for moderens vedkommende til det tidspunkt, hvor kvinden havde mærket sikre tegn på at være blevet besvangret (* 25). Denne begrænsning udgik dog allerede ved fremsættelse af forslaget i rigsdagssamlingen 1924-25.
Ved § 242 i straffeloven af 1930 blev straffen for moderens fosterdrab fastsat til hæfte eller fængsel i indtil 2 år med mulighed for strafbortfald.
For andre blev der derimod indført til dels skærpede straffebestemmelser.
§ 242 blev ophævet med virkning fra den 1. oktober 1939 i forbindelse med lov nr. 163 af 18. maj 1937 om foranstaltninger i anledning af svangerskab m.m.
Det antages herefter, at beskyttelsen i den nugældende straffelovs kap. 25 om forbrydelser mod liv og legeme først indtræder med fødslen (* 26), og at beskyttelsen mellem ægcellens befrugtning (* 27) og fødslen findes i loven om svangerskabsafbrydelse.
Ved fødsel forstås tidspunktet for fødselsaktens begyndelse.
Mulige misdannelser eller manglende leveevne er uden betydning, ligesom det ikke kræves, at lungeåndedrættet er indtrådt (* 28).
I tilslutning til motiverne til straffelovsbetænkningen fra 1917 antages legemsangreb mod en svanger kvinde med den følge, at for tidlig fødsel indtræder, at kunne henføres under straffelovens § 246 om skadestilføjelse, medens det anses for usikkert, om uagtsom skadestilføjelse efter straffelovens § 249 omfatter det tilfælde, hvor et barn fødes som handicappet, fordi fosterets normale udvikling er blevet påvirket af voldelige, medikamentelle eller andre indgreb (* 29).
Af straffelovsbestemmelser, der yder fosteret en indirekte beskyttelse, skal endelig nævnes § 244, stk. 2, hvorefter angreb mod en frugtsommelig kvinde anses for en kvalificerende omstændighed, samt § 255. Efter sidstnævnte bestemmelse straffes nærtstående personer, der undlader at yde en kvinde den til hendes nedkomst fornødne hjælp. § 255 ses dog ikke anvendt i praksis.
B.
Ved lov nr. 163 af 18. maj 1937 om Foranstaltninger i Anledning af Svangerskab m.m. - abortloven - blev adgangen til at få afbrudt et svangerskab udvidet til andre og mindre alvorlige indikationer, end hvad der fulgte af den strafferetlige nødret (hensynet til moderens overlevelse). Med denne lov ændredes opfattelsen af det menneskelige fosters status radikalt ved for første gang siden kriminaliseringen i Danske Lov at acceptere andre end nødretligt begrundede indgreb i fosterets ret til liv (* 30).
1937-loven gav adgang til svangerskabsafbrydelse i tilfælde af alvorlig fare for kvindens helbred (medicinsk-social indikation), besvangring som følge af de i straffelovens § 210 og §§ 216-223 nævnte forbrydelser (etisk indikation) samt risiko for alvorlige arvelige sygdomme (eugenisk indikation). Ved de to sidstnævnte indikationer blev der fastsat en tidsgrænse på 12 uger fra befrugtningen.
Lovforslaget og loven fulgte således ikke fuldt ud Justitsministeriets betænkning »Angaaende Lovligheden af Svangerskabsafbrydelse« fra 1936, der tillige havde stillet forslag om at åbne adgang for abort ved rent social indikation, dvs. i de tilfælde, hvor en gennemførelse af svangerskabet ville medføre farer for betydelige og langvarige forringelser af kvindens personlige, familie- eller samfundsmæssige stilling og denne fare ikke fandtes at kunne afværges på anden måde.
Det nævnte udvalg anerkendte eksistensen af rettigheder for fosteret helt tilbage til befrugtningsøjeblikket.
Det ses f.eks. af udtalelser om, at det, der betinger »Fosterlivets Beskyttelse«,  

 er »selve Livsmuligheden eller Livseksistensen hos Fosteret, dets uforgribelige »Ret til at blive Medlem af Samfundet«, som det undertiden udtrykkes' (1936-betænkningen, s. 29). Især københavnske nævninge var på dette tidspunkt ikke tilbøjelige til at anerkende eksistensen af et fosterliv, der ikke var mindst tre måneder gammelt (1936-betænkningen, s. 37, og ministerens forelæggelsestale i RT(F) 1936/37, sp. 873). Denne sidste opfattelse afvises af udvalget som både juridisk og biologisk ukorrekt.
Det siges i 1936-betænkningen (s. 42) tillige, at det rent biologisk kan omtvistes, om det egentlig stemmer med naturens orden at gøre fosterlivet til det subsidiære i forhold til moderens liv og helbred eller forholdet er således, at moderen efter æggets befrugtning og under dets videre udvikling kun fungerer som et »beskyttende Hylster om Fosteret indtil dets Modning« (* 31).
Imidlertid undlader udvalget nærmere at uddybe, hvilken betydning disse opfattelser af fosterlivets beskyttelse bør få for fosteret (og moderen), hvis spørgsmålet om svangerskabsafbrydelse aktualiseres.
Der opstilles således f.eks. ikke noget katalog over rettigheder, hvilket man måske naturligt havde kunnet forvente, når talen var om »spirende Liv« og potentielle »Medlemmer  

 af Samfundet«, hvis »Livsmulighed« og  

 »Livseksistens« påberåbes.
I tilknytning hertil findes heller ikke nogen redegørelse for, hvilke konsekvenser sådanne rettigheder måtte have for en så vidtgående beslutning, som det på baggrund af den daværende retstilstand var overhovedet at anerkende muligheden af en afvejning af fosterets liv over for andet end moderens helbredsmæssige situation.
Efter at have vurderet og forkastet straf som egnet middel til beskyttelse af fosterlivet (s. 36 ff.) søger 1936-udvalget uden yderligere overvejelser at anlægge en sondring mellem tilladelige og utilladelige provokerede aborter (s. 44) (* 32). Som kriterium for, hvilke svangerskabsafbrydelser der bør anses for legitime, sættes, at svangerskabet enten skal være fremtvunget af omstændigheder, som kvinden ikke selv har været herre over, eller at en fortsættelse af svangerskabet og den derefter sig indfindende fødsel åbenbart vil stride mod fundamentale etiske og humane begreber eller mod kravet om en forsvarlig samfundshygiejne (s. 45 f.). Efter at have gjort disse overvejelser »føres« udvalget frem til sit forslag, dog uden at det krav, som udvalget selv indirekte havde opstillet om afvejning over for fosterets fundamentale ret til beskyttelse, tilsyneladende har voldt nævneværdige problemer.
Udvalget har i hvert fald ikke følt sig foranlediget til at anføre den argumentation, der formentlig må have ligget til grund for afvejningen.
Ved lovforslagets 1. behandling i Landstinget føjede justitsminister Steincke (RT(L) 1936/ 37, sp. 2262 f.) nogle yderligere betragtninger til, idet han bl.a. udtalte, at »- - - et Foster er ikke en Del af Kvindens Legeme, men en selvstændig Organisme.
Fra det første Anlæg indeholder det alle de Spirer, der senere kommer til Udfoldelse, - - - et selvstændigt Væsen er det i og for sig lige saa vel paa Fosterstadiet som paa ethvert senere Trin - - - ».
Efter en mindre vidtgående ændring af abortlovgivningen i 1956 (lov nr. 177 af 23. juni 1956) blev en væsentlig ændring gennemført ved lov nr. 120 af 24. marts 1970. Ved denne lov indførtes delvis fri adgang til provokeret abort, nemlig for alle kvinder over 38 år samt for kvinder, der i forvejen havde fire hjemmeboende børn under 18 år.
Herudover indførtes for den resterende gruppe kvinder mulighed for legal abort bl.a. på ren social indikation, dog betinget af særlig tilladelse.
Med lov nr. 350 af 13. juni 1973 indførtes fri adgang til svangerskabsafbrydelse til og med 12. svangerskabsuge.
Derefter er der stadig mulighed for at abortere, men som følge af den øgede helbredsmæssige risiko for kvinden efter dette tidspunkt kun under skærpede omstændigheder.
 I Bet. 96/1954 angående ændring af svangerskabslovgivningen m.v. (s.
73) og Bet. 522/1969 om adgang til svangerskabsafbrydelse (s. 73), der gik forud for disse ændringer, undlod udvalgene at tage stilling til absolutte synspunkter (* 33) som, hvorvidt fosteret har krav på retsbeskyttelse, og moderens ret til selv at råde over sit legeme.
Sidstnævnte sted afvises sådanne synspunkter som »dogmatiske opfattelser«, der ikke er »egnede som grundlag  

 for udvalgets vurdering«.
Under behandlingerne af lovforslagene blev det af flere fortalere for den øgede abortadgang hævdet, at man allerede i 1937 ved overhovedet at indføre mulighed for abort i andre tilfælde, end hvor der forelå farer for moderens liv, forlod princippet om bevarelse af fosterets liv, og at man i stedet havde grundfæstet princippet om kvindens ret til at råde over sit eget legeme (* 34). Heroverfor hævdedes den fortsatte berettigelse af en afvejning mellem disse to indbyrdes modstridende principper.
Således fastholdt Knud Thestrup, både da han i 1970 som justitsminister selv fremsatte forslag om en lempeligere abortlov (FT 1969/70, sp.1471 f.), og da han i 1973 stemte imod loven om fri abort (FT 1972/73, sp. 2041 f.), at man ved en lovgivning af den foreliggende art ikke kunne komme uden om en etisk vurdering, og at de foreliggende lovforslag krævede samme afvejning af modstående hensyn, som blev foretaget ved vedtagelsen af den dagældende lovgivning.
Udgangspunktet måtte således være, at fosteret fortsat burde nyde retsbeskyttelse, og at undtagelse herfra kun kunne gøres, hvis alvorlige hensyn til kvinden kunne nødvendiggøre dette.
C.
Synet på fosterets retsstilling i den gældende retstilstand kan suppleres ved en gennemgang af bestemmelserne om ligsyn, begravelse og transplantation.
Bet. 537/1969 om revision af ligsynsloven, som dannede grundlag for lov nr. 279 af 26. maj 1976 om ligsyn m.v., sondrer (s. 38) mellem »aborter« og  

 »dødfødte børn«, idet grænsen herfor sættes ved den 28. svangerskabsuge, og fortsætter: » - - - I alle tilfælde, hvor fosteret har vist livstegn uden for moderens liv, selv om det ikke er levedygtigt, betragtes det - uanset om det er født før eller efter 28.
svangerskabsuge - som levendefødt, således at de almindelige regler om ligsyn og dødsattest finder anvendelse, når livstegnene er ophørt - - - ».
Efter § 1 i lov nr. 346 af 26. juni 1975 om begravelse og ligbrænding skal lig enten begraves eller brændes.
Dødfødte børn, jf. ovenfor, er også omfattet af bestemmelsen.
Derimod falder dødfødte fostre (aborter) udenfor.
For sådanne kan der i henhold til aftale med kirkegårdsbestyrelsen ske nedgravning på kirkegårde, jf. nærmere Kirkeministeriets cirkulære nr. 148 af 1. juli 1950 om nedgravning på kirkegårdene af dødfødte, for tidligt fødte fostre.
Bet. 454/1967 vedrørende lovgivning om transplantation, som dannede grundlag for lov nr. 246 af 9. juni 1967 om udtagelse af menneskeligt væv m.v., omtaler ikke spørgsmålet om udtagelse af væv fra fostre (* 35), men lægger f.s.v.a. udtagelse i en persons levende live vægt på kravet om »absolut frivillighed« (s. 11).
Dette finder udtryk i lovens § 1, stk. 2, 1. pkt., hvor personlig myndighed er afgørende for, at samtykke gyldigt kan gives.
Undtagelse herfra kan dog gøres, jf. lovens § 1, stk. 2, 2. pkt., når særlige grunde taler derfor og samtykket tiltrædes af værgen.
I alle tilfælde kan tranplantation fra levende mennesker kun ske til behandling af sygdom eller legemsskade hos et andet menneske, ikke i forskningsøjemed, jf. lovens § 1, stk. 1, e.c.
5. Det er i afsnit 2-4 påvist, at fosterets retsbeskyttelse i henhold til den gældende retstilstand stort set forudsætter, at fosteret udvikler sig til et barn, og reglerne kan siges at anticipere denne tilstand.
I så henseende er følgende udtalelse af Deutzer i 1882 (a. st., s. 2) stadig dækkende:
»Sagen er, at Retsordenen ikke blot drager Omsorg for existerende, paaviselige Mennesker, men ogsaa tager Hensyn til ufødte eller upaaviselige, nemlig ved at holde en Adgang aaben for dem til Nydelse af visse Goder, saaledes at denne Adgang beskyttes mod andres Indgreb.
Saalænge en Person ikke er født, eller paa Grund af at visse Omstændigheder endnu ikke ere indtrufne, ikke kan paavises, existerer den imidlertid kun i Tanken.
At der nu desuagtet er hjemlet en retlig Beskyttelse, er det videnskabeligt nødvendigt at fremhæve - - - » (udhævet her).
A.
De personretlige fremstillinger savner en nærmere drøftelse af påstanden om, at et foster ikke uden særlig hjemmel kan have retsevne.
Det samme gælder påstanden om, at kun mennesker kan være berettigede og forpligtede (* 36). Som påvist af Ross grunder disse opfattelser sig formentlig på henholdsvis »den urigtige forudsætning, at rettighed og pligt er korrelate modstykker, mystiske kvaliteter fremkaldt af retsordenen i dens subjekter, og retsevnen derfor een og udelt« samt på »en moralsk-metafysisk forestilling om mennesket som universitets centrum og alle tings mål«.
Disse forestillinger kan igen føres tilbage til »den metafysiske forestilling om rettigheden som en moralsk-åndelig kraft« (* 37).
Hertil kommer, at den moderne lægevidenskabelige teknologi ganske har udvisket fødselsbegrebet som et anvendeligt tidsmæssigt kriterium.
De seneste personretlige fremstillinger indskrænker sig som nævnt ovenfor i note 8 til henvisninger til fremstillinger, der ikke har haft mulighed for at forudse denne udvikling.
Forholdet illustreres af det ovenfor anførte citat fra Deuntzer, hvorefter det er videnskabeligt nødvendigt at fremhæve, at et foster (kun eksisterende »i Tanken«) (* 38) er hjemlet en retlig  

 beskyttelse.
Forholdet opfattedes således ikke som et praktisk-aktuelt problem, hvad det må siges at være i dag.
B.
Lige siden kriminaliseringen af fosterdrab i DL 6-6-7 har det i teorien været diskuteret, hvorvidt fosterdrab egentlig ikke er en manddrabsforbrydelse. Ørsted (* 39) har på vanlig blændende vis analyseret forholdet således:
»Hvorvidt Manddrabsforbrydelsen kan begaaes paa et ufødt Foster, er et omtvistet Spørgsmaal.
Da det imidlertid ikke er nogen nødvendig Betingelse for denne Forbrydelse, at den Aflivede skal være i virkelig Besiddelse af Fornuftens Brug men det er nok, at det er et Væsen, som efter sin Natur er bestemt til Fornuftens Brug (endog paa en Afsindig, hvis Afsindighed er fundet ulægelig, kan Manddrabsforbrydelsen, uden Spørgsmaal, begaaes), saa det kan neppe med Grund nægtes, at den, som befordrer et Fosters ubetimelige Afgang fra Moderen saaledes, at det desaarsag enten kommer dødt til Verden eller dog uden Evne til at fortsætte Livet (Vitalitet), virkelig begaaer et Manddrab.
En anden Sag er det, hvorvidt Lovgiveren, enten med Hensyn til Vanskeligheden i at fremskaffe det fulde Beviis for det fordrevne Fosters Liv, og Vitalitet, eller i de subjektive Aarsager, som synes at nedsætte Strafskylden, maatte have skjellig Grund til at give særskilte og fra den almindelige Lov om Drab afvigende Bestemmelser for hiin Forbrydelse.« Den samfundsmæssigt mildere bedømmelse af indgreb over for fostre udtrykt gennem lovgivning har imidlertid alene været båret frem af hensynet til moderen.
Karakteristisk er det da også, at 1936-betænkningen ville opretholde straffelovens § 242 for de tilfælde, hvor abort blev foretaget retsstridigt (1936-bet. s. 95 f). Alene retstekniske hensyn medførte, at justitsministeren foretrak, at alle indgreb mod et fosters liv blev samlet i abortloven (* 40).
Det er således snarere en tilfældighed end et udslag af reflekterede overvejelser, at lægers forsøg med/på fostre i dag som udgangspunkt ikke er kriminaliseret i straffeloven som manddrab eller forsøg herpå.
C.
Med hensyn til abortlovgivningen må det konkluderes, at levende fostre ikke herigennem ydes nogen direkte og selvstændig beskyttelse, idet 12-ugers fristen i den gældende lovs § 3 alene er begrundet i, at abort efter dette tidspunkt indebærer en forøget fare for kvindens liv eller helbred.
Dette forhold er dog ikke noget argument for at tillade forsøg med/på levende fostre og formentlig ej heller noget argument for at tillade forsøg med døde fostre fremkommet ved abort (* 41).
Dels viser forarbejderne, at man ved den gældende lovs tilblivelse ikke var sig bevidst, at det på et tidspunkt ville blive muligt at finde anvendelse for aborterede fostre.
Det er således uomtalt, hvorledes hospitalerne skulle forholde sig til (videnskabelig eller kommerciel) brug af aborterede (og dermed typisk døde) fostre, om end den ovenfor omtalte ligsynslov og lov om begravelse og ligbrænding muligvis kan yde vejledning.
Dels hviler abortlovgivningen på en afvejning af hensynet til fosterets biologiske liv over for kvindens ret til at råde over sit (eget) legeme.
Denne afvejning faldt klart ud til fordel for kvindens ret til at bestemme over sit eget legeme.
Det følger af ovenstående, at der ikke i forarbejderne til abortlovgivningen er foretaget en afvejning af hensynet til fosteret over for et muligt hensyn til andre end moderen.
Det kan derfor ikke nødvendigvis sluttes, at hensynet til andre interesser, f.eks. en forskningsinteresse, en behandlingsinteresse eller kommercielle interesser, skal veje med samme vægt som hensynet til moderen (specielt i relation til 12-ugers perioden).
I forsøgssituationen er interesseafvejningen af en ganske anden karakter.
Her er fosteret løsrevet fra moderen, og konflikten/afvejningen består nu imellem hensynet til fosteret og hensynet til en forskningsinteresse (grundforskning eller anvendt forskning i behandlingsøjemed), som kan og måske ikke kan frembringe positive resultater ved forsøg på/med (levende) fostre.
Såfremt man fastholder situationen, men blot tænker sig fosteret erstattet med et levende (og født) individ, er der ikke den ringeste tvivl om, hvorledes interesseafvejningen skal falde ud.
Ingen forskningsmæssige interesser, hvor lødige de end måtte være, kan legitimere forsøg på et menneske uden dettes informerede samtykke eller muligvis - ganske undtagelsesvis - en værges stedfortrædende informerede samtykke (* 42).
D.
Det forhold, at der i den gældende lovgivning ikke ydes fosteret en kvalificeret beskyttelse, er dog ikke - således som betænkningen »Fremskridtets pris« (Bet.) fra 1984 synes at forudsætte ensbetydende med, at adgangen til at udføre forsøg på/med fostre uden videre er lovlig.
Det hænger sammen med betænkningens uklare brug af begrebet forskningsfrihed (* 43), som udvalget - formentlig uberettiget - finder i sig selv kan legitimere forsøg med fostre, idet man intetsteds fastslår, at ethvert indgreb af forsøgsmæssig karakter kræver positiv hjemmel.
For så vidt angår myndighedsudøvelse og forvaltningsvirksomhed, herunder lægebehandling og lægevidenskabelig forsøgsvirksomhed i offentlig regie opstår spørgsmålet om legalitetsprincippets anvendelsesområde (* 44). For så vidt angår (kommerciel) anvendelse af fostre uden for offentlige institutioner, f.eks.
medicinal- og kosmetikindustrien, private hospitaler og klinikker (* 45), finder legalitetsprincippet som bekendt ikke anvendelse, hvorfor spørgsmålet om udtrykkelig lovregulering opstår.
I tilknytning til spørgsmålet om legalitetsprincippet anvendelse skal det anføres, at det må stille sig tvivlsomt, i hvilket omfang samtykke kan erstatte hjemmel (diskulperende samtykke) ved indgreb, herunder forsøg, over for fostre.
Et særligt problem opstår som følge af fosterets manglende habilitet, hvorfor der er et behov for at klarlægge, om moderen eller overhovedet nogen og i givet fald hvem er beføjet til at råde på fosterets vegne.
Der består med andre ord et behov for at afklare beskyttelsesinteressen med henblik på at fastlægge betingelserne for et eventuelt nødvendigt og tilstrækkeligt samtykke.
Det vil i vidt omfang indebære eller forudsætte en stillingtagen til, om fosteret i visse henseender kan være genstand for en ejendomsret (konstrueret som moderens eller f.eks. hospitalets ejendom) eller det i alle eller visse henseender nyder selvstændig retsbeskyttelse og derfor kun kan rådes over ganske undtagelsesvis og da kun i en berettiget varetagelse af fosterets tarv (* 46). I tilknytning hertil bør som illustration nævnes, at forældrenes samtykke inden for strafferetten ikke anses for afgørende i relation til straffrihed (den diskulperende virkning af samtykket) for et i øvrigt strafbart forhold begået af tredjemand over for en mindreårig (* 47).
E.
I Indenrigsministeriets Bet. (1984) udtales om behovet for lovregulering, herunder fastlæggelse af fostres retsstilling, » - - - at et lovforslag må få karakter af en rammelov, der i hovedtræk kun giver regler for rådets konstituering, funktion og kompetence, men ikke går ind i en indholdsmæssig regulering af de områder, rådet skal beskæftige sig med.
Det sidste ville være klart uønskeligt, fordi ikke blot teknikkerne, men også den etiske bedømmelse af dem er underkastet forandringer, som en lovteksts formuleringer kun dårligt kan tage hensyn til«(s.91, udhævet her).
Med disse ord tager udvalget om »etiske problemer ved ægtransplantation, kunstig befrugtning og fosterdiagnostik« klart stilling til behovet for lovregulering, herunder i form af egentlige veldefinerede forbud, af den nye medicinske teknologi (* 48).
Bet. afviser (s. 56), at man i diskussionen om forsøg med fostre kan formulere problemstillingen som et spørgsmål om fosterets retlige og etiske stilling (se også Bet. s. 14). Udvalget vil snarere formulere spørgsmålet som: hvorledes er det rigtigt at behandle det menneskelige embryo? Spørgsmålet skal dog ikke besvares i en lov om værn for fostre, jf. f.eks. lov nr. 256 af 27. maj 1950 om værn for dyr.
Ej heller skal der reguleres vedrørende tilladeligheden af forsøg, jf. f.eks. lov nr. 220 af 18. maj 1977 om dyreforsøg, der omfatter anvendelsen af hvirveldyr (f.eks. mus og rotter) til biologisk forskning eller sygdomsbekæmpelse.
I stedet skal der nedsættes et uklart defineret organ, et såkaldt »etisk råd«, der løbende skal regulere området (Bet. s. 18, 91  

 og 96).
Nærværende forfattere deler ikke den opfattelse, som lovforslaget er udtryk for.
Som påvist ovenfor er forsøg med fostre systematisk set en manddrabsforbrydelse eller forsøg herpå.
Som anført af Ørsted må modifikationer til dette principielle udgangspunkt foretages af lovgivningsmagten, idet der er tale om en særdeles vidtgående, men sædvanlig moralsk-politisk vurdering.
Som videre påvist bygger personrettens udviklinger om tidspunktet for retsevnens indtræden ved fødslen på (forældede) praktiske synspunkter, jf.
Deuntzers formulering om, at før fødslen eksisterer livet kun i tanken.
Den medicinsk-teknologiske udvikling har ganske fjernet grundlaget for denne tidsmæssige afgrænsning.
Som det endvidere er påvist, kan der ikke i abortlovgivningen eller dens forarbejder hentes bidrag til den nærmere fastlæggelse af tilladeligheden af forsøg med/på fostre.
Tværtimod må indgreb af hensyn til andre end den biologiske moder selvstændigt kunne begrundes ved politiske afvejninger i det lovgivende organ (Folketinget) af fordele og ulemper ved sådanne indgreb.
Yderligere pånøder usikkerheden om legalitetsprincippets udstrækning til faktiske forvaltningshandlinger (* 49) og dermed usikkerheden om lovligheden af uhjemlede indgreb en lovregulering.
Som yderligere påvist kan samtykke hertil fra fosterets (biologiske) moder eller muligvis andre næppe erstatte manglende (lov)hjemmel.
Det bemærkes herved, at moderen ikke i kraft af en ejendomsret til fosteret har en absolut dispositionsfrihed (* 50). Ydermere kan der ikke ved analogier fra værgemålsreglerne i myndighedsloven findes støtte for samtykkets betydning, idet disse regler alene tager sigte på person- og familieretlige forhold og ikke på forholdet til forvaltningsmyndigheder (* 51).
Hertil kommer, at det retspolitisk er vanskeligt at begrunde, at værn for dyr, herunder burhøns, og dyreforsøg er nøje reguleret i lovgivningen, men at eventuelt værn for og forsøg på/med fostre ikke skulle påkalde sig lovgivningsmagtens interesse.
Det stemmer vel heller ikke med almindelig retsfølelse, at usømmelig behandling af lig efter straffelovens § 139 straffes med fængsel i indtil 6 måneder, medens indgreb eller tilendebringelse af det tidlige fosterliv i f.eks. forsøgsøjemed skulle være straffrit uden begrænsninger.
Endelig savner Bet. (1984) ganske overvejelser om de grundlovsmæssige betænkeligheder ved den delegation af lovgivningskompetence, som udvalget ses (s. 18, 89 ff. og 96) at ville tildele et uafhængigt organ med uklart afgrænsede beføjelser, det såkaldte etiske råd (* 52).
Ovenstående taler med styrke for en materiel regulering af området, jf. endvidere afsnit 6, in fine.
Forinden forslag hertil fremsættes, gives i det følgende en kort redegørelse for udviklingen i en række lande.
6. Kendetegnende for retstilstanden i adskillige lande er, at der for øjeblikket ikke eksisterer nogen lovregulering af området.
Dog har man for at råde bod herpå inden for de seneste år ladet udarbejde betænkninger, rapporter m.v. om den moderne medicinske teknologi.
I Norge (* 53) har Rådet for medisinsk forskning afvist al forskning (forsøg) med fostre, der er frembragt med andet formål end implantering i livmoderen, som værende uacceptabel.
Brug af overtallige befrugtede æg, hidrørende fra IVF, i forskningsøjemed anses kun for acceptabel, når det sker i direkte forplantningsøjemed.
At bruge menneskelige fostre med henblik på at skaffe oplysninger om årsager til ufrugtbarhed hos et bestemt par anses for at være et grænsetilfælde, som kræver nærmere overvejelse.
Rådet anbefaler endvidere, at enhver brug af æg, sæd og befrugtede æg i forskningsøjemed vurderes af en medicinsk-etisk komitee.
I en betænkning afgivet af gen-etikkomiteen i Sverige (* 54) anbefales, at det kun undtagelsesvis skal tillades at udføre forsøg på levende fostre.
Kun medicinsk indicerede forsøg, der foretages inden for 14-døgns grænsen, og hvor samtykke foreligger fra æg- og sæddonorer, anses for etisk acceptable.
Dog tilføjes, at den foreslåede tidsmæssige begrænsning ikke bør opfattes som absolut.
Komiteen vil ikke udelukke, at den medicinske grundforsknings behov kan veje så tungt, at dispensation bør gives til særlig vigtige forskningsprojekter.
F.s.v.a. forskning med levende aborterede fostre (grænsen for fri abort går i Sverige i visse tilfælde ved 18. svangerskabsuge) anføres i betænkningen, at disse i det store og hele er at ligestille med forsøg og forskning på børn; det udtales i den forbindelse, at det aborterede levende foster har menneskeværd, selv om dette underordnes moderens selvbestemmelsesret.
I en rapport afgivet i Holland (* 55) anses genterapi på menneskelige befrugtede æg for etisk uacceptabel.
I Frankrig (* 56) har en national rådgivende komitee i maj 1984 afgivet en rapport.
Ifølge denne kan eksperimenter på levende fostre kun anerkendes, i det omfang de foregår i livmoderen og formålet er at fremme udvikling og fødsel af det pågældende barn.
Kunstig opretholdelse af fosterets liv vil derimod være utilladelig, hvad enten formålet er terapi eller forskning.
Komiteen vil tillade eksperimenter på døde fostre, dels hvor de foretages i diagnostisk øjemed, dels undtagelsesvis i terapeutisk eller forskningsøjemed.
I begge tilfælde opstilles krav om, at fosteret ikke har nået et stadium, hvor det selvstændigt vil kunne overleve, at der foreligger samtykke fra en etisk komitee, og at forældrene ikke har nedlagt forbud.
I England (* 57) anbefales at tillade forsøg med levende fostre til og med 14. dag.
Man modsætter sig indtil videre terapeutisk anvendelse af nedfrosne æg, medens man vil tillade videreudvikling af den kliniske brug af nedfrosne embryoer.
Endvidere foreslås det, at ejendomsretten til nedfrosne fostre skal overgå til nedfrysningsmyndigheden (storage authority) efter udløbet af en maksimumsgrænse på 10 år.
I Australien (* 58) har The National Health Medical Research Council i forbindelse med en udtalelse om IVF udtalt, at det ikke er acceptabelt at drive den embryonale udvikling in vitro længere end til det stadium, hvor implantation normalt vil ske (o. 10. døgn).
Endvidere konstateres, at lagring af menneskelige embryoer indebærer biologiske og sociale risici.
Der tegner sig således i det mindste to holdninger til regulering af bl.a. forsøg med fostre.
På den ene side den fransk-norske opfattelse, som indtager et restriktivt og absolut standpunkt, og på den anden side den svensk-engelske model, som indebærer en afstandtagen fra absolutte grænser.
Den danske Bet. (1984) tilslutter sig den svensk-engelske model (* 59).
Som omtalt ovenfor i afsnit 1 eksisterer der endnu ikke nogen mellemstatslig (folkeretlig) regulering af de problemer, den moderne lægevidenskabelige teknologi rejser.
Det er imidlertid indlysende, at området egner sig til mellemstatslig regeldannelse.
På denne baggrund vil det formentlig vise sig formålstjenligt at fastlægge den danske retstilstand ved lovgivning, således at der ikke kan opstå tvivl om retsstillingen, herunder den danske opfyldelse af de folkeretlige regler, som synes stærkt påkrævet.
Under alle omstændigheder er det uacceptabelt at overlade området til lægelig selvregulering gennem private kollegiale regelsæt, således som det er kommet til udtryk i den såkaldte »Helsinki-deklaration II«.
Sådanne regler har ingen folkeretligt forpligtende virkning og rejser internretlige problemer (* 60).
7. På baggrund af analysen af den gældende retstilstand i afsnit 2-4 og afsnit 5 A-5 D fremsættes nedenfor nogle overvejende retspolitiske synspunkter.
Bemærkningerne tager udelukkende sigte på fosterets (selvstændige) retsstilling i henseende til forsøg og overvejende eksperimentel behandling, hvor fosteret er at anse som et instrument, jf. skemaet i afsnit 1 ovenfor.
Spørgsmålet om behandling af selve fosteret med henblik på dettes overlevelse og/eller helbredelse er således kun i ringe grad berørt.
På trods af det specifikke sigte vil synspunkterne formentlig også kunne finde anvendelse i et vist omfang ved regulering af andre medicinsk-teknologiske procedurer.
Udgangspunktet for en lovregulering af fosterets retsstilling med særligt henblik på forsøg kan tages i følgende præmisser:
1 Etisk-filosofiske synspunkter giver ikke noget klart svar på det praktisk-juridiske problem om fosterets retsbeskyttelse og fastsættelsen af tidsgrænser i henseende til begyndelsestidspunktet (f.eks. befrugtningen, nidationen, 14-dages grænse m.v.).
2 De biologiske tidsgrænser er arbitrære, idet de er ganske afhængige af de valgte kriterier; således er den foreslåede 14-dages grænse bundet til overvejelser over den tidlige udvikling af et centralnervesystem og hensynet til, hvad der for øjeblikket er teknisk muligt.
Så snart det bliver teknisk muligt at holde fosteret i live mere end 14 dage uden for moderen, eventuelt ved hjælp af en kunstig livmoder, vil der automatisk blive fremført argumenter for en senere tidsgrænse, f.eks. 1 eller 2 måneder eller muligvis endnu senere. 14-dages grænsen synes således ikke at være egnet som udgangspunkt for regulering.
Det må konkluderes, at såfremt andre og i sig selv lige så berettigede (biologiske) kriterier lægges til grund, kan en senere tidsgrænse komme på tale.
Det er ikke tilfredsstillende ud fra et juridisk synspunkt.
3 Det retstekniske hensyn (behov for klare og anvendelige tidsgrænser og kriterier, som er egnede til at udgøre hovedreglen) har betinget og betinger fortsat, at befrugtningen må foretrækkes som den tidsmæssige betingelse for fosterets retsbeskyttelse.
Der er næppe behov for at fastsætte nogen øvre tidsgrænse.
Valget af befrugtningen som egnet tidsgrænse bestyrkes af, at dette tidspunkt udgør den klareste grænse imellem levende/ikke-levende i en traditionel, men ikke nødvendigvis biologisk forstand.
Overskridelsen af den principielle grænse imellem levende/ikke-levende fostre må kræve en særlig begrundelse, f.eks.
 i form af lovhjemlet tilladelse på nærmere angivne betingelser.
4 Er fosteret et selvstændigt individ, eller er det en integreret del af (den biologiske eller surrogat-)moderen? Dette spørgsmål er allerede besvaret implicit, men svaret kan formentlig klarest gives, såfremt der tages udgangspunkt i surrogatmodersituationen, idet det forekommer vanskeligt at hævde, at fosteret her skulle udgøre en fra surrogatmoderen uadskillig del.
For så vidt angår den biologiske moder kan der ikke sluttes fra den lovhjemlede adgang til fri abort.
Således må det fastholdes, jf. afsnit 2-4 ovenfor, at fosteret som udgangspunkt må betragtes som et selvstændigt beskyttelsesobjekt.
En mulig anvendelse af legalitetsprincippet vil herefter tilsige, at forsøg med/på fostre kræver udtrykkelig hjemmel i lovgivningen.
5 Det betyder, at et argument om »forskningsfrihed« bliver af tvivlsom værdi rent juridisk set, idet der ikke eksisterer en sådan frihed, i det omfang forskningen udgør et indgreb i fosterets retsbeskyttede (fysiske) integritet.
Noget andet er, at der kan gøre sig legitime forskningsinteresser gældende, men disse må i givet fald kunne begrundes i udsigten til gunstige og anvendelige forskningsresultater, før en eventuel tilladelse kan gives.
6 Spørgsmålet om terapeutiske indgreb over for fosteret med henblik på dets overlevelse med fødsel og opvækst for øje må i vidt omfang ses som et specialtilfælde af ordinær lægebehandling og derfor som udgangspunkt være tilladelig.
Såfremt den instituerede behandling imidlertid er af overvejende eksperimentel karakter, må forsøgsreglerne finde anvendelse.
7 Spørgsmålet om, hvem der er beføjet til at råde på fosterets vegne - om overhovedet nogen - og i hvilket omfang, må søges afklaret i lovgivningen.
For så vidt angår døde fostre tilvejebragt ved abort forekommer det naturligt at tildele moderen (og muligvis faderen) en videregående råderet, dog med begrænsninger i henseende til kommerciel udnyttelse.
For så vidt angår andre typer døde og levende fostre, jf. skemaet i afsnit 1, gør der sig en videregående beskyttelsesinteresse gældende, herunder et selvstændigt hensyn til fosteret, hvorfor der må sættes snævre grænser for en eventuel råderet over eller på vegne af fosteret.
8 Det er hensigtsmæssigt at anlægge en sondring mellem fostre, der er tilvejebragt tilfældigt (i forhold til forsøgsøjemedet), og fostre, der enten er tilvejebragt med forsøg, behandling og/eller kommerciel udnyttelse for øje.
Endvidere er det væsentligt at sondre imellem levende og døde fostre.
På denne baggrund synes det berettiget - i hvert fald indtil videre - udelukkende at tillade forsøg på tilfældigt frembragte, døde fostre.
Forsøgene skal være lægevidenskabeligt indicerede og forudsætter indhentelse af forudgående samtykke fra i det mindste moderen.
Bilag 2 Berlingske Tidende, kronik, 1. november 1984 Warnock-rapportens betydning I England er der netop udkommet en rapport, der fra et etisk synspunkt beskæftiger sig med lægelige metoder til afhjælpning af barnløshed.
Emnet er også aktuelt i Danmark, og i en følgende kronik vil de to forfattere bedømme de forslag, der er fremkommet i Danmark.
Af Lars Adam Rehof og Flemming Ørnskov Karlsen Den netop udkomne Warnock-rapport(* 61) indeholder en række anbefalinger og overvejelser, som nok er en nærmere diskussion værd - også i Danmark.
Rapporten er udsprunget af komiteens arbejde med en stillingtagen til de moderne lægevidenskabelige metoder til afhjælpning af barnløshed bl.a. som følge af ufrugtbarhed, herunder fremstilling og opbevaring af fostre.
Komiteens formand, Mary Warnock, er en kendt fagfilosof fra universitetet i Oxford, og hun er formentlig blevet udpeget, fordi man fra officielt hold har fundet det vigtigt, at det som udgangspunkt blev ikke-professionelle meninger, som bør være afgørende for en eventuel lovgivning, herunder også mulig strafferetlig sanktionering.
I komiteen har der siddet repræsentanter for offentlige myndigheder, foreninger, professionelle (læger) og universiteter.
Den fagligt professionelle repræsentation har været ganske betydelig, idet syv af komiteens 16 medlemmer var læger.
I forordet gøres der opmærksom på det efter vor mening helt korrekte forhold, at begrebet »etik« ikke har et entydigt indhold,  

 hvorfor man i rapporten anvender det i en videre betydning end blot som en betegnelse for en professionelt acceptabel praksis.
Begrebets diffuse indhold kan også iagttages i den hjemlige debat, hvor det anvendes snart sagt i hvilken som helst sammenhæng - det er blevet til et nøgleord uden substans.
Sammesteds er det en central antagelse, at man på området for f.eks. behandling af barnløshed og de dertil knyttede perspektiver ikke kan sige, at videnskabelig rationalitet og individuelle følelser udgør modsatte poler.
Lægeligt set beskæftiger komiteen sig navnlig med 1) kunstig befrugtning, 2) in vitro fertilisation (IVF, populært kaldet reagensglasbefrugtning), 3) ægdonation, 4) embryo-(tidlig foster-)donation, 5) stedfortræder-(liv-)»mødre«, på engelsk kaldet »surrogacy«, 6) nedfrysning og opbevaring af menneskelige æg- og sædceller samt embryoer, 7) fremtidsperspektiver inden for afhjælpning af og forskning i ufrugtbarhed og 8) regulering af behandling og forskning inden for området.
Komiteens konklusioner vil kort blive gennemgået i det følgende:
ad 1) Metoden findes acceptabel under forudsætning af, at begge parters samtykke indhentes, og at den faste mandlige partner - parret behøver ikke nødvendigvis at være lovformeligt gift - påtager sig faderskabet.
Barnet tilkendes ret til efter det 18. år at opnå kendskab til donorens etniske oprindelse og genetiske »sundhed«.
En donor må ikke være far til mere end ti børn og må ikke profitere af donorvirksomheden.
ad 2) Metoden findes acceptabel, og den bør kunne tilbydes alle på linje med andre behandlingstilbud inden for det offentlige sundhedsvæsen.
ad 3) Ægdonation kan hjælpe kvinder, der ikke kan producere æg, samt i de tilfælde, hvor en kvinde, der selv er i behandling for ufrugtbarhed og har fået adskillige æg udtaget, er villig til at donere et eller flere æg til en anden kvinde, hvis ufrugtbarhed kun kan behandles med æg-donation.
Typisk vil den mandlige partner være frugtbar og donorægget befrugtes med hans sæd i et »reagensglas«, inden det opsættes i den ufrugtbare kvindes livmoder.
Komiteen kan stort set uden forbehold acceptere metoden.
ad 4) Embryo-donation er en slags prænatal (før fødsel-) adoption, som især tænkes bragt i anvendelse i de tilfælde, hvor begge parter i et heteroseksuelt forhold er ufrugtbare.
Det kan enten foregå ved in vitro fertilisation (reagensglasbefrugtning) af et donoræg og donorsædceller, som derefter indføres i den ufrugtbare kvindes livmoder, eller ved, at en anden kvinde befrugtes (kan især bruges, hvor den mandlige part er frugtbar) og derefter får sit embryo »vasket ud« og overført til den ufrugtbare kvindelige part.
Komiteen kan anbefale den første fremgangsmåde, men ikke den anden, på grund af den forøgede risiko for underlivsinfektion og ufrivillig fortsat graviditet ved mislykket »udvaskning« hos donor-kvinden.
ad 5) Stedfortræder-(liv-)mødre (»surrogacy«) vil f.eks. kunne  

 blive aktuelt i det parforhold, hvor den kvindelige part p.g.a. tendens til tidlige, uprovokerede aborter eller af rent anatomiske grunde er ude af stand til at gennemgå en normal graviditet og fødsel.
Komiteen er dog klar over de muligheder for misbrug, som åbenlyst ligger i en sådan praksis, for slet ikke at tale om de juridiske, samfundsmæssige og mulige følelsesmæssige implikationer, der ligger og lurer i baggrunden.
Komiteen må da også afvise en sådan praksis og indskærper nødvendigheden af at forbyde det rent lovgivningsmæssigt.
ad 6) Komiteen vil fortsat uindskrænket tillade nedfrysning af sæd til kunstig befrugtning.
Derimod anbefales udsættelse af eventuel klinisk/terapeutisk anvendelse af nedfrosne ægceller, indtil yderligere forskning har kunnet dokumentere det muligt uskadelige heri.
Den terapeutiske anvendelse af nedfrosne embryoer tænkes tilladt under kontrol af en til formålet nedsat myndighed.
Komiteen fremkommer med den anbefaling, at levende humane embryoer efter tilladelse fra og under fortsat kontrol af en slags videnskabsetisk komitee må bruges til forskningsformål op til en arbitrær grænse af en fosteralder på 14 dage.
Dette søges begrundet embryologisk ud fra dannelsen af det, der på engelsk kaldes »the primitive streak«, den vel nok først erkendelige del af det, der snart derefter i fosterudviklingen bliver til »et rigtigt embryo« (komiteens ordvalg).
ad 7) Komiteen vil kun i begrænset omfang tillade trans-species befrugtning, altså blanding af æg- og sædceller fra mennesker og dyr.
Andre for nærværende esoteriske metoder såsom ektogenese (skabelse af en kunstig livmoder), anbringelse af humane embryoer i dyrelivmødre, partenogenese (en slags befrugtning af æg uden brug af sædceller) samt humane kloningsforsøg (skabelse af identiske individer) enten forbyder komiteen a priori eller ønsker den kontrolleret af en central myndighed efter at have opnået tilladelse hertil.
ad 8) Komiteen skitserer afslutningsvis i rapporten, hvordan dette område kunne tænkes reguleret.
Helst via en central myndighed og helst efter, at der er sket en lovgivningsmæssig afklaring.
Endvidere ønsker komiteen disse metoder fulgt op af en slags »produkt«-kontrol, forstået på den måde, at de børn, der fødes efter anvendelse af en af disse teknikker skal følges og registreres i mange år efter fødslen.
Det problematiske heri synes komiteen ikke at have fundet en nøjere overvejelse værd.
Det siger sig selv, at de teknologiske muligheder vil rokke ved fundamentale forudsætninger for et traditionelt familiemønster.
På det familie- og arveretlige område vil der opstå spørgsmål om fostres arveret, om forældremyndighed, ja, begrebet »forældre«  

 bør måske slet ikke længere indgå i regulering af området.
Hvilke rettigheder har et foster overhovedet, og kan man eje et foster? Opbygningen af registre over donorer og deres genetiske »kvalifikationer« rejser principielle spørgsmål om, hvor langt  

 et åbent samfund i Poppersk betydning kan gå i en så gennemgribende kortlægning af sine borgere.
Disse spørgsmål henskydes i vidt omfang til lovgiver, for så vidt de overhovedet omtales.
Jurister bebrejdes ofte af læger, at de er legalister eller formalister, dvs. at jurister altid synes at plædere for eksplicit regulering og dermed betragte problemerne som løst via selve den formelle regulering.
Læger vil naturligt ofte kunne tilslutte sig det synspunkt, at et lægeligt område »ikke egner sig til« at  

 blive reguleret.
Ofte består problemet deri, at en regulering vil betyde en fastlåsning af en given tilstand og derved udgøre en hindring for f.eks. den videnskabelige udvikling, snarere end det siger noget om gennemførligheden af et ønske om regulering.
Hensynet til forskningsfriheden fremføres ofte med stor patos i denne sammenhæng, som om der var tale om en nyskabt menneskerettighed.
Dette hensyn giver meget ringe vejledning og kan på ingen måde bære en modstand mod generel regulering.
En jurist må derfor ofte naturligt blive mistænksom, når en gruppe af professionelle, det være sig læger eller advokater, med så megen energi afviser, at netop deres område skal udsættes for »udefra kommende« reguleringsforsøg.
I rapporten berøres spørgsmålet om fosterets arveret.
Man konkluderer, at fosteret ikke skal have adgang til at arve de oprindelige biologiske »forældre« - en løsning, som forekommer rimelig.
Mere kontroversielt tager komiteens forslag om kontrol og opbygning af registre sig ud.
Den kontrol, der tænkes på, er en række »licensing bodies«, som skal udstede og påse overholdelsen af bl.a. tilladelser til forsøg med fostre inden for 14-dages grænsen.
Enhver kan forestille sig de uoverstigelige praktiske problemer, et sådant organ vil få som led i sin kontrolvirksomhed - det nærmer sig det utopiske, især når man tager hensyn til, at mange forskere naturligt vil føle sig tiltrukket af muligheden for at udføre forsøg med fostre, som har overskredet den mere eller mindre arbitrære tidsgrænse.
Og hvorledes vil offentlighedens reaktion tage sig ud, hvis en forsker blev nobelpristager på forsøg udført på f.eks. et 30 dage gammelt foster? Ganske kritikløst foreslår komiteen, at der skal etableres registre over donorers arvemasse m.v.
Ud fra en »ren« naturvidenskabelig synsvinkel må sådanne registre anses for optimale: de kan bruges til nøjagtige opgørelser og præventive foranstaltninger og vil ofte indebære en samfundsøkonomisk gevinst.
Som sådanne er de legitime.
Fra en juridisk synsvinkel træder de betydelige misbrugsmuligheder prægnant frem, både i relation til det eksisterende individ og i henseende til dette individs muligheder for at få egne børn efter eget valg.
Ingen kan tillade sig at ignorere de bastante misbrugsmuligheder.
Det isoleret set måske mest kontroversielle og for nogle vel direkte chokerende forslag, som fremsættes i rapporten, er spørgsmålet om ejendomsretten til fostre.
Som udgangspunkt tænker man sig, at forældrene (biologiske eller ej) skal have ejendomsretten til fosteret.
Såfremt fosteret ligger nedfrosset i et stykke tid, nærmere bestemt maksimalt ti år, kan ejendomsretten overgå til nedfrysningsinstitutionen.
Dette gælder i de tilfælde, hvor forældrene ikke ønsker at benytte sig af fosteret, men også i det bemærkelsesværdige tilfælde, hvor forældrene ikke kan enes om anvendelsen af fosteret.
Perspektiverne er næppe til at overskue.
Resultatet af komiteens arbejde er vanskeligt at dømme om, da den beskæftiger sig med et emne, som er så intimt forbundet med moralske og, om man tør sige »etiske« spørgsmål, som i deres konsekvens angår grundlæggende elementer i et demokratisk samfund.
Det er væsentligt, at man ikke vælger det standpunkt, som indebærer, at man overhovedet ikke vil indgå i en diskussion om anvendelsesmuligheder for kunstig befrugtning og muligvis forsøg med levende fostre, for da ville man let komme til at negere virkeligheden, om ikke andet uden for Danmarks grænser.
På den anden side skal man gøre sig klart, at de udviklingsperspektiver, som lovgiver og offentlighed her skal tage stilling til, gør diskussionen om fri abort eller overhovedet eksistensen af abort til barnemad.
Det er vitalt, at debatten ikke reduceres til et spørgsmål om, hvorvidt man enten er maskinstormer eller tilhænger af forskningsfriheden, for det ville være en katastrofal og fejlagtig modstilling.
Dermed er diskussionens moralske og emotionelle fundament angivet.
Diskussionerne pro et contra i rapporten falder for den altovervejende del ud til fordel for hensynet til forskningen og afhjælpningen af barnløshed.
Dog finder to mindretal anledning til henholdsvis helt at afvise forsøg med fostre og at afvise forsøg med fostre, som er frembragt med dette formål for øje.
Der er næppe tvivl om, at den alvorligste grænse går på spørgsmålet, om man skal tillade forsøg på levende fostre eller ej.
Det afgørende kvalitative spring tages samtidig med en principiel holdning (accept/afvisning) til denne grænse.
Komiteens accept af den lægelige teknologis muligheder hviler på et valg, hvor ingen kan ophøje sig selv til ekspert, og hvor hver enkelt samfundsborger derfor kan og i en vis forstand har pligt til at udtale sig kvalificeret valget vil derfor overvejende være af moralsk-politisk karakter.
Sådan bør det være.
Bilag 3 Berlingske Tidendes kronik 16. november 1984 Vil vi betale fremskridtets pris? I en tidligere kronik - bragt den 1. november - beskæftigede dagens kronikører sig med den såkaldte Warnock-rapport, der beskæftiger sig med etiske problemer i engelsk lægevidenskab.
I dagens kronik foretager de en kritisk gennemgang af den seneste publikation om tilsvarende emner i Danmark.
Af Fl. Ørnskov Karlsen og Lars Adam Rehof Indenrigsministeriet har netop udsendt den med spænding imødesete rapport om etiske problemer ved gensplejsning, ægtransplantation, kunstig befrugtning og fosterdiagnostik, kaldet »Fremskridtets pris«(* 62). Udvalget, der har udarbejdet rapporten, bestod af fire læger, en farmakolog og tre jurister.
De var alle udpeget af indenrigsministeren og har haft såvel en snæver tidsramme som et uklart afgrænset kommissorium til disposition.
Således har udvalget øjensynlig primært haft til opgave at vurdere behovet for regulering, subsidiært at fremkomme med forslag til lovgivning.
Det falder i øjnene, at man ikke eksplicit har nævnt, at der kunne foreligge et presserende behov for fastlæggelse af grænser, eventuelt i form af sanktionerende forbud.
Samtidig er det bemærkelsesværdigt, at rapportens undertitel antyder, at der er tale om en kvalificeret gennemgang af de grundlæggende etiske spørgsmål.
Det er imidletid ikke tilfældet.
Det er især rapportens kapitel 2 og 3, der påkalder sig opmærksomhed, idet disse omhandler fremtidsperspektiverne.
Argumentationsformen skæmmes flere steder af en let skjult foragt for folkelige, ikke-fagligt kvalificerede udtalelser.
Således tales om »fantasifulde debattører«, der fremmaner skræmmebilleder af hybrider - dyremennesker (s. 58). Et andet sted (s. 5) tales der om, at der forhåbentlig er fornuft på begge sider, dels hos modtanderne af regulering, dels - og det er vel dem, der mistænkeliggøres her - hos tilhængere af regulering.
Udvalgets etiske og videnskabsteoretiske overvejelser er uklare og ofte så modsætningsfyldte, at det grænser til det uforståelige, se således s. 4, 11, 15, 17-18, 46, 51 og 57. Forklaringen herpå kan være udvalgets sammensætning.
I så fald afspejler den blot en manglende accept af, at der faktisk kan tilvejebringes en etisk-filosofisk kompetence i et sådant forum. xx Gentagne gange anføres, at de emner, udvalget har behandlet, rejser en række væsentlige moral- og værdi-filosofiske samt videnskabsteoretiske problemer; dette markeres blot, hvorpå man fortsætter med at bruge etikbegrebet i flæng.
Det eneste, der nærmer sig en definition, er, at etisk forsvarlige er kun de regler og normer, som findes og accepteres i et »åbent, demokratisk samfund« (s.16). Ud over, at der her er tale om en cirkelslutning, er det interessant at mærke sig dette for rapporten så centrale begrebs emotionelle indhold, der bruges ganske ukritisk og i sidste instans anvendes som argument for ikke at indføre generel regulering.
Et andet centralt begreb, som udvalget ikke definerer, er begrebet »individ«.
Udvalgets betragtninger (specielt s. 57) er uigennemskuelige og ser helt bort fra det forhold, at et foster i mange henseender må betragtes som et individ i en desværre ikke nærmere fastlagt betydning.
Spørgsmålet om, hvorvidt indgreb over for et levende foster er strafferetligt beskyttet, diskusteres ikke nærmere.
Udvalget tager uden overvejelse det altafgørende kvalitative skridt, der ligger i at acceptere forsøg på levende fostre op til en alder af 14 dage.
Det synes, som om udvalget har fundet det væsentligere at diskutere den nærmere fastlæggelse af tidsgrænser end at overveje, om forsøg med levende fostre overhovedet bør finde sted.
Det er en graverende mangel.
Rapporten ser ganske korrekt problemet i en international sammenhæng og vælger at lægge sig tæt op ad den engelske pendant (Warnock-rapporten), der kritikløst tillader en anvendelse af aktuelle og umiddelbart forestående forsøgs- og behandlingsformer, herunder forsøg med levende fostre.
En tilsvarende svensk og amerikansk rapport omtales, hvorimod en fransk rapport, som indeholder en markant afvisning af forsøg med levende fostre, lades uomtalt i udvalgets egne betragtninger.
Udvalget overser, at når man taler om forskningsfrihed, er der i det mindste to forhold, der må tages i betragtning: på den ene side undertrykkelse at viden og heroverfor regulering (eventuelt i form af forbud) af brugen af allerede opnået viden.
I det sidste tilfælde kan det stærkt positivt værdiladede begreb forskningsfrihed ikke give særlig vejledning, og forskningsfriheden kan i dette tilfælde ikke a priori siges at have krav på en fortrinsstilling, snarere tværtimod.
Udvalget synes at have et uafklaret forhold til, hvorvidt faglig viden i sig selv giver etisk kompetence.
Udvalgets ideelle »beslutningstager« synes at være en etisk bevidst  

 videnskabsmand.
Selv om forslagene i kapitel 4 som hovedregel forekommer acceptable, må man hæfte sig ved, at udvalget ikke omtaler registerproblematikken, muligvis fordi udvalget ikke ser misbrugsmuligheder heri.
En nærliggende bekymring, som udvalget også selv tangerer (s. 49) og afviser, er det forhold, at f.eks.
forsikringsselskaber i fremtiden kan tænkes at kræve en genetisk »evaluering«, inden en pensionsforsikring kan tegnes.
Udvalget synes at sidestille dette med andre former for helbredsundersøgelser, f.eks. blodprøver - det forekommer naivt, da der foreligger en afgørende kvalitativ forskel.
Udvalgets lovforslag (s. 92-98) er uigennemtænkt og mangelfuldt og kan simpelt hen ikke vedtages i sin nuværende udformning.
Der består stadig et behov for en grundig gennemgang af de juridiske aspekter af den teknologiske udvikling.
Udvalgets forslag indeholder en aldeles vagt afgrænset bemyndigelse til et »etisk råd«, der skal rådgive og i visse tilfælde fastsætte regler for de videnskabsetiske komiteer.
Udvalgets forslag hviler på en række præmisser, som skal omtales i det følgende: accept af ad hoc-regulereing på enkeltsagsbasis, herunder til dels accept af tanken om lægelig selvregulering, et ønske om at bevare reguleringens halvofficielle karakter og en afvisning af effektive sanktioner.
Da udvalgets forslag har form af en bemyndigelsesbestemmelse i forbindelse med en uklart afgrænset konsultations- og rådgiverfunktion, er det ensbetydende med, at man afviser, at der er behov for (lov)bestemte grænser i mere eller mindre absolut form.
Ydermere knyttes der i lovforslagets § 3 og § 5 en forbindelse til de allerede eksisterende videnskabsetiske komiteer, som på privat initiativ er blevet oprettet til at regulere bl.a. lægevidenskabelige forsøg med mennesker.
Disse komiteer arbejder efter nogle på privat initiativ vedtagne retningslinjer, den såkaldte »Helsinki-deklaration II«, som i  

 høj grad er åben for fortolkning, og som ikke er velegnet til udelukkende at regulere det foreliggende område.
Man står altså i den situation, at den sag-til-sag-fastlæggelse af acceptable grænser for forsøg med mennesker, som finder sted i de videnskabsetiske komiteer, godkendes af udvalget og så at sige opnår en quasi-officiel status via henvisningerne i lovforslagets § 3 og § 5.
Dette er en for dansk lovgivningspraksis ganske utraditionel måde at inkorporere et på privat initiativ tilblevet regelkompleks i national lovgivning.
Så meget desto mere som Folketinget aldrig har haft anledning til at udtale sig om etableringen og styringen af de videnskabsetiske komiteers virksomhed.
I den forbindelse er det værd at erindre, at den betydningsfulde centrale videnskabsetiske komitee har en ganske bemærkelsesværdig sammensætning, idet formand og næstformand i praksis altid er læger (biomedicinere) og der derfor altid vil være et overtal af lægelige medlemmer.
Så vidt er man dog ikke gået i forslaget om det »etiske råd«,  

 idet man her forestiller sig, at kun 6 ud af de 13 medlemmer skal være læger.
Formålet med det påtænkte »etiske råd«, som altså skal  

 være beføjet til en enestående ad hoc-regeldannelse, er at sikre, at den almindelige befolknings synspunkter bliver afgørende for fastlæggelsen af retningslinjer.
På denne baggrund kan det diskuteres, hvor talstærkt læger skal være repræsenteret.
Hensynet til tilvejebringelse af den fornødne faktuelle ekspertise kan altid tilfredsstilles ved tilkaldelse af specialister til belysning af beslutningsgrundlaget for det eventuelle »etiske råd's virksomhed.
Endvidere forekommer det utilstrækkeligt, at man har begrænset sin skitsemæssige regeldannelse til det offentlige sundhedsvæsen.
Det turde være indlysende, at andre områder, f.eks.
 medicinalindustrien, også bør reguleres eksplicit.
Udvalgets bekenden sig til lægelig selvregulering i forbindelse med ad hoc-fastlæggelse af grænserne for tilladelig lægevideskabelig og behandlingsmæssig praksis bevirker, at den radikale afvisning af at fastsætte virksomme sanktioner træder markant i profil.
Man forestiller sig, at henvendelse til støttegivende fonde og faglige tidsskrifter indeholder et så effektivt incitament, at det vil være tilstrækkeligt til at afholde ambitiøse eller moralsk mindre velfunderede forskere og andre fra at overskride de på enkeltsagsbasis fastlagte grænser.
Situationen er uholdbar.
Hertil kommer, at udvalget i forlængelse af tidligere udtalelser fra den centrale videnskabsetiske komitee ikke ønsker, at offentligheden skal kunne få indsigt i det »etiske råd's og komiteernes aktiviteter.
Derved bidrager man til den omsiggribende udhuling af den eksisterende offentlighedslov og den stadig mere omfattende begrænsning af ombudsmandens kompetence.
Det harmonerer ikke med udviklingen i et demokratisk samfund og er ude af trit med et nutidigt læge-patientforhold.
Problemet ved ad hoc-regulering er, at fastlæggelse af grænser kommer til at foregå på et tilfældigt og fragmentarisk grundlag.
Samtidig vil denne reguleringsform ofte være henvist til efterfølgende at godtage en udvikling, som allerede har fundet sted.
Det »etiske råd's funktion kan derved let blive reduceret til at foretage en formalisering af udvikligen i vejledende regelsæt.
Forekommer det Folketinget og befolkningen at være tilstrækkeligt betryggende? Da det undertiden også må påhvile kritikere at fremkomme med konstruktive forslag, føler vi, at der er tvingende grunde til at tage højde for følgende forhold i et seriøst og velgennemarbejdet lovforslag:
I) Der er behov for generel, detaljeret lovregulering, herunder i form af egentlige, velafgrænsede forbud.
II) Der er behov for fastsættelse af sanktioner, eventuelt i straffeloven.
III) Der er behov for at indføre et absolut forbud mod forsøg på levende fostre indtil videre.
IV) Der bør ikke oprettes centrale registre over enkeltpersoners arvemasse.
V) Udvalgets forslag i rapportens kapitel 4 om de eksisterende behandlingsformer er i øvrigt stort set acceptable.
VI) Der er behov for at fastsætte (lov)regler for, hvilke begrænsede grupper der skal have adgang til prænatal diagnostik.
Der bør ikke være fri adgang.
VII) Der må tages afstand fra at hemmeligholde undersøgelsesresultater tilvejebragt under VI) for de berørte par.
På den anden side bør det forhindres, at genetiske oplysninger anvendes i kommercielt øjemed, f.eks. i forbindelse med forsikringsvirksomhed.
VIII) Der må ikke foretages abort udelukkende på kønsindikation og, såfremt det bliver teknisk muligt, ej heller på indikation af flerfold graviditet (tvillinger eller trillinger).
IX) Såfremt der skal oprettes et såkaldt »etisk råd«, må dettes kompetence, alsidige sammensætning og status afklares på seriøs vis.
Forholdet til register-, arve- og familielovgivningen må belyses indgående, og det må sikres, at både ombudsmandskontrol og offentlighedsloven kan finde anvendelse i sager, som angår enkeltpersoner.
X) Som følge af problemernes særlige karakter er der et påtrængende behov for international, mellemstatslig regeldannelse.
Det bør ikke overlades til private internationale sammenslutninger at regulere området mere eller mindre autonomt.
Bilag 4 Berlingske Tidende, kronik, 8. februar 1985 Fosteret: ting eller individ? Hvornår er et embryo et ufødt barn? Således spørger kronikøren i anledning af Indenrigsministeriets betænkning »Fremskridtets pris«.
Han rejser flere spørgsmål, end han giver svar.
Men hans konklusion er tydelig nok: i hvert fald indtil videre bør der være forbud mod forsøg med embryoer/fostre.
Af Lars Adam Rehof I Indenrigsministeriets betænkning kaldet »Fremskridtets pris« fremlægger en gruppe læger og jurister forslag til en dansk regulering af de muligheder, som bl.a. den medicinske teknologi giver, og de problemer, som den rejser.
Betænkningen er på mange måder kritisabel.
I det følgende vil jeg imidlertid koncentrere mig om at fremlægge nogle overvejende subjektive synspunkter på det forslag, som for mig er betænkningens mest centrale og kontroversielle, nemlig en accept af, at der kan udføres forsøg på (til formålet tilvejebragte) fostre (eller med et medicinsk set mere korrekt udtryk: embryoner, se i øvrigt illustrationen).
Hermed være ikke sagt, at udvalgets forslag om fosterdiagnostik, surrogat-(ruge-)mødre etc. er uvæsentlige, men jeg mener, at disse spørgsmål er lettere at løse end spørgsmålet om tilladeligheden af forsøg på levende fostre.
Både her og andre steder er der grund til at gøre en bemærkning om terminologien.
Betænkningen vælger overvejende at anvende en lægevidenskabelig terminologi; derfor tales der om »embryoner«  

 og »genterapi«.
I denne sprogbrug ligger der en teknificering af debatten på et lægevidenskabeligt fundament; det ændrer dog ikke ved det forhold, at selv disse termer har en positiv valør, som går ud over, hvad videnskaben kan berettige.
Gør engang det tankeeksperiment at erstatte »embryo« med »ufødt  

 barn«, og se, hvorledes diskussionen derved straks får en anden farvning og retning - dette siger noget essentielt om begge udtryk.
Nok om det: jeg vil i det følgende overvejende anvende udtrykket »foster«, selv om vi her bevæger os ind på et politisk-moralsk tema.
Et centralt tema - det centrale tema efter min mening er hermed angivet.
Populært kan det udtrykkes således: hvornår er et foster et ufødt barn? Eller med andre ord: har et foster krav på retsbeskyttelse enten fra befrugtningsøjeblikket, som kan være et nyttigt pejlepunkt, da det (endnu) er en betingelse sine qua non, eller eventuelt fra et senere tidspunkt, f.eks. den af udvalget anførte 14-dages grænse? Spørgsmålet kan sættes på spidsen ved at stille endnu et spørgsmål: er et foster en ting eller et individ/person? Jeg mener, at vi her bevæger os ind mod kernen af den debat, vi før eller siden vil blive tvunget til at føre: kan man eje et foster, producere et foster, sælge et foster, eller kan »det« så at sige råde over sig selv eller blive rådet over  

 indtil videre af personer (værge/moder - biologisk eller social), som må antages at ville varetage fosterets tarv? Og hvad er et fosters tarv? Er det en »ret« til ikke at blive født med misdannelser, eller er det en ret til at blive født, fordi et liv (som engang vil blive født, blive til et individ) nu engang er sat i værk, om ikke andet i biologisk forstand? Det er de(t) spørgsmål, som udvalget ikke har taget stilling til.
Eller man kan måske sige, at udvalget netop har taget effektiv stilling til det ved (i samklang med Warnock-rapporten) at foreslå (acceptere) en fjorten-dages grænse for forsøg på levende embryoer.
Men der skal argumenteres for dette standpunkt! Det er utilladeligt at tage et så kvalitativt og i egentlig forstand radikalt skridt uden at besinde sig et sekund.
Før jeg skrider til en diskussion af, hvorvidt vi bør tillade forsøg på fostre, må jeg gøre op med et par mulige indsigelser.
Den første angår abortlovgivningen.
Jeg vil her understrege, at jeg ikke fører nogen religiøs diskussion, og at jeg er tilhænger af fri abort.
Vi har som bekendt adgang til fri abort i Danmark op til svangerskabets 13. uge - derefter er der stadig mulighed for at abortere, men det kan kun ske under skærpede omstændigheder.
Man kunne på denne baggrund tænke sig det argument fremført, at den aktuelle abortlovgivning er et udtryk for, at vi (lovgiver) allerede (forudsætningsvis) har anerkendt/godkendt, at et foster altid kan tilintetgøres frem til den 13. uge.
Hvorfor da ikke tillade forsøg på levende fostre frem til 2-ugers dagen - ville andet ikke være hykleri? For det første skal det bemærkes, at abort typisk vil medføre, at fosteret dør - der bliver således indtil videre ikke tale om mulighed for forsøg på levende fostre i denne situation.
For det andet - og det er efter min mening det afgørende moment - er der tale om to vidt forskellige situationer.
I abortsituationen er der tale om en afvejning imellem hensynet til den potentielle moders biologisk-sociale velbefindende over for opretholdelsen af fosterets biologiske liv.
Det skal her bemærkes, at hensynet til moderens sociale situation også kan tænkes at tale for at tilendebringe fosterets biologiske liv.
Interesseafvejningen er i den legale abortsituation med rette faldet ud til fordel for hensynet til moderen.
Jeg vil blot lige en passant påpege, at hvis man godtager det synspunkt, at et foster har krav på retsbeskyttelse, kan det som refleksvirkning blive vanskeligere at lade interesseafvejningen foster/moder falde ud til »fordel for« moderen.
Dette være blot sagt som et  

 memento.
Grunden til, at abortargumentet ikke kan anvendes til at begrunde en legalisering af forsøg på et levende foster, er tvedelt.
For det første var man på tidspunktet for tilblivelsen af abortlovgivningen sig næppe bevidst, at der senere kunne blive tale om at overveje en egentlig og omfattende retsbeskyttelse af fosteret.
For det andet er interesseafvejningen - om der overhovedet er nogen - i forsøgssituationen af en ganske anden karakter, idet modstillingen her er mellem et endnu ikke nærmere fastlagt hensyn til et embryo/foster og en forskningsinteresse, som kan og måske ikke kan frembringe positive resultater i henseende til lindring/helbredelse ved forsøg på levende fostre.
Såfremt vi fastholder situationen, men blot tænker os fosteret erstattet med et levende individ, er der ikke den ringeste tvivl om, hvorledes interesseafvejningen ville falde ud: ingen forskningsmæssig interesse kan legitimere forsøg på et menneske uden dettes informerede samtykke.
Men hvilken vægt bør vi lægge på et muligt hensyn til fosterets retsbeskyttelse og hvilken på forskningen? Jeg vil tillade mig at postulere, at abortlovgivningen ikke i sig selv afgiver noget argument for tilladeligheden af forsøg på levende embryoer/fostre.
Det er endvidere væsentligt at gøre sig klart, at den anførte 14-dages grænse er arbitrær.
Ikke i den forstand, at der ikke eksisterer en biologisk begrundelse for at foreslå 14-dages grænsen.
Det centrale er imidlertid, at andre grænser også er tænkelige og lige så vel lader sig begrunde.
Ja, nogle har sågar foreslået, at man bør lægge et bevidsthedskriterium til grund, således at vi kan tillade forsøg på levende fostre, indtil de opnår bevidsthed om sig selv, eventuelt blot i form af mere eller mindre udviklede sansninger uden intellektuel bearbejdning (smertereaktion etc.). Det er efter min mening ikke muligt at pege på en uomtvistelig psyko-biologisk tidsgrænse, bortset muligvis fra befrugtningen.
Hvor står vi da? Det er indlysende, at vi bliver nødt til at tage hul på debatten om, hvornår biologisk liv er beskyttelsesværdigt.
Lad mig inddrage et andet eksempel.
Debatten om hjerte- kontra hjernedødskriteriet er atter blevet aktualiseret som følge af den medicinske teknologis øgede muligheder for at udføre (endnu til dels eksperimentelt betonede) transplantationer.
Denne debat angår spørgsmålet om, hvorvidt vi bør tilendebringe biologisk liv til fordel for et andet biologisk liv, som har bevaret sin intellektuelle kapacitet (patienten, som skal modtage transplantatet). Der er formentlig en større forståelse blandt borgerne i vort samfund for, at det kan være berettiget at tilendebringe et biologisk liv hos et individ, hvis livskvalitet efter forskellige og vel oftest stærkt subjektive standarder er afgørende forringet, og som eventuelt har afgivet et såkaldt livstestamente, hvorledes dette testamentes juridiske status end måtte være.
Ved spørgsmålet om tilladeligheden af forsøg på levende embryoer/fostre er der derimod tale om at skabe biologisk liv i forsøgsøjemed eller eventuelt anvende levende embryoer tilvejebragt på anden vis, f.eks. i form af et »biprodukt« ved  

 en abort.
Her er tale om et liv, som potentielt kan udvikle sig til et levedygtigt individ med livskvalitet.
Hjerne-/hjertedødssituationen adskiller sig derfor fra embryo-forsøgssituationen.
Min pointe er blot den, at det formentlig er mere acceptabelt for mange at tilendebringe et »udbrændt« biologisk liv (hjernedødskriterium) end at skabe biologisk liv, som har et udviklingspotentiale i sig, for derefter at tilendebringe det i forskningsøjemed (embryoforsøgsituationen).
Jeg må med det samme tilføje, at jeg ikke anser sammenligningen med hjerne-/hjertedødsdebatten for et argument ved afgørelsen af, hvorvidt vi ønsker at anvende fostre i forskningen.
Sammenligningen er gjort for at belyse nogle overvejende emotionelt betingede forskelle i befolkningens holdning.
Lad mig bringe endnu et moment ind i debatten, som ganske vist er af overvejende formel karakter, men som efter min bedste overbevisning ikke lader sig negligere i diskussionen:
 håndhævelsesproblemet.
Det kan være vanskeligt nok at håndhæve et forbud mod at eksperimentere med kønsceller, men det er endnu vanskeligere at sikre en effektiv håndhævelse af (biologisk set) mere eller mindre arbitrære tidsgrænser, som ofte vil vise sig at indeholde et stort og, set ud fra forskerens synspunkt, forståeligt incitament til at blive overskredet.
Jeg tror, at man er tvunget til at erkende, at såfremt man bevæger sig ud i at lovgive i tidsgrænser, da ligger feltet reelt åbent.
Er det det, vi vil? Udvalgets overvejelser er på mange måder kritisable.
Betænkningen er præget af en ikke ringe naivitet, f.eks. i synet på oprettelse af registre over befolkningens arvemasse, som indebærer en for et demokratisk samfund alvorlig misbrugsmulighed - kan hensynet til forskningen berettige noget sådant? Disse og andre temaer må hvile i denne sammenhæng.
Jeg er mig bevidst, at jeg har rejst flere spørgsmål, end jeg kan svare på, men jeg vil tillade mig at konkludere, at vi indtil videre må opretholde et absolut forbud mod forsøg på levende embryoer/fostre.
Dette forbud finder jeg nødvendigt, fordi vi ikke har gennemtænkt konsekvenserne af at åbne feltet for forskning og muligvis industriel udnyttelse.
Personligt er jeg nok ikke så chokeret over at tillade forsøg op til 14 dage, men jeg finder det ikke forsvarligt i den foreliggende situation.
Bilag 5 Moderne medicinsk teknologi:
Hvordan skal fremskridtets pris gøres op? Analyser af sundhedssektorens arbejdsform og lægernes brug af moderne medicinsk teknologi må ikke kun overlades til læger.
Også jurister og økonomer bør gå ind i debatten.
Lars Adam Rehof lægger ud med sine synspunkter.
Af Lars Adam Rehof I slutningen af 1984 afgav et udvalg sammensat af læger (4), jurister (3) og en farmaceut, nedsat under Indenrigsministeriet, en rapport om behovet for regulering af den moderne medicinske teknologi, det vil især sige anvendelse af gensplejsning, ægtransplantation, fosterundersøgelser og insemination.
Et ubetvivleligt væsentligt emne, som hermed lægges frem til offentlig debat.
 Rapporten kaldes »Fremskridtets pris«.
På baggrund af rapporten og den diskussion, som eventuelt følger i kølvandet på den, udarbejder indenrigsministeren i marts måned en redegørelse til Folketinget og planlægger at fremsætte lovforslag i løbet af efteråret 1985. Vi står altså ved afslutningen af første fase, og der kan allerede af den grund være anledning til at knytte et par bemærkninger til den fremlagte rapport og den sammenhæng, den må ses i.
Sundhedssektorens forhold påkalder sig i disse år interesse fra andre faggrupper end de umiddelbart berørte læger m.fl.
Lad mig blot minde om den debat, som udspandt sig i forbindelse med offentliggørelsen af Indenrigsministeriets produktivitetsudvalgs betænkning, »Sygehusenes organisation og økonomi« (1984), hvor  

 der for første gang tages skridt til at opstille kvantitative og til dels kvalitative mål for arbejdet (produktiviteten) i sygehusvæsenet.
Det kan ikke undre, at dette interessante forsøg på at indføre eksplicitte økonomiske størrelser i lægearbejdet stødte på kraftige indsigelser fra Lægeforeningen.
Det er imidlertid evident, at stigningstakten i ressourceforbruget må dæmpes, og at det ikke er muligt at prioritere på et rent lægeligt grundlag (* 63).
Aktindsigt i hospitalsjournaler, dvs. patienters adgang til at få kendskab til indholdet af deres »egen« journal, er et andet debatemne i disse år.
Lægeforeningens fagforeningsmæssigt begrundede modvilje imod at tillade patientindsigt fik sit udtryk i Betænkningen om offentlighedslovens revision, Bet. 857/1978, hvor der i betænkningens lovudkast er indarbejdet bestemmelser, som effektivt vil hindre patientindsigt i fremtiden.
På det seneste har der i dagspressen været forlydender om, at Lægeforeningen skulle have ændret synspunkt, men det er mig bekendt ikke reflekteret i lovforslaget.
Et tredje væsentligt område, som debatteres heftigt i dise år, er retssikkerheden inden for lægebehandlingen, især på områder, hvor læger også udøver mere eller mindre diskretionære beføjelser.
Jeg tænker her på den psykiatriske sygehusfunktion og anvendelsen af tvangsindlæggelser, tvangstilbageholdelser og tvangsbehandling på grundlag af utilfredsstillende vage kriterier.
Men jeg tænker også på den stigende erkendelse af, at det eksisterende klagesystem på sundhedsområdet er utilstrækkeligt for både lægerne og patienterne.
Spørgsmålet om erstatning for fejlagtig lægebehandling tiltrænger også lovgivningsinitiativer på baggrund af den teoretiske analyse, som er blevet gennemført i de seneste år (* 64).
Jeg har valgt disse tre eksempler ud, dels fordi de demonstrerer, at der er et behov for videregående juridiske og økonomiske analyser af sundhedssektorens arbejdsform og ressourceanvendelse, dels fordi eksemplerne også har relevans for en stillingtagen til rapporten om de moderne medicinske teknologier.
I det hele taget er det væsentligt at fremhæve, at sundhedsvæsenets indretning og udvikling også er et anliggende for andre end behandlerne.
Den foreliggende rapport kan ikke ydes fuld retfærdighed på nogle få sider, hvorfor jeg vil indskrænke mig til nogle hovedlinjer.
Rapporten, som kun angår det offentlige sundhedsvæsen og dermed f.eks. ikke medicinalindustrien, behandler dels fremkomsten af nye medicinske teknikker og behandlingstilbud, dels reguleringen af disse.
Redegørelsen for den medicinske teknologis aktuelle stade afslører, i hvor høj grad vi i den nærmeste fremtid vil blive tvunget til at revidere gængse forestillinger om livets begyndelse.
Den aktuelle redegørelse falder efter min mening i to.
Dels prænatal diagnostik, kunstig insemination og in vitro-befrugtning, som jeg i det store og hele finder uproblematisk - i alt fald i sammenligning med den anden gruppe.
Dels genterapi, forsøg på befrugtede æg (fosterforsøg) og kloning.
Denne sidste gruppe af endnu overvejende eksperimentel karakter frembyder derimod alvorlige problemer, som ikke kan siges at være reguleret i den gældende retstilstand.
Spørgsmålet om, hvorvidt der eksisterer en forskningsfrihed inden for den sidste gruppe, har været berørt i den offentlige debat, og der synes at herske nogen uklarhed herom.
Fra en juridisk synsvinkel kan der næppe herske tvivl om, at lægerne ikke umiddelbart kan igangsætte f.eks. forsøg på levende fostre, da der er tale om et indgreb i et væsen/foster/individ, som muligvis har krav på beskyttelse.
Hvorvidt et foster har krav på beskyttelse i f.eks.
de første 14 dage efter befrugtningen, er ikke afklaret i dansk ret.
Bør det føre til, at vi skal lade tvivlen komme fosteret »til gode«? Ej heller forsøg på befrugtede æg er i dag omfattet af en forskningsfrihed, idet der her gør sig videregående samfundsmæssige beskyttelsesinteresser gældende.
For så vidt angår fostre går rapporten (tøvende) ind for at tillade forsøg i de første 14 dage efter befrugtningen.
At grænsen sættes ved 14 dage, kan dels henføres til et ikke-absolut biologisk kriterium, dels til det praktiske forhold, at det endnu ikke er lykkedes at holde et foster i live mere end 14 dage uden for moderen.
Rent juridisk er det efter min mening ikke afgørende, om man kan pege på en eller anden arbitrær biologisk grænse eller blot bygger sin argumentation på praktiske hensyn.
Spørgsmålet er derimod, om fosteret har en selvstændig retsstilling og eventuelt en retsbeskyttelse.
Hvis man anerkender det, kan det blive vanskeligt at begrunde andre grænser end befrugtningen.
Under alle omstændighdeder bliver vi nødt til at søge en afklaring, idet vi i modsat fald løber risikoen for, at forskningens egen formåen og ambitioner kommer til at sætte (eller flytte) grænser, som vi derefter er tvunget til at tage til efterretning.
Spørgsmålet, om vi skal tillade forsøg på levende menneskeligt (eller før-menneskeligt) liv, bør efter min mening ikke i særlig grad afhænge af de mulige (og for øjeblikket usikre) videnskabelige resultater, som forsøgene kan give anledning til.
Jeg mener, at vi bør fastholde, at vi overskrider en afgørende kvalitativ grænse ved at tillade forsøg på levende fostre.
Såfremt det drejer sig om fødte individer, er retsstillingen i dag stjerneklar: der kan ikke foretages forsøg imod dette individs (eller evt. værgens) vilje; der fordres et eksplicit samtykke.
Udvalget fremlægger et konkret lovforslag, hvori der foreslås oprettet et såkaldt »etisk råd«, som tildeles en række uklart afgrænsede beføjelser, bl.a. til at fastsætte retningslinier for de videnskabsetiske komiteer.
De omtalte videnskabsetiske komiteer er oprettet ved en overenskomst imellem bl.a.
Indenrigsministeriet og Lægeforeningen og beskæftiger sig overvejende med bedømmelse og godkendelse af påtænkte forsøg med mennesker.
Dette komitee-system, som er blevet til på Lægeforeningens initiativ, har jeg haft anledning til at kommentere i anden anledning. (Se Berlingske Tidende, kronik af 3. september 1983 og 16. november 1984).
Der er tale om et kontrolsystem, som er vokset op uden hjemmel i lov, og som beskæftiger sig med tilladeligheden af indgreb i andre mennesker i forsøgsøjemed.
Ud fra en legalitetsbetragtning må dette vække bekymring.
I det fremlagte lovforslag legaliseres dette selvskabte system så at sige ad bagvejen, idet det »etiske råd« som sagt skal kunne udstede retningslinier (karakteren af disse retningslinier henstår i det uklare) for komiteerne, der ligeledes skal have forelagt forsøg, som indebærer eksperimenter med bl.a. fostre.
Lægeforeningen har for nylig (Se Ugeskrift for Læger, 11. februar 1984, s. 633-634) valgt at betragte dette forslag om et »etisk råd« som et fagforeningsmæssigt anliggende, idet man stiller sig afvisende til forslaget, da man finder, at der er tale om et indgreb i forskningsfriheden.
Denne efter Lægeforeningens mening allerede eksisterende forskningsfrihed defineres ikke nærmere.
Kernen i sagen er imidlertid den, at der formentlig aldrig har eksisteret nogen forskningsfrihed på store dele af området, uanset om der skal etableres et etisk råd eller ej.
Det skitserede råd skal sammensættes med en ganske overraskende stor lægelig repræsentantion (6 ud af i alt 13 medlemmer), hvilket kan undre, da en lægevidenskabelig embedseksamen ikke giver en særlig kompetence til at træffe afgørelse om f.eks. tilladeligheden af forsøg på levende fostre her er tale om en moralsk-politisk afgørelse, som i vidt omfang kun vil blive sløret af henvisninger til en medicinsk specialviden.
Det etiske råd skal rådgive og vejlede Folketinget og offentligheden, men får ikke nogle klare grænser eller retningslinjer at arbejde efter.
Det indtryk, som en læsning af rapporten efterlader, er, at udvalget alt i alt godkender - en lægelig selvregulering, - en ad hoc-regulering, - en afvisning af at sætte absolutte grænser.
Det finder jeg aldeles uacceptabelt.
Som oplæg til debat vil jeg gerne fremsætte følgende forslag, som et gennemarbejdet lovforslag i det mindste bør tage højde for:
1. Der er behov for generel, detaljeret lovregulering, herunder også i form af egentlige, velafgrænsede forbud.
2. Der er behov for fastsættelse af sanktioner, typisk bødestraf, eventuelt kombineret med disciplinære foranstaltninger (fratagelse af jus practicandi etc.) 3. Der er behov for at indføre forbud imod eksperimenter på kønsceller.
4. Der er behov for at indføre forbud imod eksperimenter på befrugtede æg og levende fostre - i det mindste indtil vi har afklaret fosterets retsstilling.
5. Der eksisterer ingen lægelig forskningsfrihed, for så vidt som forskningen bevirker indgreb i andre individer (herunder muligvis fostre). Ethvert forsøg kræver tilladelse.
6. Der bør ikke oprettes centrale registre over enkeltpersoners arvemasse.
De i øjeblikket eksisterende registre over f.eks.
psykiske patienters genetiske forhold bør tages op til fornyet overvejelse.
7. Udvalgets forslag om prænatal diagnostik er stort set acceptable, dog bør der ikke være generel adgang til disse undersøgelser, og det bør om muligt forhindres, at oplysninger om køn udløser ønske om abort.
Kommerciel udnyttelse, f.eks. forsikringsselskabers ønske om viden om specielt udsatte individer, må forhindres.
8. Såfremt der eventuelt bør oprettes et etisk råd, må dettes kompetence, alsidige sammensætning og status afklares.
Forholdet til register-, arve- og familielovgivningen må belyses indgående, og det må sikres, at både ombudsmandskontrol og offentlighedsloven kan finde anvendelse i sager, der angår enkeltpersoner.
9. De videnskabsetiske komiteers virksomhed og beføjelser må tages op til selvstændig bedømmelse.
Såfremt de skal opretholdes, må de legaliseres og sammensætningen af den centrale videnskabsetiske komitee ændres således, at lægmandsrepræsentationen er mere end 50 pct.
10. Som følge af problemernes særlige karakter er der behov for international, mellemstatslig regeldannelse.
Det bør ikke overlades til Lægeforeningen eller internationale sammenslutninger af lægelige interesseorganisationer at regulere området.
Det er en statslig forpligtelse og et statsligt ansvar.
Bilag 6 DEUTSCHER BUNDESTAG 17. januar 1986 Herrn Professor Lars Adam Rehof Sehr Geehrter Herr Professor, in Beantwortung Ihres Schreibens vom 23. Dezember 1985 uebersende ich Ihnen in der Anlage eine kurze Ausarbeitung ueber die Rechtslage in der Bundesrepublik Deutschland im Bereich der Biogenetik/Biotechnologie.
Ich hoffe, das Sie hieraus schon einige Antworten auf Ihre Fragen entnehmen koennen.
Desweiteren uebersende ich Ihnen den Bericht der Interministeriellen Arbeitsgruppe »In-vitro-Fertilisation, Genomanalyse und Gentherapie«.
Diese Kommission wurde im Mai 1984 von der Bundesregierung der Bundesrepublik Deutschland eingesetzt.
Diese Kommission hat ihren Bericht Ende letzten Jahres der Bundesregierung uebergeben.
Die Enquete-Kommission »Chancen und Risiken der Gentechnologie«  

 wird ihren Bericht Ende dieses Jahres abliefern.
Gestatten Sie mir generell einige Bemerkungen zu unserer Enquete-Kommission.
Nach § 56 der Geschaeftsordnung des Deutschen Bundestages kann der Bundestag eine Enquete-Kommission einsetzen zur Vorbereitung von Entscheidungen ueber umfangreiche und bedeutsame Sachkomplexe.
Jede Enquete-Kommission ist als Kommission des Bundestages an die jeweilige Legislaturperiode gebunden.
Selbstverstaendlich bleibt es dem neuen Bundestag unbenommen, die Enquete-Kommission jeweils zu erneuern.
Auf Empfehlung des Forschungsausschusses des Deutschen Bundestages, der je ein Antrag der SPD-Fraktion und der Fraktion Die Gruenen vorausging, hat der Deutsche Bundestag im Juni 1984 die Enquete-Kommission »Chancen und Risiken der Gentechnologie« eingesetzt.
Die Kommission hat die Aufgabe, gentechnologische und damit im Zusammenhang stehende neue biotechnologische Forschungen in ihrer sich zur Zeit abzeichnenden schwerpunktmaesigen Anwendung vor allem in den Bereichen Gesundheit, Ernaehrung, Rohstoff-, Energiegewinnung und Umweltschutz in ihren Chancen und Risiken darzustellen.
Dabei sollen oekonomische, oekologische, rechtliche und gesellschaftliche Auswirkungen und Sicherheitspunkte im Vordergrund stehen.
Dem Grenzbereich der gentechnologischen Anwendung beim Menschen ist auch unter ethischen Aspekten besondere Aufmerksamkeit zu widmen.
Die Enquete-Kommission setzt sich aus 9 Bundestagsabgeordneten und 8 nichtparlamentarischen sachverstaendigen Kommissionsmitgliedern zusammen.
In der Kommission sind 4 Bundestagsabgeordnete der CDU/CSU, 3 Bundestagsabgeordnete der SPD, je 1 Bundestagsabgeordneter der FDP und der Fraktion Die Gruenen.
Unter den sachverstaendigen Mitgliedern ist z.B. ein Vertreter der Bundesaerztekammer, ein Vertreter der Gewerkschaften, ein Vertreter der Industrie, ein Biochemiker, eine Molekularbiologin, ein Vertreter der katholischen Kirchen, ein Jurist.
Die Kommission ist zuerst in eine Informationsphase eingetreten, und diese Phase laeuft zur Zeit aus.
Unsere Kommission hat eine Reihe von oeffentlichen und nichtoeffentlichen Anhoerungen durchgefuehrt.
Desweiteren hat sie verschiedene Studien vergeben.
Desweiteren sind in verschiedenen Bereichen Umfragen an kompetente Wissenschaftler ergangen, um einen Ueberblick ueber Probleme und Loesungsvorschlaege zu erhalten.
Dies geschah z.B. bei den Bereichen: Gentechnologie und Evolution, Genetische Analyse und Versicherung, Freisetzung von gentechnisch veraendertem lebendem Material, Gentechnologie und Dritte Welt.
Ich hoffe, Ihnen mit meinen Angaben gedient zu haben und verbleibe mit freundlichen Gruesen im Auftrag.
(Michael Geiger) Bilag 7 DEPARTMENT OF JUSTICE 10 January 1986 Mr.
L.
A.
Rehof, Dear Mr.
Rehof, I have your letter of 13 November 1985 concerning new birth technologies.
There is no legislation in New Zealand governing experimentation on human beings, foetuses/embryos or human genetic material.
Rules on medical ethics are the responsibility of the New Zealand Medical Association.
Section 4 of the Association's annual handbook sets out the rules.
A copy is attached.
The criminal liability of the medical profession is dealt with in sections 61 and 61A of the Crimes Act 1961. A copy is attached.
Civil liability is now virtually non-existent because of New Zealand's extensive scheme for providing compensation to victims of personal injury by accident.
Injuries to persons caused by medical misadventure are covered by accident compensation.
I attach a copy of the definition of »personal injury by  

 accident« in section 2 of the Accident Compensation Act 1982.
Professional discipline is dealt with in the Medical Practitioners Act 1968. A copy is attached.
You also ask for information about »books and articles by New Zealand scholars on these subjects«.
I was not clear whether you were seeking information about new birth technologies or about the matters listed in the preceding paragraph of your letter.
I enclose a list of New Zealand references on AID and IVF.
If you would like more information on the matters discussed earlier in this letter, I suggest that you write to:
Director-General of Health Department of Health PO Box 5013 Wellington NEW ZEALAND Attention: Director of Hospitals Division.
I would be very grateful to receive any equivalent document to »New Birth Technologies« which has been published in Denmark, if there is an English version.
If there is not, I would be interested to receive from you information on developments in Denmark, particularly in the areas of - legislation on the status of children conceived using donated gametes, - the right of access by such children to information about the donors, - register of AID or IVF births, - licensing of facilities for AID or IVF, - surrogate motherhood.
 Please let me know if I can help you with any further information.
Yours sincerely Margaret Nixon for Secretary for Justice Bilag 8 Berlingske Tidende, kronik, 25. november 1985 Den ustyrlige sundhedsstyrelse Dette land mangler en sundhedspolitik.
Den kan ikke lægges af lægelige embedsmænd, der er ude af stand til at anlægge samfundsmæssige helhedsvurderinger.
Af Lars Adam Rehof og Jens Peter Christensen I den sidste tid har der været en heftig offentlig debat om sundhedsvæsenet og aktuelt især om Sundhedsstyrelsens status og opgaver.
Fra indenrigsministerens side er der stillet lovforslag om en ændring af Sundhedsstyrelsens placering i forhold til ministeren og om oprettelse af patientklagenævn.
Den konkrete anledning til debatten om Sundhedsstyrelsen var den såkaldte AIDS-sag, som i løbet af dette år har vokset sig stadig større for til sidst at blive et politisk problem, som ikke lod sig negligere selv på de højeste administrative og politiske niveauer.
På mange måder er den aktuelle affære imidlertid ikke særlig illustrerende for de problemer, som vitterlig eksisterer i relation til Sundhedsstyrelsens status, bemanding og opgaver.
I AIDS-sagen havde Sundhedsstyrelsen - at dømme efter dagspressens reportager - rent faktisk ryggen fri, når dens direktør hævdede at have underrettet indenrigsministeren om problemets omfang og eventuelle handlingsmuligheder.
Ministeren, som til en vis grad havde fejlbedømt sagens politiske karakter, havde i første omgang ikke fundet behov for særlige foranstaltninger, vel bl.a. fordi denne sag i en periode med stagnerende bevillinger ikke syntes at skulle have fortrin frem for så mange andre områder, hvor der også med rimelighed kunne argumenteres for øgede bevillinger.
Da sagen blev optrappet og dermed til et partipolitisk og ikke mindst et oppositionspolitisk anliggende, valgte ministeren - formentlig i et forsøg på at mørklægge sagen - at lægge skylden over på Sundhedsstyrelsen, som blev anklaget for at have undladt at indformere om sagens rette omfang og karakter.
Denne  

 »undladelse« førte ministeren til at foreslå visse forvaltningsretlige omlægninger af Sundhedsstyrelsens formelle stilling i det statslige forvaltningsapparat, nemlig en formel og ikke mindst reel inddragelse af Sundhedsstyrelsens selvstændige status og dermed en placering under indenrigsministerens intruktion og ansvar.
Ansvaret havde indenrigsministeren dog reelt - om ikke formelt - siddet inde med under de foregående års stadig tiltagende kritik af Sundhedsstyrelsens påståede mangelfulde klagebehandling og lægedominerede beslutningsstruktur, hvilket naturligt må have vakt ministerens irritation.
I virkeligheden har der i mange år været grund til at gøre noget ved Sundhedsstyrelsen, men den aktuelle anledning var desværre ikke velvalgt.
Sagen havde ydermere den pikante drejning, at ministeren her måtte gøre op med en politisk udnævnt forvaltningschef af samme partifarve.
Sagen er nu blevet til et spørgsmål om ministeren og er blevet gjort til et led i oppositionens kritik af den siddende regering.
Det er synd for både regeringen og oppositionen, men vil formentlig vise sig at være godt for Sundhedsstyrelsen, som når stormene har lagt sig - i værste fald vil kunne leve uforstyrret videre, som om intet var hændt.
To skridt til den ene side og to til den anden vil højst kunne hvirvle lidt støv op, som snart lægger sig beskyttende over de faktiske problemer.
At Sundhedsstyrelsen har udvist en ganske bemærkelsesværdig overlevelsesevne, blev bekræftet af den siddende direktør, som i et interview udtalte, at den aktuelle debat om styrelsens status jo ikke var af ny dato; den var faktisk startet allerede i det forrige århundrede.
Han glemte imidlertid, at dette jo ikke nødvendigvis gør en fornyet diskussion overflødig.
Betegnende nok var Lægeforeningens formand ikke sen til at benytte lejligheden til at påpege, hvor vigtigt det angiveligt skulle være at have en administrativ instans, som ikke er underlagt de sædvanlige regler for statslige styrelser, netop når det gælder sundhedsmæssige anliggender.
Hvis denne argumentation havde været rigtig, ville man med samme ret kunne slå til lyd for andre styrelsers selvstændighed f.eks.
Miljøstyrelsens.
Hvorfor skulle lige netop sundhedsvæsenet skilles ud som et særligt område? Sundhedsstyrelsens direktørs hentydninger til debattens historiske oprindelse - og dermed underforstået forældede karakter - er formentlig en henvisning til en artikel i Ugeskrift for Læger fra april måned 1881 forfattet af daværende departementschef i Justitsministeriet Christian Frederic Ricard, som skrev om »Den øverste Medicinalstyrelse« under titlen: »Departement eller ikke-Departement«.
Den daværende konflikt udsprang af en konflikt mellem Lægeforeningen og Sundhedskollegiet, som til en vis grad svarer til vor tids Retslægeråd.
Lægeforeningen var utilfreds med, at Sundhedskollegiet, som bestod af professorer og praktiserende læger fra hovedstaden, skulle udstikke retningslinjer for lægevirksomheden i det ganske land, når kollegiet manglede den fornødne viden om forholdene uden for hovedstaden og i øvrigt ikke syntes ganske fremmed for nepotisme.
I denne situation fremstod en kollegialt ledet sundhedsstyrelse med en lægelig direktør i spidsen som en acceptabel mulighed for Lægeforeningen.
Vi skal ikke her gå i detaljer med denne forhistorie til den fortsat eksisterende Sundhedsstyrelse, bortset fra, at den daværende affære klart demonstrerer, hvordan Sundhedsstyrelsen blev skabt på baggrund af et politisk krav fra Lægeforeningen i en kamp for øget indflydelse.
Sundhedsstyrelsen har siden haft en særstilling, delvis frigjort fra det sædvanlige underordnelsesforhold til ministeren, som er karakteristisk for de øvrige statslige styrelser.
Sundhedsstyrelsen varetager en række opgaver »på eget ansvar«, samtidig med at man udfører opgaver for ministeren.
Allerede i kraft af de formelle forhold har man således en ganske betydelig selvstændighed.
Ministerens styringsmuligheder er tilsvarende begrænsede.
Lægeforeningens politiske indflydelse er fortsat en væsentlig faktor i det sundhedspolitiske spil.
Et klart eksempel fra den allerseneste tid er spørgsmålet om patienters ret til at se den eller de journaler, som bliver ført om deres sygdomsbehandling.
Efter års kritik har Lægeforeningen langt om længe indset, at dens fagforeningspolitisk begrundede modvilje mod patientindsigt var politisk uholdbar.
Så langt, så godt.
Det interessante i denne sammenhæng er imidlertid tendensen til, at Lægeforeningens til enhver tid vedtagne standpunkter tages ad notam af administrationens øverste ansvarlige.
Ganske tankevækkende er det således, at landets justitsminister til dagspressen har udtalt, at nu skulle offentlighedsloven ændres, således at patientindsigt ville blive mulig, fordi Lægeforeningen ikke længere ville modsætte sig det.
Med samme prisværdige åbenhjertighed har ministeren udtalt, at hans lovforslag i så henseende »udelukkende bygger på Lægeforeningens opfattelse«.
Når Lægeforeningens indflydelse på et - i den store sammenhæng - perifert område er så afgørende, kan man kun gisne om foreningens indflydelse på andre og mere betydningsfulde sundhedspolitiske anliggender.
Alt sammen peger det på et betydeligt behov for kvalificeret modspil fra regeringen og dens embedsmænd.
I denne forbindelse træder Sundhedsstyrelsen ind på scenen.
Denne styrelse kunne for en overfladisk betragtning være instrument for det tiltrængte modspil.
Som beskrevet dementerer allerede Sundhedsstyrelsens historie imidlertid en så naiv opfattelse.
Dertil kommer det forhold, at Sundhedsstyrelsen igennem tiden og helt op til i dag har været under en lægelig ledelse, som ofte har haft en tæt tilknytning til og baggrund i faglige tillidsposter i Lægeforeningen.
Dette ganske tætte forhold mellem styrelsen og den lægelige fagforening, hvis lige ikke kendes noget andet sted i statsadministrationen, har bevirket, at Sundhedsstyrelsens forståelse for Lægeforeningens standpunkter og interesser har været ganske betydelig.
Ingen vil næppe heller afvise, at denne forståelse har indvirket på Sundhedsstyrelsens standpunkter i en række generelle og konkrete sager.
Det er vor opfattelse, at Sundhedsstyrelsen i de senere år er kommet mere og mere ud af trit med den almindelige befolknings opfattelse af lægebehandling og god lægeskik.
Det er efter vor opfattelse kun muligt at forklare den stadig mere omfattende offentlige debat om lægelige fejl, lægeansvar og lægelige forsøg som et resultat af manglende indgriben i tide fra den egentlige ansvarlige myndigheds side, nemlig Sundhedsstyrelsen.
Styrelsen har mest gjort sig bemærket med sine afvisninger af problemernes omfang - i øvrigt ivrigt sekunderet af Lægeforeningen.
Det er mange gange blevet påpeget, at sundhedsvæsenets ressourceforbrug er ude af kontrol og ikke på nogen måde står i noget klart forhold til forskellige mål for sundhedsvæsenets produktivitet.
Denne udvikling har fundet sted i en periode, hvor sundhedsvæsenet på det administrative niveau i altovervejende grad har været under ledelse af læger såvel lokalt, på de enkelte afdelinger og sygehuse, som centralt i Sundhedsstyrelsen.
Dertil kommer, at man desværre også på politisk niveau bidrog til at slippe styringen med sundhedsvæsenets udvikling igennem udlægningen til amtskommunerne.
Resultatet viser sig at blive en lang række produktivitetshæmmende regionalt centrerede foranstaltninger og prestigeprægede projekter.
En egentlig sundhedspolitik er det aldrig lykkedes at frembringe.
Om det er Sundhedsstyrelsens fejl eller ej, er det vanskeligt at dømme om.
Men det kan i alt fald slås fast, at styrelsen ikke har været i stand til at varetage den opgave, som ideelt måtte tilkomme den, nemlig at sikre en overordnet og for landet som helhed sammenhængende sundhedsplanlægning.
Det er vor opfattelse, at denne funktion aldrig kan tilgodeses, såfremt varetagelsen af overordnede sundhedspolitiske hensyn er lagt i hænderne på lægelige embedsmænd, der uundgåeligt vil have en tendens til at identificere sig med eget fagområde og egne fagfæller og vil have tilsvarende vanskeligt ved at anlægge bredere samfundsmæssige helhedsvurderinger.
Prioriteringer er - også på det sundhedsmæssige område - en politisk opgave, som til syvende og sidst bør varetages på den til enhver tid siddende ministers ansvar.
En selvstændig, politiserende styrelse, hvis aktiviteter reelt påfører ministeren et politisk ansvar, uden at ministeren har den fornødne kontrol med styrelsens aktiviteter, kan ingen regering være tjent med.
Såfremt regeringen begår fejl på det sundhedsmæssige område, må regeringen stilles til ansvar herfor, men heraf følger også, at regeringens ansvar må modsvares af en reel styringsbeføjelse.
Den er ikke til stede i dag.
Ud over den manglende politiske styring fra den demokratisk valgte ministers side har Sundhedsstyrelsen, som allerede nævnt i forbindelse med indsigt i lægejournaler, pådraget sig opmærksomhed i en række sager, som kan siges at angå retssikkerheden i sundhedsvæsenet.
Her tænkes især på klager over lægebehandling.
Det er næppe alle, der er enige i, at en behandling af klager over læger bedst varetages af læger.
Det ligner i betænkelig grad et selvdømme, som samfundet på andre områder har gjort op med for mange år siden.
Selv om vi, hvad angår AIDS-sagen, er tilbøjelige til at frikende Sundhedsstyrelsen, føler vi os ikke overbevist om, at Sundhedsstyrelsen på længere sigt vil klare frisag uden væsentlige forandringer.
Mest påtrængende er det, at styrelsen entydigt placeres under indenrigsministeren og dermed underlægges det sædvanlige parlamentariske ansvar.
En sådan reform bør ikke modarbejdes af hensyn til kortsigtede partipolitiske interesser.
Bilag 9 Berlingske Tidende, kronik, 3. september 1983.
De videnskabsetiske komiteer På initiativ af Den almindelige danske Lægeforening er der oprettet en central og 7 regionale videnskabsetiske komiteer, der skal beskæftige sig med patientsikkerhed og med de etiske regler for biomedicinske forsøg med mennesker som forsøgspersoner.
Komiteernes virksomhed - siden oprettelsen i 1980 - bedømmes i denne kronik.
Af Lars Adam Rehof og Fl. Ørnskov Karlsen I 1975 vedtog Verdenslægeforeningen den såkaldte Helsinki-deklaration II, der er et sæt af etiske regler for al biomedicinsk forskning med mennesker som objekter, hvad enten de er patienter eller sunde forsøgspersoner.
En af anbefalingerne i deklarationen går ud på, at forsøgsplan og -metoder skal beskrives i en forsøgsprotokol, som skal forelægges en uafhængig komitee til overvejelse, kommentarer og vejledning.
Deklarationen må af fagforeningsmæssige grunde anses for normgivende for danske læger, uden at den dermed kan tillægges juridisk gyldighed i snævrere forstand.
Alle biomedicinske forsøg, der har mennesker som objekt, skal efter komiteernes regler beskrives i en forsøgsprotokol, som skal forelægges den regionale videnskabsetiske komitee.
Her skelner man blandt de indsendte protokoller imellem to kategorier:
registreringssager og komiteebedømmelsessager.
I registreringssagerne har fremsenderen via sin underskrift tilkendegivet, at Helsinkideklarationen anses for overholdt.
Egentlig bedømmelse finder kun sted, når fremsenderen har ønsket »krumtappen« i det videnskabsetiske arbejde, det informerede samtykke, suspenderet, eller hvor et komitemedlem har ønsket bedømmelse af en registreringssag.
I tal er det kun omkring syv procent af protokollerne, der kommer til bedømmelse på et komitemøde.
Når alle sager, hvor der ønskes suspension af kravet om informeret samtykke, kommer til behandling, skyldes det især, at komiteen her indtræder som en slags garant over for patienterne, der i disse tilfælde ikke vil få lejlighed til selv at vælge, om de ønsker at deltage i projektet.
Denne suspension tænkes overvejende at komme på tale ved forsøg, hvori der medvirker individer med en livstruende sygdom.
De videnskabsetiske komiteers arbejde hviler reelt på et frivillighedens princip med få og utraditionelle sanktionsmuligheder.
Læser man de to årsberetninger, lader det imidlertid til, at ordningen efterhånden er blevet et accepteret faktum i den biomedicinske forskningsverden.
Helt uden sværdslag er det dog ikke forløbet.
Nogle forskere har givet udtryk for den frygt, at de videnskabsetiske komiteer skulle komme til at fungere som en slags censurinstans, hvad angår metodologiske spørgsmål, og dermed ville komme til at sanktionere et bestemt videnskabssyn.
Begrebet »metodologisk ensretning« har været nævnt i debatten.
Fra de videnskabsetiske komiteers side har man på det bestemteste afvist dette kritikpunkt, men læser man årsberetningen for 1982, kan man på side 6 læse, at den centrale videnskabsetiske komite godkendte et projekt om behandlingen af længerevarende ryglidelser »under forudsætning af visse ændringer i forsøgsprotokollen, specielt vedrørende randomisering (fordeling af patienter til de to behandlingsformer) og eksklusionskriterier (adgang til udelukkelse af patienter fra deltagelse i forsøget, specielt efter at behandlingen er påbegyndt)».
Dette begrundes med, at en videnskabsetisk bedømmelse vanskeliggøres, hvis ikke disse metodologiske forhold ændres.
Et andet kritik- og debatpunkt har været, om man i enkelte tilfælde kunne suspendere kravet om informeret samtykke og dermed deponere det etiske ansvar i en af komiteerne.
Problemet blev aktuelt i forbindelse med et omstridt forskningsprojekt, der skulle belyse forskellen mellem to operative indgreb over for brystkræft hos kvinder.
Projektet måtte opgives, idet forskerne fandt, at kravet om åben information var en forhindring for forsøgets udførelse.
Patienterne var ude af stand til at forstå, hvorfor lægen ikke måtte rådgive eller slet og ret vælge for dem, ligesom de generelt følte sig utrygge ved forsøgets karakter, bl.a. forholdene omkring randomisering.
Forskerne så gerne, at de i denne situation kunne have suspenderet kravet om patienternes informerede samtykke, altså patienternes valg af, om de ville deltage i forsøget efter at være blevet informeret om forsøgsomstændighederne og navnlig om fordele og risici i forbindelse hermed.
De videnskabsetiske komiteer skulle i stedet træde ind og stå som garant for det etisk forsvarlige i forsøget på patienternes vegne, der således ikke ville blive fuldt informeret om forsøgsomstændighederne.
Under et heldagsmøde i november 1981 med deltagelse af repræsentanter for samtlige dengang etablerede regionale videnskabsetiske komiteer og den centrale videnskabsetiske komitee drøftede man bl.a. disse aspekter, og her ledte diskussionen »til en vis bøjning af synspunkterne mod hinanden«, så man - med et komiteemedlems kryptiske bemærkning - »vil finde en behandlingsform, som ikke helt standser forskning på dette vigtige felt«.
Det spørgsmål har været rejst, om ikke de videnskabsetiske komiteer ville komme til at virke som en hæmsko for den biomedicinske forskning.
Spørgsmålet besvares med et klart nej i årsberetningerne, men en reel vurdering heraf lader sig vanskeligt foretage på nuværende tidspunkt.
I forlængelse af de videnskabsetiske komiteers arbejde med patientrettigheder er der nu taget initiativ til nedsættelse af en arbejdsgruppe, der skal fremkomme med et forslag til et forsikringssystem mod forsøgsrisici for både patienter og sunde forsøgspersoner.
Der skulle hermed være åbnet en mulighed for, at vi herhjemme kan få en patientforsikring som den svenske, hvor den skadelidte alene skal sandsynliggøre en årsagssammenhæng mellem skaden og forsøgsomstændighederne og således ikke bliver nødt til at anvende for eksempel civilt søgsmål mod den ansvarlige.
I Sverige har man dels en patientforsikring, hvor også forsøgspesoner er omfattet, dels en lægemiddelforsikring.
Ordningen koster noget i retning af fem kr. pr. år pr. indbygger.
At det ligeledes vil være en fordel for læge-patient-forholdet, turde være indlysende.
Lægerne tvinges ikke længere til på det nærmeste at skulle erklæres »uansvarlige«, for at patienten eller forsøgspersonen  

 kan få erstatning.
De videnskabsetiske komiteers juridiske grundlag og administrative status har været omtalt i begge årsberetninger, men en afklaring er endnu ikke tilvejebragt.
Både for de involverede forskere og for forsøgspersonerne må det anses for imperativt, at denne afklaring finder sted, og at den nærmere udformning bliver til efter en grundlæggende offentlig og politisk debat om grænserne for lægevidenskabelig og anden humanbiologisk forskning.
For forskerne er denne afklaring navnlig påtrængende, fordi komiteerne i realiteten griber ind i forskningens største privilegium, nemlig forskningens frihed.
Etiske problemstillinger vil ofte være uadskillelige fra f.eks. spørgsmål om den metodiske tilrettelæggelse af det enkelte forskningsprojekt; herved berøres forskningsfriheden.
For forsøgspersonerne er det ikke blot det erstatningsmæssige spørgsmål, som er afgørende, også problemerne vedrørende komiteernes sammensætning, klagemulighederne, komiteernes juridiske ansvar og forsøgspersonernes ret til indsigt i forsøgsmaterialet etc. må anses for vitale.
Komiteernes sanktions- eller reaktionsmuligheder er ganske utraditionelle, men formentlig ganske effektive, hvis de benyttes stringent og hurtigt.
At disse reaktionsmuligheder er de eneste, er atter en refleksvirkning af komiteernes uafklarede status.
Såfremt en forsker(gruppe) ikke overholder de i henhold til Helsinkideklarationen fastsatte regler, dvs. især spørgsmålet om forsøgspersoners accept af deltagelse og en redegørelse for forsøgets etiske aspekter, kan komiteen gribe til en eller flere af følgende tre reaktionsmuligheder:
Komiteen kan rette henvendelse til den faglige eller administrative leder af den afdeling eller institution, i hvis regie forsøget finder sted, eller komiteen kan rette henvendelse til de fonde og andre private og offentlige finansielle kilder, som støtter forsøget økonomisk, eller - og det er måske den væsentligste reaktionsform - komiteen kan rette henvendelse til redaktionen for det eller de tidsskrifter, hvor forsøgsresultaterne kan tænkes publiceret eller er blevet publiceret.
Ved disse henvendelser kan komiteen påpege, at bestemte etiske normer ikke er overholdt, og at institutionens chef, fonden eller redaktionen indtil videre bør nægte at medvirke til forsøgets gennemførelse og publicering.
Ved forsøg, som er afsluttet, og hvis resultater er publiceret, kan komiteen foranledige, at tidsskriftet optager en meddelelse om forsøgets etiske mangler og de dermed forbundne risici for de involverede forsøgspersoner.
Der er næppe tvivl om, at disse reaktionsmuligheder kan være ganske virkningsfulde.
Såfremt et givet forskningsresultat ikke kan trykkes i forskningsfeltets specialtidsskrift(er), er resultatet i vidt omfang værdiløst og kan ikke bruges til at befordre forskernes karriere.
Initiativet til oprettelse af disse komiteer må således siges at være prisværdigt og uden tvivl højst tiltrængt, men dette udelukker ikke, at man som udenforstående kan nære en række betænkeligheder ved komiteernes sammensætning og status.
Den største »fare« ved komiteernes eksistens og virke er, at de  

 i realiteten kan fritage Folketingets politikere fra en selvstændig, dybtgående drøftelse af, hvor de politisk og folkeligt acceptable grænser for forskning med mennesker bør drages, hvilke indgreb og manipulationsforsøg med humane organismer og dele deraf man er villig til at godtage.
Hvilke undersøgelsestyper bør befordres? Og hvilke bør aldrig være genstand for yderligere udforskning? Og med hvilke metoder? Realiteten er jo i dag den, at konsekvenserne af en række lægevidenskabelige forskningsprojekter er langt mere uoverskuelige og måske skadelige på lang sigt, end deres umiddelbare, eventuelt gavnlige virkninger for patientbehandlingen.
I sådanne tilfælde må man ikke - hvor fristende det end kan være - lade sig lede af kortsigtede hensyn til indførelse af nye og måske såkaldt lovende behandlingsmetoder.
Visse områder kan således tænkes at måtte underkastes et totalt forbud mod videre udforskning.
I de fleste tilfælde vil der dog kun blive tale om regulering og kontrol under og efter forsøget.
Hertil behøves både nationale og internationale regelsæt og udøvende organer.
En anden »fare« ved komiteernes virke er deres sammensætning af  

 dels 50 pct. fagkyndige (dvs. læger), dels 50 pct. ikke-fagkyndige, ofte amtspolitikere eller andre udpeget af amtsrådene uden for disse.
Denne formelle paritet forrykkes dog formentlig afgørende derved, at både formanden og næstformanden for den normdannende centrale videnskabsetiske komitee er læger - man kan således formode, at den lægelige dominans er ganske følelig.
Dertil kommer, at årsberetningerne nævner, at forsøgsprotokollerne ofte er mangelfulde med hensyn til deres almenforståelighed.
De ikke-fagkyndige medlemmer løber herved en risiko for at blive »gidsler« eller stumme vidner til en række afgørelser, som i realiteten træffes af de lægelige medlemmer.
Udadtil kan komiteerne da komme til at stå som garanter for en »folkelig« eller læg kontrol, som rent faktisk ikke er til stede.
Komiteerne betegner sig selv som »halvoffentlige«, de modtager sekretariatsbistand betalt af det offentlige, og de udfører et kontrolhverv af offentlig karakter.
Karakteren af komiteens status kan vise sig afgørende i sager om f.eks. forsøgspersoners adgang til at se dokumenter m.v. vedrørende det påtænkte forskningsprojekt.
Det kan blive særdeles relevant i de tilfælde, hvor komiteen - med en i øvrigt overordentlig tvivlsom hjemmel - har indvilliget i at suspendere kravet om »informeret samtykke« fra de »medvirkende« forsøgspersoners side.
Med den i dag  

 gældende retstilstand er der næppe tvivl om, at offentlighedsloven er uanvendelig.
Det er vor retspolitiske opfattelse, at komiteerne naturligvis burde være omfattet af loven, og at der burde være hjemlet en ubetinget ret til indsigt.
En afklaring af komiteernes status og fremtidige funktion eller eventuelle afskaffelse bør iværksættes på baggrund af en bred politisk debat.
Faren for, at grænserne for lægevidenskabelig forskning fastlægges på en enkeltsagsbasis, er stor.
De overordnede linjer for forsøgsvirksomhed med mennesker må og skal fastlægges i Folketinget.
 N O T E R :
 (* 1) I den svenske betænkning, Genetisk Integritet, SOU.1984:88, s.
133 ff., tages der ikke entydig stilling til begyndelsestidspunktet, men da det svenske udvalg på trods heraf anbefaler, at der kan udføres forsøg på fostre i de første 14 dage, synes udvalget nærmere at ville lægge vægt på nidationen.
I øvrigt er udgangspunktet i svensk ret normalt befrugtning, jf.
Thornstedt, Livets boerjan och slut ur straffraettslig synpunkt, i Svensk Juristtidning 1969, s. 228. Se i øvrigt det nedenfor i note 27 anførte.
(* 2) Der ses således bort fra de væsentlige og kontroversielle spørgsmål om mulig anvendelse af kloning, frembringelse af mosaikindivider m.v.
Disse spørgsmål er nærmere omtalt i Indenrigsministeriets rapport, Fremskridtets pris (1984), i det følgende betegnet: Bet. (1984). Om systematiseringen af integritetskrænkelser, her primært indgreb i »legemsfreden«, se Hans Gammeltoft-Hansen, Straffeprocessuelle tvangsindgreb (1981), s. 80 ff.
(* 3) Jf.
Deutsch, Artifizielle Wege menschlicher Reproduktion, i MDR. 1985, s. 180.
(* 4) Ifølge brev af 24. januar 1985 fra S.S.
Fluss, Chief, Health Legislation, WHO (Geneve), hvoraf tillige fremgår, at der ikke eksisterer internationale retningslinjer på området.
 (* 5) Decisions and Reports, vol. 19, s. 244 (sag nr. 8416/79).
Nærmere oplysninger om spørgsmålet vil kunne findes i Bernhards og Lehmanns bog om den europæiske menneskerettighedskonvention, som er under udgivelse.
FN-konventionen af 1966 om borgerlige og politiske rettigheder, art. 6, har ikke taget stilling til fosterets retsbeskyttelse, jf. i øvrigt FT. 1969/70, sp. 4438 f.
Den amerikanske menneskerettighedskonvention, som trådte i kraft i 1978, beskytter som udgangspunkt livet fra befrugtningen, jf.
 konventionens art. 4 (1).
(* 6) Jf.
Danelius, Maenskliga raettigheter (1981), s. 56 f.
 (* 7) Se således Deuntzer, Den danske Personret (1882), s. 4 f.; V.
Bentzon, Personretten, 3. udg. (1930), s. 19 f.; Borum, Personretten, 3. udg. (1950), s. 12; Ernst Andersen i Arv og Legat (1961), s. 264 f., og samme i Arveret (1965), s. 272 f.
(* 8) Deuntzer a. st. s. 3 f. og Bentzon a. st. s. 11. Se endvidere Borum a. st. s. 11 og - i tilslutning til Borum - Taksøe-Jensen, Personretten (1981), s. 29, og Iversen og Nørgaard, Umyndige personers formue, 2. udg. (1983), s. 17; disse nyere fremstillinger bygger stort set udelukkende på overvejelserne hos Deuntzer og Bentzon på de anførte steder.
 (* 9) Se til det følgende Deuntzer a. st. s. 3 f. og Bentzon a. st.
 s. 16 ff.
 (* 10) Se dog som kuriositet Deuntzer a. st. s. 4, hvor det anføres:
»Legemlige Mangler kunne ikke berøve Retsevnen, medmindre man tænker sig dem saa store, at det fødte Væsen ikke kunne ansees som et Menneske.
Hvis en saadan Skabnings Fremkomst af en Kvinde overhovedet er mulig, maatte det i paakommende Tilfælde afgjøres af Fagmænd, om der forelaa et Menneske eller ei; Regler i saa Henseende giver vor Ret ikke.« (* 11) Ernst Andersen, Arveret, s. 273.
(* 12) Danielsen i Arveloven med kommentarer, 3. udg. (1982), s. 63 f., og i Myndighedsloven med kommentarer, 2. udg. (1982), s. 320, samt Graversen og Nørgaard i Arveret (1985), s. 11 og 356.
(* 13) UfR. 1969.330 H og de nu ophævede bestemmelser i ikrafttrædelseslovens § 15, stk. 3, og Friis og Behn, Arbejdsskadeforsikringsloven med kommentarer (1984), s. 296.
(* 14) Gomard, Civilprocessen, 2. udg. (1984), s. 138, hvor det tillige generelt udtales, at retsevne indtræder allerede før fødslen, smh. herved 1. udg. (1977), s. 138. Herimod Lund i UfR.
 1954B.168.
(* 15) Bitsch og Ekstrand, Lov om børns retsstilling med kommentarer, 3. udg. (1981), s. 95 f.
 (* 16) Samme s. 151.
(* 17) Bistandslovens kap. 9 om forbigående hjælp og §§ 101-104 om svangre- og mødrehjem.
Se tillige om de hjælpeforanstaltninger, der kan ydes kvinder til gennemførelse af svangerskab og til støtte efter barnets fødsel, Betænkning nr. 820/1977 om en undersøgelse, der kan belyse visse virkninger af fri abort, s. 13 f.
(* 18) Hornslet og Danielsen, Adoptionsloven med kommentarer (1974), s. 143.
 (* 19) Om indfødsret se Poul Andersen, Dansk Statsforfatningsret, 1.
 udg. (1944), s. 207 f., og samme i Dansk Statsborgerret (1928), s.
 18.
 (* 20) Hurwitz, Den danske Kriminalret, Speciel del (1955), s. 263 f.
 (* 21) Goos, Specielle Del I (1895), s. 14, s. 120 og s. 128.
 (* 22) Torp, Strafbare Angreb på Liv og Legeme (1908), s. 4 f.
 (* 23) Goos, a. st. s. 14 og s. 135; Torp a. st. s. 5 og s. 36.
(* 24) Goos, a. st. s. 131 og Torp a. st. s. 34 f.
Se endvidere Krabbe, Borgerlig Straffelov med Kommentarer, 4. udg. (1947), s.
 554.
(* 25) Motiver s. 338 f. i Betænkning afgiven af Straffelovskommissionen af 9. november 1917 (1923). Kriteriet skulle afløse tidligere tiders sondring mellem besjælede og ubesjælede fostre.
I motiverne s. 340 afvises det at sidestille moderen og den, der med hendes samtykke bringer fosterfordrivende midler i anvendelse.
(* 26) Greve i Kommenteret Straffelov, speciel del, 3. udg. (1984), s. 244, hvor der tillige redegøres for ubetydelige afvigende teoretiske opfattelser af begyndelsestidspunktet.
(* 27) Krabbe a. st. s. 556 og Greve i Kommenteret Straffelov, speciel del, 1. udg. (1975), s. 226, men cfr. 3. udg. (1984), s.
244, der lægger vægt på nidationen.
Selv om der kan påpeges et bortfald af fostre inden nidationen, synes det ikke at kunne begrunde en fravigelse af befrugtningen som det bedst egnede udgangspunkt.
(* 28) Krabbe a. st. s. 538, cfr. det ovenfor ved note 9 om personretten omtalte.
(* 29) Kommenteret Straffelov, speciel del, 3. udg. (1984), s. 244 og s. 269.
(* 30) Krabbe a. st. s. 554 og Bet. (1936) s. 44. En gennemgang af udviklingen i svensk ret findes i SOU. 1984:88, s. 134 f.
(* 31) Smlgn.
Waaben, Strafferettens specielle del (1983), s. 64.
(* 32) Se i den forbindelse justitsminister Steinckes udtalelser (FT(F) 1936/37, Till.
A, sp. 2518), hvor det i en diskussion om berettigelse af sanktioner siges: »Der synes at være god Grund til at stille sig skeptisk over for Straffetruslens Betydning som moralsk Vejledning for Befolkningen; den historiske Udvikling viser, at Statsmagten - uanset skiftende Regeringer og uanset den politiske Linie, der har været raadende - i stadigt ringere Omfang har anvendt Straf paa det moralske Omraade - - - ».
Spørgsmålet er imidlertid, om disse betragtninger er relevante, når det gælder en afvejning af fosterets retsbeskyttelse over for andre end den biologiske moder.
(* 33) I FT 1972/73, Till.
B, sp. 1171 ff., er optrykt en kommentar af dr. med.
Halfdan Lefevre, hvori bl.a. anføres, at princippet om, at fosteret står under lovens beskyttelse fra undfangelsesøjeblikket, medmindre moderens liv er truet, blev i virkeligheden brudt i 1937. Bruddet opstod, da man accepterede socialmedicinske indikationer, som er usikre og altid vil hvile på subjektive skøn.
 (* 34) Denne opfattelse af baggrunden for 1937-loven er næppe rigtig.
 (* 35) Se hertil Indenrigsministeriets Bet. (1984), s. 59 f.
(* 36) Bentzon, a. st. s. 1, hvor det anføres, at selv når der er pålagt mennesker retspligter, som kommer f.eks. dyr til gode, er ikke dyrene, men samfundet den berettigede part.
(* 37) Ross i Lærebog i Folkeret, 6. udg. (1984), s. 134, note 1, i Om Ret og Retfærdighed (1953), s. 216 ff., og i Virkelighed og Gyldighed i Retslæren (1934), s. 196 ff.
Jf. hertil Deuntzer a.st.
s. 2. I forordet til 1. udg. af Personretten (1942) anfører Borum, at hans fremstilling f.s.v.a. fosterets retsstilling vistnok i realiteten er i overensstemmelse med den af Ross hævdede opfatelse af fosteret som rettighedssubjekt.
I UfR.1979.221 ØLD udtales, at et barn først fra fødslen i retlig henseende kan betragtes som skattesubjekt.
(* 38) Hermed tænker Deuntzer formentlig på det forhold, at man på daværende tidspunkt ikke var i stand til biologisk at påvise eksistensen af befrugtede æg og fostre (på så tidligt et stadium, som det er muligt i dag).
(* 39) A.S. Ørsted i Strafferetlige Skrifter i Udvalg, Anden Afdeling, udgivet i 1931, s. 312 f.
Se endvidere Goos, a. st. s.
 13, Torp, a. st. s. 5, og Krabbe, a. st. s. 556.
 (* 40) RT(F) 1936/37, sp. 883.
(* 41) Smh.
Bet. (1984) s. 57 og hertil 1936-bet. s. 59, hvor det anføres, at »Fosteret er en levende Organisme, der udvikler sig gradvis fra Ægcellens Befrugtning til selve Fødslen - en Udvikling, der ikke paa noget Punkt er forskellig før Udløbet af den 3. Maaned fra den derefter foregaaende.
For Moderens Ve og Vel er derimod en Afbrydelse efter dette Tidspunkt betydelig farligere end tidligere«.
(* 42) Jf.
Sundhedsstyrelsens cirkulære af 21. oktober 1982 om information og samtykke.
Der kan endvidere henvises til FOB.1974.167, jf.
FOB.1975.43 og FOB.1957.39, jf.
FOB.1958.32.
(* 43) Begrebet forsøges ikke nærmere afgrænset i Bet., hvorfor det i udvalgets argumentation kan anvendes med en abstrakt positiv valør, se f.eks.
Bet. s. 17 f.
Samme abstrakte brug af begrebet genfindes i Lægeforeningens (DadL) holdning til forslaget om oprettelse af et såkaldt »etisk råd«, se Ugeskrift for Læger (1985), s. 633-634.
(* 44) Jf.
Bent Christensen, Forvaltningsret, Hjemmelspørgsmål (1980), s. 21 f., og Forvaltningsret, Almindelige emner (1979), s.
66 og 73 f.
UfR1975.763 H angår udelukkende en fortolkning af offentlighedsloven, se hertil Nørgaard, Forvaltningsret, Sagsbehandling, 2. udg. (1981), s. 134 f.
(* 45) I Bet. (1984), s. 9, hævdes det, at teknikkerne udelukkende finder anvendelse på offentlige institutioner, hvorfor der ikke er behov for at diskutere regulering af en eventuel privat erhvervsmæssig anvendelse af fostre m.v.
Spørgsmålet er, om det er en hensigtsmæssig og korrekt forudsætning.
(* 46) Se hertil justitsministerens besvarelse af spørgsmål vedrørende fosterets retsstilling (fortryk til FT 1983/84, sp.
7483, 7534 ff., 7615 f., 7806 f., og 1984/85, sp. 2776 ff.), hvorefter spørgsmålet om anvendelse af dele af fosteret ikke kan løses ud fra almindelige formueretlige retsgrundsætninger vedrørende ejendomsbegrebet (sp. 7484), og »efter justitsministeriets opfattelse må det imidlertid følge af de almindelige principper inden for sundhedslovgivningen, at en kvinde har ret til at bestemme, at hendes aborterede foster ikke må anvendes til forskning eller behandling« (sp. 7535). Ministeren har ikke fundet det muligt at besvare spørgsmålet om beskyttelsesinteressen på daværende tidspunkt (sp. 7616). I Bet.
(1984) søges introduceret et begreb om et »etisk subjekt« (s.  

 14) i forbindelse med befrugtede ægs og fostres retsstilling; denne begrebsdannelse bidrager ikke til en afklaring af det juridiske problem.
Se også Trolle i UfR.1959B.13, 1. sp., og Bent Christensen, a. st. s. 192 f.
 (* 47) Hurwitz, Den danske Kriminalret, Almindelig del, 4. udg.
 (1971), s. 214.
(* 48) Bet. (1984) er anmeldt i Berlingske Tidendes kronik den 16.11.1984 samt i DJØF-bladet, nr. 7, 1985. I omtalte kronik resumeres betænkningens forslag som følger: en accept af lægelig selvregulering, en accept af (efterfølgende) ad-hoc-regulering og en afvisning af lovfæstede forbud.
Disse forslag gentoges i indenrigsministerens redegørelse i Folketinget 21.3.1985, dog kunne ministeren ikke acceptere udvalgets forslag om det påtænkte etiske råds status og beføjelser, se herom det i forbindelse med note 52 anførte.
Spørgsmålet om en legalisering af de såkaldte videnskabsetiske komiteer, som er oprettet på privat (lægeligt) initiativ, og deres virksomhed, som bygger på læge-kollegiale regler (den såkaldte Helsinki-deklaration II), blev ikke berørt i ministerens redegørelse.
(* 49) Spørgsmålet er, om det overhovedet er formålstjenligt at opfatte lægevirksomhed som (overvejende) faktisk virksomhed.
I dag er det væsentligste element i lægearbejdet formentlig lægens rolle som beslutningstager (iværksættelse/afbrydelse af behandling m.v.). Smlgn. overvejelserne hos Poul Andersen, Dansk Forvaltningsret, 5. udg. (1965), s. 578.
(* 50) Spørgsmålet er ikke afklaret, jf. justitsministerens besvarelse af spm. nr.
S 527 (fortryk til FT 1983/84, sp. 7483 f.) og spm. nr.
S 569 (sp. 7534 ff.).
(* 51) Danielsen, Myndighedsloven med kommentarer (1982), s. 231, og Taksøe-Jensen, a. st. s. 23. Se også Mathiassen, Aftaler i forvaltningsretten (1974), s 142 f.
(* 52) Se herom generelt Ross og Ernst Andersen, Dansk Statsforfatningsret, II, (1948), s. 61 f., Poul Andersen i Dansk Statsforfatningsret (1954), s. 551 f., Max Sørensen, Statsforfatningsret, 2. udg. v.
Peter Germer (1973), s. 205 f., og Ross., Dansk Statsforfatningsret, 3. udg. v.
Ole Espersen (1980), s. 490 ff. og 497. Der kan endvidere henvises til Juridisk Grundbog, bd.
I (1975), s. 10 ff., og Poul Meyer, Nordisk Folkestyre (1955), s. 46 f.
Bet. (1984) anfører i bemærkningerne til lovforslaget (s. 93), at det etiske råd skal fastsætte »retningslinjer« for de videnskabsetiske komiteers  

 »virksomhed«.
Den retlige (bindende) karakter af disse »retningslinjer«  

 henstår i det uvisse.
(* 53) Jf.
Etiske retningslinjer ved kunstig befruktning (AID) og in vitro fertilisering (IVF), Oslo, sep. 1983.
 (* 54) SOU, 1984:88.
 (* 55) Anført i SOU.1984:88.
(* 56) Anført i SOU.1984:88. Se også Peter Kemp, Etik og medicinsk teknologi, i Dansk Udsyn, nr. 1 (1985), s. 30.
(* 57) Jf.
Report of the Committee of Inquiry into Human Fertilisation and Embryology, Cmnd. 9314, London (1984), den såkaldte Warnock-rapport.
Rapporten er omtalt mere indgående i Berlingske Tidendes kronik den 1.11.1984.
 (* 58) Anført i SOU.1984:88.
 (* 59) Bet. (1984) er behandlet hos Kemp, a. st. s. 9 ff.
(* 60) Jf. om de erstatningsretlige spørgsmål Bo von Eyben, Erstatning for skader ved deltagelse i biomedicinske forsøg, Forskningssekretariatet (1984), s. 11 og 24.
(* 61) Report of the Comittee of Inquiry into Human Fertilistion and Embryology, Cmnd. 9214, London 1984.
(* 62) »Fremskridtets pris«.
Etiske problemer ved gensplejsning, ægtransplantation, kunstig befrugtning og fosterdiagnostik.
 Indenrigsministeriet, Kbh. 1984.
 (* 63) Således som det f.eks. er påpeget i Møller & Pedersen:
»Hvorfor kan den offentlige sektor ikke styres«.
Kbh. 1980.
 s.139ff.
(* 64) Jf. bl.a Bo von Eybens analyse af de særlige problemer ved deltagelse i forsøg: »Erstatning for skader ved deltagelse i biomedicinske forsøg«.
Forskningssekretariatet 1984.
