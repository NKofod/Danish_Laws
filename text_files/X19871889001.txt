 Pensionsbeskatningsloven er ikke til hinder for, at kontohavere i  

 kapitalpensions- og ratepensionsordninger uden om ordningerne kan foretage  

 indbetaling til et pengeinstitut til udligning af et negativt afkast på en  

 puljeordning.
 Danmarks Sparekasseforening forespurgte om pengeinstitutternes muligheder  

 for at debitere en puljebaseret pensionsopsparing for et i puljen konstateret  

 negativt afkast.
Spørgsmålene drejede sig om både kapitalpensions- og  

 rateopsparingsordningerne.
Der blev stillet det spørgsmål, om  

 pensionsbeskatningslovens regler er til hinder for, at en kontohaver, der  

 eksempelvis ønsker overførsel til et andet pengeinstitut efter  

 pensionsbeskatningslovens § 41, med beskattede midler kan indbetale et beløb  

 til pengeinstituttet til udligning af et negativt puljeafkast.
Dernæst blev  

 stillet det spørgsmål, om en pensionsordning kan flyttes efter  

 pensionsbeskatningscirkulærets pkt. 156-160 med det negative afkast fra et  

 pengeinstitut til et andet.
Skattedepartementet svarede, at pensionsbeskatningsloven ikke er til  

 hinder for, at kontohavere i kapitalpensions- og ratepensionsordninger uden  

 om ordningerne foretager indbetaling til et pengeinstitut til udligning af et  

 negativt afkast på en puljeordning.
Efter skattedepartementets formening  

 afhænger det af aftalen mellem pengeinstituttet og pensionsopspareren samt  

 eventuelt dennes arbejdsgiver, om et negativt puljeafkast kan udlignes ved  

 indbetaling til pengeinstituttet uden om pensionsordningen.
 For så vidt angår spørgsmålet om flytning af en pensionsopsparing med et  

 negativt puljeafkast, udtalte departementet, at pensionsbeskatningslovens  

 regler ikke er til hinder for, at en sådan flytning kan foretages.
