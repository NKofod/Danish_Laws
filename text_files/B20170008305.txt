Bekendtgørelse om ændring af bekendtgørelse om finansiering af visse ydelser og tilbud efter lov om social service samt betaling for unges ophold i Kriminalforsorgens institutioner § 1 I bekendtgørelse nr. 1674 af 16. december 2016 om finansiering af visse ydelser og tilbud efter lov om social service samt betaling for unges ophold i Kriminalforsorgens institutioner foretages følgende ændringer:
 1. I § 23, stk. 1, ændres »og gælder for finansiering af ydelser og tilbud fra og med 1. januar 2018« til: », jf. dog stk. 2-4«.
 2. I § 23 indsættes efter stk. 1 som nye stykker:
 »Stk. 2. § 9 om fastsættelse af takst for ydelser omfattet af § 8 og ydelsespakker, som består af to eller flere ydelser omfattet af § 8, finder anvendelse for takster, som fastsættes efter den 1. januar 2017. Takster for ydelser omfattet af § 8, som inden den 1. januar 2017 er fastsat i overensstemmelse med reglerne i bekendtgørelse nr. 9 af 12. januar 2015, gælder frem til den 31. december 2017.
 Stk. 3. § 16 om fastsættelse af takst for anbringelse i sikrede døgninstitutioner, jf. servicelovens § 63 b, stk. 2, nr. 1-3, og § 63 c, stk. 2, finder anvendelse for takster, som fastsættes efter den 1. januar 2017. Takster for anbringelse i sikrede døgninstitutioner, jf. servicelovens § 63 b, stk. 2, nr. 1-3, og § 63 c, stk. 2, som inden den 1. januar 2017 er fastsat i overensstemmelse med reglerne i bekendtgørelse nr. 9 af 12. januar 2015, gælder frem til den 31. december 2017.
Stk. 4. For de sikrede døgninstitutioner, herunder pladser på særligt sikrede afdelinger, fastsættes den objektive finansieringsandel, jf. § 15, nr. 3, for driftsåret 2017 som den andel af beregningsgrundlaget, jf. § 2, der ikke dækkes af forventede indtægter fra opkrævning af takst for anbringelse i sikrede døgninstitutioner, jf. servicelovens § 63 b, stk. 2, nr. 1-3, og § 63 c, stk. 2, som fastsat inden den 1. januar 2017 i overensstemmelse med reglerne i bekendtgørelse nr. 9 af 12. januar 2015, og forventede indtægter fra opkrævning af takst efter § 17.« Stk. 2 bliver herefter stk. 5.
§ 2 Bekendtgørelsen træder i kraft den 26. januar 2017.
