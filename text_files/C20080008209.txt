Kapitel 1   Indledning Kapitel 2   Regionsrådets indberetning Den elektroniske indberetning Den skriftlige indberetning Kommunalbestyrelsens bidrag til regionsrådets indberetning Kapitel 3   Kommunalbestyrelsens indberetning Kapitel 4   Ikrafttrædelsesbestemmelser Cirkulære om indberetninger for 2008 om jordforureninger (Til samtlige regionsråd og kommunalbestyrelser) I medfør af § 24, stk. 2 og 4, og § 61, stk. 4, i lov om forurenet jord, jf. lovbekendtgørelse nr. 282 af 22. marts 2007, og efter høring af Danske Regioner og KL, fastsættes:
Kapitel 1 Indledning § 1. Regionsrådet afgiver en årlig indberetning om jordforureninger til Depotrådet om gennemførte aktiviteter og om den planlagte indsats, budgetter m.v. for det kommende år.
 Stk. 2. Kommunalbestyrelsen bidrager til regionsrådets indberetning ved at indberette oplysninger om oprydninger og oprydninger efter påbud til regionsrådet.
 § 2. Kommunalbestyrelsen afgiver en årlig indberetning om oplysninger om boringer ved almene vandværker til Depotrådet.
Kapitel 2 Regionsrådets indberetning § 3. Regionsrådet indberetter til Miljøstyrelsen senest 1. maj 2009.
 Stk. 2. Indberetningen skal ske i form af en elektronisk indberetning til Miljøstyrelsens edb-baserede register ROKA (Register Over Kortlagte Arealer) og i form af en skriftlig indberetning, der kan fremsendes digitalt.
 § 4. Forud for fremsendelse af indberetningen skal regionsrådet sikre, at der er overensstemmelse mellem oplysningerne i regionsrådets elektroniske og skriftlige indberetning.
Den elektroniske indberetning § 5. Til ROKA indberettes oplysninger om 1) arealer, som er kortlagt på vidensniveau 1 og vidensniveau 2, 2) arealer, som tidligere har været registreret efter affaldsdepotloven og siden afmeldt eller udgået af registreringen, 3) forureninger, hvor forureningen er konstateret fra 1996 og frem eller ryddet op inden for samme periode, og som ikke er kortlagt og 4) frivillige oprydninger samt oprydninger efter påbud på arealer i indberetningsåret, hvor oprydningen betyder, at arealet ikke kortlægges.
§ 6. Indberetningen efter § 5 er fastlagt i Miljøstyrelsens »Vejledning til brug ved regionernes indberetninger for 2008 om jordforureninger«.
I vejledningen angives blandt andet kodelister for indberetningerne.
 Stk. 2. Følgende punkter skal oplyses, som beskrevet i vejledningen:
 1) Stamoplysninger om lokalitetens nummer, navn, adresse, UTM-koordinater og status.
 2) Kortlægnings-/registreringsdato, areal, anvendelse, frigivelse, afmelding, risikogruppe, forureningsårsag, forureningsårti forureningskomponenter og forurenet medie.
 3) Status for afværgeprojekter m.v.
 4) Økonomi for behandling af lokaliteten. (Økonomi for oprydninger gennemført under Oliebranchens Miljøpulje og forsikringsordningen for villaolietanke er undtaget).
Den skriftlige indberetning § 7. Skriftligt indberettes oplysninger om gennemførte aktiviteter efter jordforureningsloven, som ikke indgives til ROKA.
 § 8. Indberetningen efter § 7 skal indeholde følgende:
1) En beskrivelse af prioriteringen af den samlede indsats på jordforureningsområdet.
Herunder beskrives regionsrådets arbejde med kortlægning, indsatsområder samt områder med følsom anvendelse efter jordforureningslovens § 6, tilsyn og påbud samt frivillige oprydninger.
2) En regnskabsoversigt over regionsrådets udbetalinger på jordforureningsområdet i det forløbne år ekskl. personaleomkostninger specificeret på: a) kortlægning, registrering og generelle tilsynsforpligtelser, b) undersøgelser, c) projektering og afværgeforanstaltninger, d) drift og monitering af afværgeforanstaltninger eller i forhold til forureningsudbredelse af forurenede arealer, og e) tværgående projekter (f.eks. informationsvirksomhed, arbejde med grundvandsmodeller). Alle udgifter opgøres ekskl. moms, og disponeringer under værditabsordningen, kontingent til Videncenter for Jordforurening og kontingent til Danmarks Miljøportal skal ikke indgå i opgørelsen.
Budgetoverførsler fra indberetningsåret til det efterfølgende finansår skal anføres.
Udbetalinger under pkt. b, c og d vedrører projekter på enkeltlokaliteter, som ligeledes indberettes til ROKA.
Eventuelle uoverensstemmelser mellem den elektroniske og skriftlige indberetning for pkt. b, c og d skal forklares.
 3) En beskrivelse af indholdet af tværgående projekter (regnskabsoversigtens punkt e).
 4) Oplysning om antal årsværk beskæftiget på jordforureningsområdet i regionen. Årsværk skal opgøres inkl. ledelse og tegnestue.
5) Aktivitetsplaner for budgetåret 2009 sat i relation til regionsrådets målsætninger samt de forventede omkostninger hertil.
Der redegøres endvidere for regionsrådets prioritering af henholdsvis grundvands-, arealanvendelses- og recipienthensyn.
6) Budget for 2009 specificeret på samme måde som regnskabsoversigten for det forløbne år.
Desuden skal det budgetterede antal beskæftigede på jordforureningsområdet i regionen oplyses. Årsværk skal opgøres inkl. ledelse og tegnestue.
7) Oplysninger om større forureningssager, hvor udgifterne til oprydning forventes at overstige 10 mio. kr., og hvor forureningen udgør en risiko for den nuværende arealanvendelse eller for at forurene grundvand, der skal anvendes til drikkevandsforsyning, eller overfladevandsrecipienter.
Regionsrådet skal oplyse om de aktiviteter og udgifter, der har været på de store sager i 2008. Der skal desuden oplyses om a) forureningens baggrund og årsag, art, risiko, skønnede omfang og skønnede omkostninger opdelt på etableringsomkostninger og drift til afhjælpning af risikoen, b) regionsrådets hidtidige indsats og planer for regionsrådets kommende indsats over for forureningen, og c) evt. andre aktørers indsats og baggrund herfor.
Kommunalbestyrelsens bidrag til regionsrådets indberetning § 9. Kommunalbestyrelsen indberetter til regionsrådet senest 1. marts 2009.
 § 10. Medmindre andet aftales mellem regionsrådet og kommunalbestyrelsen indberettes oplysninger om oprydninger og oprydninger efter påbud, hvor kommunalbestyrelsen er tilsynsmyndighed i skemaet »Oplysningsskema vedrørende oprydning af jordforurening, hvor kommunalbestyrelsen er tilsynsmyndighed«.
Stk. 2. Regionsrådet taster oplysningerne ind i deres databaser og indsender en samlet indberetning for hele regionen til Miljøstyrelsens ROKA database.
Ved fremsendelsen af indberetningen skal regionsrådet angive, hvilke kommunalbestyrelser der har oplyst, at der ikke i indberetningsåret er sket oprydning af forureninger, hvor kommunalbestyrelsen er tilsynsmyndighed.
Miljøstyrelsen og regionsrådet kan aftale en anden form for indberetning, hvis tekniske årsager gør det nødvendigt.
 Stk. 3. Regionsrådet sender en oversigt til kommunalbestyrelsen over oplysninger, som tidligere er indberettet til regionsrådet senest 1. februar 2009.
Kapitel 3 Kommunalbestyrelsens indberetning § 11. Kommunalbestyrelsen indberetter til Miljøstyrelsen senest 1. maj 2009.
 § 12. I skemaet »Opgørelse over lukkede boringer ved almene vandværker (inkl. boringer, hvor der gennemføres avanceret vandbehandling)« indberettes oplysninger om boringer ved almene vandværker, der er lukket, eller hvor der er igangsat avanceret vandbehandling i 2008.
 Stk. 2. Miljøstyrelsen sender en oversigt til kommunalbestyrelsen over boringer, som tidligere er indberettet til Miljøstyrelsen senest 1. marts 2009.
Kapitel 4 Ikrafttrædelsesbestemmelser § 13. Cirkulæret træder i kraft den 1. januar 2009.
 Stk. 2. Cirkulære nr. 6 af 5. februar 2008 om indberetninger for 2007 om jordforureninger ophæves.
