Katalog over tilvalgsbestemmelser for incitamenter i bygge- og anlægsvirksomhed (APP Incitamenter) »Katalog over tilvalgsbestemmelser for incitamenter i bygge- og anlægsvirksomhed« (APP Incitamenter) til almindelige betingelser for arbejder og leverancer i bygge- og anlægsvirksomhed (AB 18), almindelige betingelser for totalentreprise i bygge- og anlægsvirksomhed (ABT 18) og almindelige betingelser for rådgivning og bistand i bygge- og anlægsvirksomhed (ABR 18) er udfærdiget af et udvalg, nedsat af klima-, energi- og bygningsministeren, jf. betænkning nr. 1570 afgivet den 21. juni 2018, med repræsentation for:
BL Danmarks Almene Boliger Bygherreforeningen Bygningsstyrelsen Danske Arkitektvirksomheder Dansk Byggeri Danske Regioner Dansk Industri Foreningen af Rådgivende Ingeniører Kommunernes Landsforening Kooperationen SMVdanmark (tidl.
Håndværksrådet) TEKNIQ Vejdirektoratet Voldgiftsnævnet for bygge- og anlægsvirksomhed Tilvalgsbestemmelser for AB 18 Bonus ved ubrugt afsætning til uforudseelige udgifter § 1. Har bygherren afsat et beløb til udgifter som følge af uforudseelige forhold, der indtræder under bygge- og anlægsarbejdet, og beløbet ikke bruges fuldt ud, oppebærer entreprenøren en bonus svarende til en andel af det ubrugte afsatte beløb.
Entrepriseaftalen skal angive andelens størrelse.
Bygherren beslutter, om denne vil anvende en del af det afsatte beløb til at dække udgifter som følge af et uforudseeligt forhold.
Bygherren beregner bonus, når det afsluttende byggeregnskab for hele bygge- og anlægsarbejdet er udarbejdet og på grundlag af dette, dog senest 2 måneder efter, at entreprenøren har fremsendt sin slutopgørelse.
Bonus forfalder til betaling, når den er beregnet, og hele bygge- og anlægsarbejdet er afleveret, og alle ved afleveringen påberåbte mangler er afhjulpet.
Bonus ved besparelser § 2. Hvis entreprenøren fremkommer med et optimeringsforslag, der godkendes af bygherren, og som medfører en økonomisk besparelse for bygherren, oppebærer entreprenøren en bonus svarende til en andel af bygherrens økonomiske besparelse ved at gennemføre forslaget.
Entrepriseaftalen skal angive andelens størrelse.
Bygherren beslutter, om denne vil godkende forslaget.
Betingelserne for bonus skal være opfyldt ved afleveringen.
Entreprenøren skal medtage bonus i slutopgørelsen.
Bonus ved mangelfri aflevering til aftalt tid § 3. Hvis entreprenøren afleverer arbejdet uden mangler til den aftalte afleveringsdag, oppebærer entreprenøren en bonus på et i entrepriseaftalen angivet beløb.
Ved bedømmelsen af, om arbejdet er afleveret uden mangler, ses der bort fra uvæsentlige mangler, der afhjælpes uden gene for bygherren inden 10 arbejdsdage efter afleveringen.
Bygherren beslutter, om eventuelle mangler er uvæsentlige, og om afhjælpningen har medført gener.
Entreprenøren skal medtage bonus i slutopgørelsen.
Bonus ved mangelfri aflevering tidligere end aftalt § 4. Hvis entreprenøren afleverer arbejdet uden mangler forud for den aftalte afleveringsdag, oppebærer entreprenøren en bonus på et i entrepriseaftalen angivet beløb pr. arbejdsdag.
Bonus kan dog højst udgøre et i entrepriseaftalen angivet samlet beløb.
Ved bedømmelsen af, om arbejdet er afleveret uden mangler, ses der bort fra uvæsentlige mangler, der afhjælpes uden gene for bygherren inden 10 arbejdsdage efter afleveringen.
Bygherren beslutter, om eventuelle mangler er uvæsentlige, og om afhjælpningen har medført gener.
Entreprenøren skal medtage bonus i slutopgørelsen.
Bonus ved fastholdelse af nøglemedarbejder § 5. Entreprenøren opnår en bonus, såfremt udvalgte nøglemedarbejdere fastholdes i hele de pågældendes funktionsperiode.
Entrepriseaftalen skal angive de pågældendes navne, funktionsperiode og bonussens størrelse.
Retten til bonus er betinget af, at de pågældende medarbejdere fastholdes i den angivne funktion i det angivne omfang gennem hele den angivne funktionsperiode.
Entreprenøren skal medtage bonus i slutopgørelsen.
Bonus ved ingen arbejdsskader § 6. Hvis der ikke indtræder nogen arbejdsskade i form af personskader som følge af en ulykke under entreprenørens udførelse af arbejdet frem til afleveringen, oppebærer entreprenøren en bonus på et i entrepriseaftalen angivet beløb.
Entreprenøren skal medtage bonus i slutopgørelsen.
Tilvalgsbestemmelser for ABT 18 Bonus ved ubrugt afsætning til uforudseelige udgifter § 1. Har bygherren afsat et beløb til udgifter som følge af uforudseelige forhold, der indtræder under bygge- og anlægsarbejdet, og beløbet ikke bruges fuldt ud, oppebærer entreprenøren en bonus svarende til en andel af det ubrugte afsatte beløb.
Entrepriseaftalen skal angive andelens størrelse.
Bygherren beslutter, om denne vil anvende en del af det afsatte beløb til at dække udgifter som følge af et uforudseeligt forhold.
Bygherren beregner bonus, når det afsluttende byggeregnskab for hele bygge- og anlægsarbejdet er udarbejdet og på grundlag af dette, dog senest 2 måneder efter, at hele bygge- og anlægsarbejdet er afleveret.
Bonus forfalder til betaling, når den er beregnet, og hele bygge- og anlægsarbejdet er afleveret, og alle ved afleveringen påberåbte mangler er afhjulpet.
Bonus ved besparelser § 2. Hvis entreprenøren fremkommer med et optimeringsforslag, der godkendes af bygherren, og som medfører en økonomisk besparelse for bygherren, oppebærer entreprenøren en bonus svarende til en andel af bygherrens økonomiske besparelse ved at gennemføre forslaget.
Entrepriseaftalen skal angive andelens størrelse.
Bygherren beslutter, om denne vil godkende forslaget.
Betingelserne for bonus skal være opfyldt ved afleveringen.
Entreprenøren skal medtage bonus i slutopgørelsen.
Bonus ved mangelfri aflevering til aftalt tid § 3. Hvis entreprenøren afleverer arbejdet uden mangler til den aftalte afleveringsdag, oppebærer entreprenøren en bonus på et i entrepriseaftalen angivet beløb.
Ved bedømmelsen af, om arbejdet er afleveret uden mangler, ses der bort fra uvæsentlige mangler, der afhjælpes uden gene for bygherren inden 10 arbejdsdage efter afleveringen.
Bygherren beslutter, om eventuelle mangler er uvæsentlige, og om afhjælpningen har medført gener.
Entreprenøren skal medtage bonus i slutopgørelsen.
Bonus ved mangelfri aflevering tidligere end aftalt § 4. Hvis entreprenøren afleverer arbejdet uden mangler forud for den aftalte afleveringsdag, oppebærer entreprenøren en bonus på et i entrepriseaftalen angivet beløb pr. arbejdsdag.
Bonus kan dog højst udgøre et i entrepriseaftalen angivet samlet beløb.
Ved bedømmelsen af, om arbejdet er afleveret uden mangler, ses der bort fra uvæsentlige mangler, der afhjælpes uden gene for bygherren inden 10 arbejdsdage efter afleveringen.
Bygherren beslutter, om eventuelle mangler er uvæsentlige, og om afhjælpningen har medført gener.
Entreprenøren skal medtage bonus i slutopgørelsen.
Bonus ved fastholdelse af nøglemedarbejder § 5. Entreprenøren opnår en bonus, såfremt udvalgte nøglemedarbejdere fastholdes i hele de pågældendes funktionsperiode.
Entrepriseaftalen skal angive de pågældendes navne, funktionsperioden og bonussens størrelse.
Retten til bonus er betinget af, at de pågældende medarbejder fastholdes i den angivne funktion i det angivne omfang gennem hele den angivne funktionsperiode.
Entreprenøren skal medtage bonus i slutopgørelsen.
Bonus ved ingen arbejdsskader § 6. Hvis der ikke indtræder nogen arbejdsskade i form af personskader som følge af en ulykke under entreprenørens udførelse af arbejdet frem til afleveringen, oppebærer entreprenøren en bonus på et i entrepriseaftalen angivet beløb.
Entreprenøren skal medtage bonus i slutopgørelsen.
Tilvalgsbestemmelser for ABR 18 Bonus ved ubrugt afsætning til uforudseelige udgifter § 1. Har bygherren har afsat et beløb til udgifter som følge af uforudseelige forhold, der indtræder under bygge- og anlægsarbejdet, og beløbet ikke bruges fuldt ud, oppebærer rådgiveren en bonus svarende til en andel af det ubrugte afsatte beløb.
Rådgivningsaftalen skal angive andelens størrelse.
Bygherren beslutter, om denne vil anvende en del af det afsatte beløb til at dække udgifter som følge af et uforudseeligt forhold.
Bygherren beregner bonus, når det det afsluttende byggeregnskab for hele bygge- og anlægsarbejdet er udarbejdet og på grundlag af dette, dog senest 2 måneder efter, at hele bygge- og anlægsarbejdet er afleveret.
Bonus forfalder til betaling, når den er beregnet, og hele bygge- og anlægsarbejdet er afleveret, og alle ved afleveringen påberåbte mangler er afhjulpet.
Bonus ved rettidig aflevering af udbudsprojekt § 2. Hvis rådgiveren afleverer udbudsprojekt til aftalt tid oppebærer rådgiveren en bonus på et i rådgivningsaftalen angivet beløb.
Bonus er betinget af, at bygherren godkender udbudsprojektet efter rådgiveres indarbejdelse af samtlige af bygherrens anvisninger, samt at alle myndighedsgodkendelser er indhentet og har været forelagt bygherren, inden udbudsprojektet blev afleveret.
Bygherren beslutter, om udbudsprojektet kan godkendes.
Bonus skal udbetales sammen med første rate efter afleveringen af projektmaterialet.
Bonus ved fastholdelse af nøglemedarbejder § 3. Rådgiveren opnår en bonus, såfremt udvalgte nøglemedarbejdere fastholdes i hele de pågældendes funktionsperiode.
Rådgivningsaftalen skal angive de pågældendes navne, funktionsperioden og bonussens størrelse.
Retten til bonus er betinget af, at de pågældende medarbejder fastholdes i den angivne funktion i det angivne omfang gennem hele den angivne funktionsperiode.
Rådgiveren skal medtage bonus i slutopgørelsen, men beløbet skal tidligst betales ved afleveringen af det samlede bygge- og anlægsarbejde.
Bonus ved ingen arbejdsskader § 4. Hvis der ikke indtræder nogen arbejdsskade i form af personskader som følge af en ulykke under entreprenørens udførelse af arbejdet frem til afleveringen, oppebærer rådgiveren en bonus på et i rådgivningsaftalen angivet beløb.
Rådgiveren skal medtage bonus i slutopgørelsen, men beløbet skal tidligst betales ved afleveringen af det samlede bygge- og anlægsarbejde.
