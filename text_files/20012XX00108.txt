Skriftlig fremsættelse (20. februar  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 ændring af lov om lige løn til mænd og kvinder  

 (lønoplysninger).
(Lovforslag nr.
L 106).
 Med det foreliggende lovforslag ønsker regeringen  

 at udskyde lovens ikrafttræden og i stedet opfordre arbejdsmarkedets  

 parter til at finde alternative veje til sikring af lige løn, og til  

 at komme med forslag til, hvorledes de i fællesskab kunne arbejde  

 videre med ligelønsproblemet, herunder udarbejdelse af  

 ligelønsstatistikker på virksomhederne.
 Regeringen lægger vægt på, at indsatsen  

 for at begrænse lønforskelle mellem kvinder og mænd kan  

 foretages på mange måder, og indførelsen af regler om at  

 udarbejde kønsopdelt lønstatistik på virksomhederne er  

 efter regeringens opfattelse måske ikke den mest hensigtsmæssige  

 på nuværende tidspunkt.
Det er desuden regeringens opfattelse, at det vil belaste  

 virksomhederne administrativt, hvis de skal til at udarbejde  

 kønsopdelt lønstatistik.
Denne belastning vil blive mindre for  

 de virksomheder der er tilmeldt LetLøn, men for at denne lettelse skal  

 blive reel er det fundet rimeligt, at virksomhederne får lejlighed til  

 at anvende LetLøn i en periode, inden LetLøn også skal  

 bruges  til at udarbejde ligelønsstatistik.
Lov om ændring af lov om lige løn til  

 mænd og kvinder (lønoplysninger) indeholder desuden en regel om,  

 at der skal udarbejdes redegørelser om indsatsen for at opnå  

 lige løn mellem mænd og kvinder.
Da sådanne  

 redegørelser hænger sammen med forslaget om lønstatistik,  

 skal sådanne redegørelser ikke udarbejdes før end  

 beskæftigelsesministeren har truffet bestemmelse herom.
 Lovforslaget indebærer, at virksomhedernes  

 udarbejdelse af kønsopdelt lønstatistik og redegørelser  

 ikke træder i kraft den 1. juni 2002 men først, når  

 beskæftigelsesministeren beslutter, hvorvidt bestemmelsen skal  

 træde i kraft.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
