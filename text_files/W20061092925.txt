Ankestyrelsens principafgørelse D-9-06 om beregningsgrundlag - selvstændig - nystartet virksomhed - momsregistrering - regnskabsår - sygedagpenge Resume:
 Ved beregning af sygedagpenge var et helt regnskabsår for en nystartet selvstændig et helt år, hvor der havde været aktivitet/omsætning i virksomheden.
 Momsregistrering var ikke i sig selv udtryk for faktisk udøvelse af selvstændig virksomhed, men måtte suppleres med dokumentation for fra hvilket tidspunkt, der blev arbejdet i virksomheden.
 Love:
Lov om dagpenge ved sygdom eller fødsel - lovbekendtgørelse nr. 1047 af 28. oktober 2004 - § 10, stk. 5 Lov om sygedagpenge - lov nr. 563 af 9. juni 2006 - § 46 Sagsfremstilling:
 En kvinde lod sig momsregistrere i november 2002. I slutningen af januar 2003 åbnede virksomheden og i december 2004 blev hun sygemeldt.
 Kommunen beregnede sygedagpengene på grundlag af indtægten i virksomheden i 2003, idet den henviste til, at kvinden var registreret som selvstændig erhvervsdrivende i november 2002.
Nævnet ophævede kommunens afgørelse og hjemviste sagen til ny vurdering.
Nævnet begrundede afgørelsen med, at der ikke forelå en fuld årsopgørelse som selvstændig, idet virksomheden først åbnede i slutningen af januar 2003. Kvinden skulle derfor have mulighed for at vælge beregningsmetode efter bekendtgørelsens § 28, stk. 3.
Kommunen klagede og anførte, at dagpengeafdelingen ikke havde oplysninger om, hvornår en virksomhed startede aktivt.
Det var derfor svært for kommunen at administrere sager af lignende karakter.
 Sagen blev behandlet i principielt møde med henblik på afklaring af, hvornår en selvstændig erhvervsvirksomhed kunne anses for nystartet, herunder om det var registreringsdatoen eller 1. åbningsdag.
 Afgørelse:
 Ankestyrelsen tiltrådte nævnets afgørelse om hjemvisning af sagen.
 Ankestyrelsen vurderede, at ved et helt regnskabsår skulle forstås et helt år, hvor der havde været aktivitet/omsætning i virksomheden.
 Ankestyrelsen lagde vægt på, at momsregistrering ikke i sig selv var udtryk for faktisk udøvelse af selvstændig virksomhed, men at der måtte lægges vægt på, fra hvilket tidspunkt der blev arbejdet i virksomheden.
 Oplysning om tidspunktet for momsregistreringen måtte således suppleres med den selvstændiges øvrige regnskabsmæssige dokumentation for, hvornår virksomheden startede.
