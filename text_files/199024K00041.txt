Nr BTL 41 Betænkning over Forslag til lov om tilskud til strukturprojekter inden for  

 jordbruget   

 Nr L 41 1990-91, 2. samling Afgivet af Landbrugs- og Fiskeriudvalget Afgivet: 19910130 Udvalget har behandlet lovforslaget i en række møder og har herunder stillet spørgsmål til landbrugsministeren, som denne har besvaret skriftligt.
Nogle af udvalgets spørgsmål og landbrugsministerens svar herpå er optrykt som bilag til denne betænkning.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret, idet  

 flertallet har noteret sig svarene på spørgsmål 2 og 7, og idet flertallet  

 anmoder om, at udvalget løbende bliver holdt orienteret om de projekter, der  

 opnår støtte.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, fordi tilskud  

 forvrider den frie strukturudvikling inden for landbruget.
Erling Christensen (S) Eva Fatum (S) Arne Jensen (S) Henrik Dam  

 Kristensen (S) Jacob Lindenskov (S) Henning Nielsen (S) nfmd.
Bjørn  

 Westh (S) Birthe Hansen (SF) Gade (SF) Rønholt (KF) Grove (KF) Mejdahl (V)  

 Sønderby (V) fmd.
Svend Heiselberg (V) Ernst B.
Schmidt (FP) Marianne  

 Jelved (RV) Lysholm Christensen (KRF) Centrum-Demokraterne havde ikke medlemmer i udvalget.
Bilag Nogle af udvalgets spørgsmål til landbrugsministeren og dennes besvarelse  

 heraf:
 Spørgsmål 1:
»Hvad kan ministeren oplyse om sammensætningen af det fremtidige  

 udvalg til at bistå ved administrationen af loven, herunder ønskes særligt  

 belyst, hvorledes og hvornår medarbejderne inddrages i udarbejdelsen af  

 sektorplanerne?» Spørgsmål 2:
»Hvordan er forbrugernes mulighed for at udtale sig om  

 sektorplanerne?» Svar spm. 1 og 2:
I medfør af § 6 i den gældende lov nr. 590 om tilskud til  

 strukturprojekter inden for jordbruget er der nedsat et rådgivende udvalg,  

 Strukturprojektudvalget.
Udvalget er sammensat af repræsentanter for  

 Landbrugsministeriet, Landbrugsraadet, De Danske Landboforeninger, Danske  

 Husmandsforeninger, Dansk Erhvervsgartnerforening, Industrirådet,  

 Sammenslutningen af Landbrugets Arbejdsgiverforeninger, Landsorganisationen i  

 Danmark og Det Danske Handelskammer.
Udvalget har til opgave at rådgive ved  

 administrationen af loven.
Udvalget fik forelagt de sektorprogrammer, der  

 skulle udarbejdes i henhold til Rådets forordning nr. 355/77, og samtlige  

 ansøgninger om tilskud og afgav indstilling til Landbrugsministeriet om,  

 hvorvidt sektorprogrammerne og de enkelte ansøgninger burde anbefales over  

 for EF-Kommissionen.
 Det er hensigten, jf. § 6 i lovforslaget, at bevare det rådgivende udvalg  

 ved administrationen af den nye lov.
I overensstemmelse med udviklingen af sammensætningen af udvalg på  

 beslægtede områder i Landbrugsministeriet og den nye lovs bredere  

 dækningsområde forventes det rådgivende udvalg fremover sammensat af  

 repræsentanter for Landbrugsministeriet, Landbrugsraadet (2 repræsentanter),  

 De Danske Landboforeninger, Danske Husmandsforeninger, Dansk  

 Erhvervsgartnerforening, Industrirådet, Arbejderbevægelsens Erhvervsråd, Det  

 Danske Handelskammer og Dansk Skovforening.
Udvalget vil, i lighed med det  

 hidtidige udvalg, have rådgivende opgaver i forhold til udformningen af de  

 sektorplaner og udvælgelsen af de projekter, der skal fremsendes til  

 EF-Kommissionen.
Endvidere foreslås det, at udvalget inddrages ved tilsyn og  

 opfølgning af gennemførelsen af projekterne.
Det er hensigten, at udkast til sektorplaner, i lighed med hidtidig  

 praksis, skal udarbejdes af erhvervet, f.eks. gennem brancheorganisationerne.  

 De af erhvervet udarbejdede udkast til sektorplaner forelægges af  

 Landbrugsministeriet for det rådgivende udvalg, hvor Arbejderbevægelsens  

 Erhvervsråd er repræsenteret.
Den nærmere organisering af arbejdet med  

 sektorplanerne i brancheorganisationerne, herunder spørgsmålet om inddragelse  

 af medarbejderne i de berørte brancher, ligger uden for lovforslagets rammer.
Ved høring i det rådgivende udvalg om sektorplanerne forudsættes  

 medarbejderinteresser varetaget gennem repræsentanten for Arbejderbevægelsens  

 Erhvervsråd.
Jeg kan oplyse, at Landsorganisationen i Danmark i udvalget  

 nedsat i medfør af lov nr. 590 har udpeget en repræsentant fra Nærings- og  

 Nydelsesmiddelforbundet.
Der er ikke med lovforslaget lagt op til, at forbrugerne, f.eks. gennem en  

 repræsentant fra Forbrugerrådet, i det rådgivende udvalg har mulighed for at  

 udtale sig om sektorplanerne.
Jeg er imidlertid indstillet på at anmode  

 Forbrugerrådet om at udpege en repræsentant til det rådgivende udvalg,  

 såfremt der er ønske herom.
 Spørgsmål 7:
»Vil ministeren sikre, at der ved den nationale udvælgelse af  

 projekter tages hensyn til projekter, der vedrører produkter, der er  

 medvirkende til at forbedre forbrugernes sundhedstilstand?» Svar:
I bemærkningerne til lovforslaget er anført de faktorer, som det er  

 hensigten at lægge vægt på ved den nationale prioritering af projekter.
Jeg  

 vil være indstillet på at lade hensynet til forbrugernes sundhedstilstand  

 indgå i vurdering af projekternes relation til hver af disse faktorer.
