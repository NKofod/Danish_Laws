 Uorganiseret arbejdsgiver bundet af tidligere arbejdsgivers  

 overenskomst med bl.a. eksklusivklausel med en fagforening.
 En bagermester, der var medlem af en arbejdsgiverforening og derved  

 bundet af en kollektiv overenskomst, der bl.a. indeholdt en eksklusivklausul,  

 overdrog sin virksomhed til en uorganiseret arbejdsgiver mens virksomheden  

 var i drift med ansatte medarbejdere.
Fagforeningen påstod den nye arbejdsgiver idømt bod for brud bl.a. på  

 eksklusivklausulen.
Indklagede påstod principalt sagen afvist hvilket ikke  

 blev taget til følge, da sagen i første række angik spørgsmålet, om en  

 kollektiv overenskomst var gældende for de af sagen omfattede arbejdsforhold,  

 jfr. arbejdsretslovens § 9, stk. 1, nr. 4, og da afgørelsen af det  

 foreliggende fortolkningsspørgsmål var en forudsætning for om der forelå  

 overenskomst, således at arbejdsretsloven § 10 ikke gjorde Arbejdsretten  

 inkompetent.
 Den nye arbejdsgiver idømt bod for overenskomstbrud, da han efter  

 virksomhedsoverdragelsesloven var bundet af overenskomsten uanset om der på  

 overdragelsestidspunktet var ansat medlemmer af den pågældende  

 lønmodtagerorganisation.
 Under denne sag har Landsorganisationen i Danmark for Nærings- og  

 Nydelsesmiddelarbejder Forbundet ved klageskrift af 2. november 1987  

 indklaget Bageriet Holmegården I/S, Ordrupvej 62, 2920 Charlottenlund, for  

 Arbejdsretten og nedlagt følgende påstande:
 1. Indklagede er omfattet af gældende overenskomst mellem klageren og  

 Københavns Bagerlaug.
 2. Indklagede virksomhed tilpligtes at overholde gældende overenskomst,  

 herunder bilag 4 samt give møde ved lovligt indvarslede fællesmøder.
 3. Den indklagede virksomhed tilpligtes til Nærings- og  

 Nydelsesmiddelarbejder Forbundet at betale en efter rettens skøn fastsat bod  

 for begået overenskomstbrud.
 Nævnte bilag 4 er sålydende:
»Bilag 4 Gensidighedsbestemmelse Enkeltfirmaer eller selskaber, der er medlemmer af Centralforeningen, er  

 forpligtet til fortrinsvis at beskæftige medlemmer af NNF  

 Bager/Møllergruppen.
 Inden for Centralforeningernes interesseområde forpligter forbundets  

 medlemmer sig til fortrinsvis at arbejde hos virksomheder, der er medlemmer  

 af disse foreninger.
 Ved fortrinsvis forstås, at arbejdsgiveren ved nyansættelser er forpligtet  

 til at sikre sig, at medarbejderen er medlem af NNF Bager/Møllergruppen.
Kun i de tilfælde hvor det - efter forespørgsel hos arbejdsformidlingen, - den lokale afdeling af NNF, - eller på anden måde er konstateret, at der ikke kan skaffes organiseret  

 arbejdskraft, kan uorganiseret arbejdskraft ansættes.« Der er mellem forbundet og Københavns Bagerlaug enighed om, at  

 forpligtelsen efter bilaget ikke alene påhviler medlemmer af  

 centralforeningerne i Jylland, på Sjælland og Lolland-Falster og på Fyn, men  

 også medlemmer af Københavns Bagerlaug.
 Indklagede har principalt påstået sagen afvist fra Arbejdsretten,  

 subsidiært nedlagt påstand om frifindelse.
 Sagens nærmere omstændigheder er efter det oplyste følgende:
Bagermester Poul Petersen, der var indehaver af bageriet »Ville  

 France«, Ordrupvej 62, Charlottenlund, overdrog pr. 1. februar 1987  

 virksomheden til det indklagede interessentskab, Bageriet Holmegården I/S.  

 Bagermester Petersen var medlem af Københavns Bagerlaug.
Det er oplyst af  

 indklagede, at bagermesteren ikke er og heller ikke har været interessent i  

 »Bageriet Holmegården I/S«.
Det er af Nærings- og  

 Nydelsesmiddelarbejder Forbundet oplyst, at der på overdragelsestidspunktet  

 var ansat medarbejdere i virksomheden, at disse har været medlemmer af  

 forbundet, og at de fortsatte i virksomheden efter overdragelsen.
 Den 7. august 1987, på et tidspunkt hvor Københavns Bagerlaug var af den  

 opfattelse, at den indklagede virksomhed var medlem af lauget, medens  

 forholdet var det, at organisationsforholdet endnu ikke var afklaret,  

 underskrev lauget og Nærings- og Nydelsesmiddelarbejder Forbundet  

 Bager/Møllergruppen følgende protokollat:
 »Ved et møde d.d. mellem nedenstående parter drøftedes NNF's klage af  

 8. juli 1987 vedrørende uorganiseret arbejdskraft i bageriet Ordrupvej 62,  

 ejet af Holmegårdens I/S.
 Sagen forhandledes, og man enedes om følgende forlig:
Arbejdsgiveren forpligter sig til fremover at overholde overenskomstens  

 bilag 4, således at samtlige ansatte i virksomhedens bageriafdeling inden 8  

 dage fra dato er indmeldt i NNF Bager/Møllergruppen.« Den 23. september 1987 meddelte lauget imidlertid Landsorganisationen i  

 Danmark, at »nævnte bagerivirksomhed ikke er og aldrig har været medlem  

 af Københavns Bagerlaug.« Det anføres videre i skrivelsen, at  

 forligsprotokollatet »kan i den videre fortsættelse af sagen opfattes  

 som en tilkendegivelse af, at Københavns Bagerlaug er af den opfattelse, at  

 overenskomsten mellem NNF Bager/Møllergruppen og Københavns Bagerlaug i sin  

 helhed er gældende også for omhandlede virksomhed.« En opfordring fra Landsorganisationen i en skrivelse af 13. oktober 1987  

 til indklagedes advokat om deltagelse i et fællesmøde blev afvist af denne  

 ved skrivelse af 14. oktober 1987.
 Det fremgår af § 32 i overenskomsten, at Hovedaftalen af 31. oktober 1973  

 mellem Dansk Arbejdsgiverforening og Landsorganisationen med ændring af 1.  

 marts 1981 er gældende.
Klageren har til støtte for sine påstande anført, at det er utvivlsomt, at  

 overdrageren af virksomheden var bundet af overenskomsten og dermed af bilag  

 4 til denne.
I kraft af § 2, stk. 1, nr. 1, i lov nr. 111 af 21. marts 1979  

 om lønmodtageres retsstilling ved virksomhedsoverdragelse er erhververen  

 herefter indtrådt umiddelbart i de rettigheder og forpligtelser, der bestod  

 på overdragelsestidspunktet i henhold til den kollektive overenskomst.
Det er  

 uden betydning for afgørelsen af spørgsmålet om denne umiddelbare indtræden,  

 om der på overdragelsestidspunktet var ansat organiserede medarbejdere eller  

 ej.
Det er klart, at en overenskomst, der er indgået mellem arbejdsgiver- og  

 arbejdstagerorganisationer, må være formuleret med henblik på at gælde for  

 medlemmerne af disse organisationer.
Når den skal bringes i anvendelse på  

 uorganiserede, i det foreliggende tilfælde på en uorganiseret arbejdsgiver,  

 må dens bestemmelser fortolkes således, at de kan anvendes på tilfældet.  

 Derfor giver det ikke mening at begrænse gensidighedsbestemmelsen i bilag 4  

 således, at den kun kan bringes i anvendelse på medlemmer af  

 arbejdsgiverorganisationen.
Dertil kommer, at der mellem organisationerne er  

 enighed om, at bestemmelsen i bilag 4 også skal være gældende for  

 uorganiserede.
Endelig har klageren anført, at der foreligger den fornødne  

 klarhed i retsstillingen til, at der ved den indklagede virksomheds  

 overtrædelse af overenskomsten, dels ved at udeblive fra fællesmøde, hvortil  

 den har mødepligt efter Hovedaftalens § 10, dels ved at beskæftige  

 uorganiseret arbejdskraft, er forskyldt bod.
Klageren har i denne forbindelse  

 henvist til, at bagermester Kaj Mortensen, der som arbejdsgiver i en anden  

 virksomhed er medlem af Københavns Bagerlaug, er deltager i interessentskabet  

 i den indklagede virksomhed.
 Indklagede har til støtte for afvisningspåstanden anført, at Arbejdsretten  

 ikke er kompetent, når den indklagede virksomhed ikke er medlem af nogen  

 arbejdsgiverorganisation, når der i virksomheden ikke er ansat organiseret  

 arbejdskraft, og når der som følge heraf ikke foreligger nogen overenskomst  

 eller anden kollektiv aftale, der er gældende for ansættelsesforholdene, jfr.  

 arbejdsretslovens § 9. Afvisningspåstanden støttes endvidere på, at der -  

 hvis det måtte antages, at der foreligger en overenskomst - er tale om et  

 fortolkningsspørgsmål, som Arbejdsretten ikke skal tage stilling til, jfr.  

 arbejdsretslovens § 10.
Indklagede har videre anført, at loven om lønmodtageres retsstilling ved  

 virksomhedsoverdragelse er lavet til beskyttelse af de ansatte lønmodtagere,  

 ikke i lønmodtagerorganisationernes interesse.
Det er derfor for  

 uorganiserede lønmodtageres vedkommende kun de ansatte selv, ikke nogen  

 lønmodtagerorganisation, der kan påberåbe sig lovens  

 beskyttelsesbestemmelser.
Indklagede har endvidere gjort gældende, at det vil være i strid med § 2 i  

 lov nr. 285 af 9. juni 1982 om beskyttelse mod afskedigelse på grund af  

 foreningsforhold, hvis indklagede blev tvunget til at efterleve bilag 4 til  

 overenskomsten ved at afskedige de ansatte.
De var ansat ved det indklagede  

 interessentskabs overtagelse af virksomheden, og der er ikke tale om nogen  

 nyansættelse.
Endelig har indklagede anført, at en eventuel overførelse af  

 overenskomstens bestemmelser på ansættelsesforholdene ikke kan omfatte  

 eksklusivbestemmelserne i bilag 4, idet disse efter selve ordlyden kun kan  

 forpligte medlemmer af arbejdsgiverorganisationerne.
Hvis der foreligger en  

 overtrædelse af overenskomstmæssige forpligtelser, er der tale om formildende  

 omstændigheder, jfr. arbejdsretslovens § 12.
 Arbejdsretten skal udtale:
Den tvist, der af klageren er indbragt for Arbejdsretten til pådømmelse,  

 angår i første række spørgsmålet, om en kollektiv overenskomst er gældende  

 for de af sagen omfattede ansættelsesforhold.
Dette spørgsmål henhører efter  

 arbejdsretslovens § 9, stk. 1, nr. 4, under Arbejdsrettens afgørelse.
Sagen  

 henhører således ikke i sin helhed under faglig voldgift.
Da afgørelsen af  

 det foreliggende fortolkningsspørgsmål er en forudsætning for afgørelsen af  

 spørgsmålet, om der på dette punkt foreligger overenskomstbrud, er  

 bestemmelsen i arbejdsretslovens § 10 ikke til hinder for, at Arbejdsretten  

 behandler også denne del af sagen.
Indklagedes afvisningspåstand vil herefter  

 ikke kunne tages til følge.
Det følger direkte af § 2, stk. 1, nr. 1, i loven om lønmodtageres  

 retsstilling ved virksomhedsoverdragelse, at den indklagede virksomhed, der  

 overtog et bageri i drift med ansat personale, er bundet af den overenskomst,  

 der forpligtede den overdragende virksomhed.
Der ses ikke at foreligge nogen  

 hindring for, at den lønmodtagerorganisation, der er påtaleberettiget i  

 henhold til overenskomsten, stiller krav til den overtagende virksomhed om  

 overholdelse af overenskomstens bestemmelser, også selvom der på  

 overdragelsestidspunktet ikke i virksomheden var ansat medlemmer af den  

 pågældende lønmodtagerorganisation.
Det må herefter lægges til grund, at den  

 indklagede virksomhed, som af klageren påstået, er omfattet af  

 overenskomsten.
Efter en fortolkning af bilag 4 til overenskomsten må det  

 endvidere antages, at virksomheden er bundet af overenskomsten med de i  

 bilaget indeholdte forpligtelser.
Det kan ikke antages, at en uorganiseret  

 arbejdsgiver, der tiltræder en kollektiv overenskomst, opnår en bedre  

 retsstilling end den organiserede, og bestemmelsen findes derfor at måtte  

 forstås således, at den ikke blot omfatter medlemmer af  

 arbejdsgiverorganisationerne, men også de arbejdsgivere, der i kraft af  

 tiltræden eller virksomhedsovertagelse bliver bundet af denne.
Herefter  

 findes den indklagede virksomhed at have begået overenskomstbrud ved ikke at  

 overholde bestemmelsen i bilag 4 til overenskomsten.
Efter henvisningen i  

 denne til Hovedaftalen findes indklagede endvidere at have begået  

 overenskomstbrud ved at have afvist at deltage i fællesmøde.
For disse  

 overenskomstbrud findes indklagede at burde betale en bod, der under de i  

 sagen foreliggende omstændigheder findes at kunne bestemmes til 10.000 kr.  

 Boden tilfalder Nærings- og Nydelsesmiddelarbejder Forbundet.
 Indklagede findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede, Bageriet Holmegården I/S, er omfattet af gældende overenskomst  

 mellem Nærings- og Nydelsesmiddelarbejder Forbundet og Københavns Bagerlaug  

 og bør overholde denne overenskomst, herunder bilag 4 til denne, og give møde  

 ved lovligt indvarslede fællesmøder.
 Indklagede betaler til Nærings- og Nydelsesmiddelarbejder Forbundet en bod  

 på 10.000 kr.
 Indklagede betaler 2.000 kr. i sagsomkostninger til Arbejdsretten.
