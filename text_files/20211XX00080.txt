Skriftlig fremsættelse (7. oktober 2021) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om kommunale internationale grundskoler (Ophævelse af revisionsbestemmelse) (Lovforslag nr.
L 38) Med lov om kommunale internationale grundskoler fik kommunerne mulighed for at oprette internationale grundskoletilbud i kommunalt regi med virkning fra skoleåret 2015/16. Loven blev evalueret i 2018, men da ingen kommuner havde anvendt loven, blev revisionsbestemmelsen i loven udskudt til folketingsåret 2021-22.
 Loven er igen blevet evalueret i maj 2021. Evalueringen har vist, at én kommune er i gang med at oprette en kommunal international grundskole, og flere andre kommuner overvejer at oprette en kommunal international grundskole.
På den baggrund foreslås det at ophæve revisionsbestemmelsen.
Ministeriet vil fortsat følge lovens virkninger og vil om tre-fem år foretage en evaluering af loven tilsvarende den, der er foretaget i 2018 og 2021.
 Det foreslås, at loven træder i kraft den 1. december 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
