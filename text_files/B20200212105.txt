Bekendtgørelse om et register over udledning og overførsel af forurenende stoffer (PRTR)1) I medfør af § 35 b, § 73, § 79 b, stk. 1, nr. 11, 16 og 17, § 80, stk. 1 og 2, § 89 a, stk. 1, og § 92 i lov om miljøbeskyttelse, jf. lovbekendtgørelse nr. 1218 af 25. november 2019, fastsættes:
Kapitel 1 Anvendelsesområde § 1. Denne bekendtgørelse supplerer Europa-Parlamentets og Rådets forordning (EØF) nr. 166/2006 af 18. januar 2006 om oprettelse af det europæiske register over udledning og overførsel af forurenende stoffer, som ændret ved Europa-Parlamentets og Rådets forordning (EU) nr. 2019/1243 af 20. juni 2019 (E-PRTR-forordningen), hvorefter en række virksomheder med væsentlige udledninger til luft, vand og jord, samt frembringelse af betydelige affaldsmængder skal indberette data om virksomheden og dens udledninger samt overførsler, jf. forordningens artikel 5.
 Stk. 2. Bekendtgørelsen fastsætter regler for virksomheders indberetning af oplysninger i medfør af E-PRTR-forordningen, herunder særlige bestemmelser om korrektion og supplering af allerede indberettede oplysninger for visse husdyrbrug samt myndighedsbehandling af indberettede oplysninger.
Kapitel 2 Definitioner § 2. I denne bekendtgørelse forstås ved:
1) Anlæg: en stationær teknisk enhed, hvor der gennemføres en eller flere af de aktiviteter, som er nævnt i bilag I i E-PRTR-forordningen, og enhver anden direkte forbundet aktivitet, der teknisk er knyttet til de aktiviteter, der udføres på denne lokalitet, og som kan have indvirkning på emissioner og forurening, jf.
E-PRTR-forordningens artikel 2, nr. 3.
 2) E-PRTR: det europæiske register over udledning og overførsel af forurenende stoffer, etableret ved E-PRTR-forordningen.
 3) PRTR-indberetning: en virksomheds indberetning af oplysninger i medfør af Artikel 5 i E-PRTR-forordningen, herunder korrektion og supplering af oplysninger.
 4) Tilsynsmyndighed: Den myndighed, som efter lov om miljøbeskyttelse fører tilsyn med virksomheden.
5) Virksomhed: et eller flere anlæg beliggende på samme lokalitet, som drives af samme fysiske eller juridiske person jf.
E-PRTR-forordningens artikel 2, nr. 4.
Kapitel 3 Kompetent myndighed § 3. Miljøstyrelsen varetager de opgaver, som er henlagt til den kompetente myndighed i henhold til E-PRTR-forordningen, jf. dog stk. 2.
Stk. 2. Kvalitetsvurdering af PRTR-indberetningen, jf.
E-PRTR-forordningens artikel 9, stk. 2, er henlagt til tilsynsmyndigheden.
Kapitel 4 PRTR-indberetning, kvalitetsvurdering og frister § 4. Virksomheder, hvor der foregår en eller flere af de aktiviteter, som er nævnt i bilag I til E-PRTR- forordningen, og hvor tærskelkapaciteten i bilaget er overskredet skal, jf. forordningens artikel 5, stk 1, 1. led indberette en række miljøoplysninger, herunder de årlige mængder af:
1) udledning til luft, vand og jord af ethvert af de forurenende stoffer i bilag II til E-PRTR-forordningen, som overskrider tærskelværdien i bilag II, 2) overførsel væk fra virksomhedens område af farligt affald i mængder på mere end 2 tons om året eller ikke-farligt affald i mængder på mere end 2.000 tons om året og 3) overførsel af ethvert af de forurenende stoffer, der er anført i bilag II til E-PRTR-forordningen væk fra virksomhedens område med spildevand, når tærskelværdierne i bilag II, kolonne 1b, er overskredet.
 Stk. 2. Indberetningen af miljøoplysninger skal indeholde de oplysninger, der fremgår af E-PRTR- forordningens artikel 5.
 Stk. 3. Virksomheder, der er omfattet af E-PRTR-forordningens indberetningskrav skal, jf. forordningens artikel 5, stk. 1, 2. led, indberette webadresse og fra rapporteringsåret 2021 produktionsmængde for de sektorer, som Kommissionen har fastsat rapporteringsenheder og parametre for.
 Stk. 4. PRTR-indberetning skal indgives digitalt, jf. § 7, en gang om året senest den 1. marts for foregående kalenderår.
 § 5. Kravene til rapportering i § § 4, stk. 1 gælder ikke i det omfang husdyrbrug, omfattet af forordningens indberetningskrav, allerede har afgivet oplysninger nævnt i artikel 5 i E-PRTR-forordningen afgives til Landbrugsindberetning.
 Stk. 2. Husdyrbrug, jf. stk. 1, modtager senest den 1. september en anmodning i E-boks om at verificere beregningen af husdyrbrugets ammoniakemission og eventuel information om husdyrbruget på virk.dk, jf. § 7.
Stk. 3. Hvis husdyrbruget vurderer, at oplysninger vedrørende udkast til PRTR-indberetningen, skal korrigeres eller suppleres med yderligere udledninger, overførsler og affald, jf.
E-PRTR-forordningens artikel 5, skal husdyrbruget senest den 1. oktober komme med forslag til korrektion eller supplering samt begrundelse herfor.
 Stk. 4. Såfremt husdyrbruget vurderer, at der ikke er grundlag for korrektion eller supplering af PRTR-indberetningen, jf. stk. 2, skal husdyrbruget tilkendegive dette senest den 1. oktober på virk.dk.
 § 6. Kravene til rapportering i § 4 gælder ikke i det omfang, at spildevandsanlæg omfattet af forordningens indberetningskrav allerede har afgivet oplysninger nævnt i artikel 5 i E-PRTR-forordningen til Danmarks Miljøportal.
 § 7. Oplysninger skal indberettes ved anvendelse af den digitale selvbetjening på virk.dk.
 Stk. 2. PRTR-indberetninger, der ikke indgives ved anvendelse af den digitale selvbetjening efter stk. 1, afvises, jf. dog stk. 3.
 Stk. 3. Hvis Miljøstyrelsen finder, at der foreligger særlige forhold, der gør, at PRTR-indberetningen ikke kan indgives ved digital selvbetjening, skal Miljøstyrelsen tilbyde, at indberetningen kan indgives på en anden måde end ved den digitale selvbetjening efter stk. 1.
Tilsynsmyndighedens kvalitetsvurdering af PRTR-indberetning § 8. Tilsynsmyndigheden vurderer på grundlag af myndighedens kendskab til virksomhedens miljøfor hold og godkendelsens vilkår kvaliteten af PRTR-indberetningen, med hensyn til deres fuldstændighed, konsistens og troværdighed.
Tilsynsmyndigheden udarbejder på baggrund heraf en digital udtalelse på virk.dk.
Indeholder udtalelsen bemærkninger til indberetningen, skal udtalelsen med bemærkninger gøres tilgængelig for virksomheden på virk.dk senest den 1. april.
 Stk. 2. Efter modtagelsen af tilsynsmyndighedens udtalelse med bemærkninger, jf. stk. 1, færdiggør virksomheden PRTR-indberetningen senest den 1. maj på virk.dk.
 Stk. 3. Indeholder udtalelsen ingen bemærkninger, afslutter tilsynsmyndigheden indberetningen på virk.dk. senest den 1. april.
 Stk. 4. Tilsynsmyndighedens kvalitetsvurdering af den af virksomheden færdiggjorte PRTR-indberetning, jf. stk. 2, skal være afsluttet på virk.dk senest den 1. juni.
Særligt for husdyrbrug § 9. Når tilsynsmyndigheden gennem det elektroniske indberetningssystem har modtaget et forslag til indberetning, jf. § 5, stk. 3 og 4 skal tilsynsmyndigheden på grundlag af myndighedens kendskab til husdyrbrugets miljøforhold og godkendelsens vilkår vurdere kvaliteten af de miljødata, der indgår i forslaget til korrektion eller supplering af PRTR-indberetningen, med hensyn til deres fuldstændighed, konsistens og troværdighed.
Tilsynsmyndigheden udarbejder på baggrund heraf en digital udtalelse på virk.dk.
Indeholder udtalelsen bemærkninger til husdyrbrugets forslag til korrektion eller supplering, skal udtalelsen med bemærkninger sendes til husdyrbruget senest 15. oktober.
 Stk. 2. Efter modtagelsen af tilsynsmyndighedens udtalelse med bemærkninger, jf. stk. 1, færdiggør husdyrbruget PRTR-indberetningen senest 1. november.
 Stk. 3. Indeholder udtalelsen ingen bemærkninger, afslutter tilsynsmyndigheden indberetningen på virk.dk senest 15. oktober.
 Stk. 4. Tilsynsmyndighedens kvalitetsvurdering af den af husdyrbruget færdiggjorte PRTR-indberetning, jf. stk. 2 skal være afsluttet på virk.dk senest den 15. november.
Kapitel 5 Adgang til oplysninger § 10. Miljøstyrelsen offentliggør oplysningerne i det danske PRTR-register på Miljøstyrelsens hjemmeside senest samtidig med, at Miljøstyrelsen videresender dem til Europa-Kommissionen.
Stk. 2. Samtlige EU-landes data kan ses i EUs E-PRTR, jf.
E-PRTR-forordningens artikel 10.
Kapitel 6 Fortrolighed § 11. Miljøstyrelsen kan bestemme, at oplysninger, der efter E-PRTR-forordningen skal indberettes til Miljøstyrelsen, ikke skal offentliggøres, hvis de kan undtages fra aktindsigt lov om aktindsigt i miljøoplysninger.
 Stk. 2. En virksomhed, der ønsker at udelade oplysninger efter stk. 1, skal i forbindelse med indberetningen på virk.dk angive begrundet anmodning herom.
Kapitel 7 Tvangsbøder § 12. Undlader en virksomhed i rette tid at indsende PRTR-indberetningen til Miljøstyrelsen, eller mangler en PRTR-indberetning oplysninger i henhold til E-PRTR-forordningens artikel 5, kan Miljøstyrelsen som tvangsmiddel pålægge bestyrelsen, direktionen eller et tilsvarende ledelsesorgan i virksomheden ugentlige eller månedlige tvangsbøder.
Kapitel 8 Klage over afgørelser § 13. Afgørelser efter § 11, stk. 1, kan påklages til miljøministeren. Øvrige afgørelser efter denne bekendtgørelse kan ikke påklages til anden administrativ myndighed.
Kapitel 9 Ikrafttrædelses- og overgangsbestemmelse § 14. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1172 af 13. oktober 2015 om et register over udledning og overførsel af forurenende stoffer (PRTR) ophæves.
Miljøministeriet, den 13. december 2020 Lea Wermelin / Christian Bruhn Rieper 1) I bekendtgørelsen er der medtaget visse bestemmelser i Europa-Parlamentets og Rådets forordning (EF) 2006/166 af 18. januar 2006 om oprettelse af et europæisk register over udledning og overførsel af forurenende stoffer og om ændring af Rådets direktiv 91/689/EF og 96/61/EF, EU-tidende nr.
L 33, side 1, som ændret ved Europa-Parlamentets og Rådets forordning (EU) 2019/1243 af 20. juni 2019, EU-Tidende nr.
L 198, side 241 og Kommissionens Gennemførelsesafgørelse (EU) 2019/1741 af 23. september 2019, EU-Tidende L 267, side 3. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
