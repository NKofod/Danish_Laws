Bekendtgørelse om vejafmærkning I medfør af § 87, stk. 3, § 90, stk. 2, § 95, stk. 1, og 3, og § 118, stk. 7, i færdselsloven, jf. lovbekendtgørelse nr.1047 af 24. oktober 2011 og efter forhandling med Justitsministeriet i henhold til § 40 fastsættes efter bemyndigelse i henhold til § 134 a, stk. 1:
Kapitel 1 Generelt § 1. Denne bekendtgørelse indeholder bestemmelser om vejafmærkningens udformning og betydning.
Reglerne om brug og administration af vejafmærkning, herunder krav til afmærkningens tekniske udførelse og opstilling findes i Vejdirektoratets bekendtgørelse om anvendelse af vejafmærkning.
Stk. 2. I de efterfølgende bestemmelser er afmærkningens normale udseende vist.
Afmærkning, som uanset mindre afvigelser fremtræder som samme afmærkning som den viste, har samme betydning som denne.
En samlet oversigt over de forskellige varianter af tavler findes på Vejdirektoratets hjemmeside.
 Stk. 3. På offentlige veje kan oplysningerne angives på den efter forholdene mest hensigtsmæssige måde, når de alene gælder for fodgængere, eller når afmærkningen opstilles på separate stier, dvs. stier, der ikke ligger langs veje, som må benyttes af motorkøretøjer.
 § 2. Uanset afmærkning kan køretøj, der anvendes ved vejarbejde, med fornøden forsigtighed føres således, som det er nødvendigt af hensyn til arbejdet.
Stk. 2. For udrykningskørsel og kørsel med forsvarets og redningsberedskabet køretøjer gælder de regler, der er fastsat herom.
Det samme er tilfældet for andre grupper af trafikanter, for hvilke der er fastsat særlige regler, fx invalide.
 § 3. Vejdirektoratet kan meddele en kommunal vejbestyrelse eller vejmyndighed dispensation fra bestemmelser, der er fastsat i denne bekendtgørelse jf. dog stk. 3.
 Stk. 2. Transportministeriet kan meddele Vejdirektoratet dispensation fra bestemmelser, der er fastsat i denne bekendtgørelse, jf. dog stk. 3.
 Stk. 3. Dispensation fra bestemmelserne om E 49-52 i § 23 kan meddeles efter forhandling med Justitsministeriet.
Kapitel 2 Færdselstavler § 4. Der er følgende hovedtavler:
 1) A: Advarselstavler.
 2) B: Vigepligtstavler.
 3) C: Forbudstavler.
 4) D: Påbudstavler.
 5) E: Oplysningstavler.
Stk. 2. Advarselstavler angiver fare.
De opsættes i almindelighed kun, hvor faren vanskeligt kan forudses af trafikanterne eller er væsentlig større, end trafikanterne må forvente.
 Stk. 3. Vigepligtstavler angiver vigepligtsforhold.
 Stk. 4. Forbudstavler angiver særlige forbud.
 Stk. 5. Påbudstavler angiver særlige påbud.
 Stk. 6. Oplysningstavler angiver andre forhold af færdselsmæssig betydning.
 Stk. 7. Færdselstavlernes udseende er angivet i det følgende.
§ 5. Variable færdselstavler kan være sammensat af lyskilder eller være opbygget af lameller.
Udseendet kan med det formål være ændret i nødvendigt omfang, jf. § 3. Røde kanter og røde symboler på hovedtavler skal dog forblive røde.
Variable færdselstavler har samme gyldighed som faste færdselstavler.
 Stk. 2. Det er tilladt at bruge følgende hovedtavler som variable færdselstavler: A 20, A 22, A 39, A 95, A 99, C 11, C 51, C 52, C 53, C 54, C 55, C 56 og E 16.
 § 6. Midlertidige færdselstavler opbygges af den aktuelle hovedtavle eventuelt suppleret med en undertavle sat op på en gul baggrundsplade med sort kant.
 Stk.2 Midlertidige tavler med tekst kan oplyse om forhold ved vejen.
 Stk. 3. Det er tilladt at bruge følgende hovedtavler som midlertidige færdselstavler: A 16, A 19, A 20, A 36, A 43,1, A 99 og E 53.
§ 7. Færdselstavler opsættes i højre side af vejen i færdselsretningen.
Dog kan færdselstavler opsættes i midterrabat eller venstre side af vejen eller ophænges over kørebanen, hvor vej- eller færdselsmæssige forhold gør det påkrævet.
§ 8. Færdselstavler gælder normalt for al trafik i færdselsretningen.
Deres betydning kan dog indskrænkes til kun at gælde for trafikken ad enkelte vognbaner.
Dette kan på ophængte tavler tydeliggøres med nedadrettede pile eller vises på oplysningstavler, jf. § 23.
U.
Undertavler § 9. En færdselstavles betydning kan præciseres, indskrænkes eller udvides ved tekst, tal eller symbol på en rektangulær undertavle under hovedtavlen.
Stk. 2. Undertavler til advarselstavler, vigepligtstavler og forbudstavler har hvid bund.
Undertavler til påbudstavler og oplysningstavler har blå bund.
Undertavlerne til E 42 Motorvej og E 44 Motorvej ophører, jf. § 23, har grøn bund.
Undertavler til E 33 kan dog have sort bund.
Stk. 3. Udseendet af en række undertavler, der kun bliver brugt i forbindelse med bestemte hovedtavler, angives i de følgende bestemmelser i forbindelse med de pågældende hovedtavler.
Herudover bliver følgende undertavler især brugt:
 Stk. 4. De hyppigst forekommende symboler er følgende:
A.
Advarselstavler § 10. Advarselstavler er trekantede med spidsen opad.
De har rød rand og hvidt midterfelt med sort symbol, som angiver farens art.
Dette gælder dog ikke tavlerne A 19 Lyssignal, A 74 Krydsmærker og A 75 Afstandsmærker.
§ 11. Uden for tættere bebygget område opsættes advarselstavler normalt mellem 150 og 250 m før farestedet.
Opsættes de i anden afstand fx på motorvej, angives afstanden på undertavle.
 Stk. 2. I tættere bebygget område kan tavlerne opsættes i kortere afstand fra farestedet uden afstandsangivelse.
 Stk. 3. Tavlerne A 18 Modkørende færdsel, A 35 Farlig rabat, A 74 Krydsmærker, A 75 Afstandsmærker og A 92 Havnekaj opsættes som anført ved disse tavler.
 § 12. Følgende advarselstavler kan bruges:
B.
Vigepligtstavler § 13. Vigepligtstavler opsættes umiddelbart ved det sted, hvor eller hvorfra den angivne vigepligtsregel gælder.
 § 14. Følgende vigepligtstavler kan bruges:
C.
Forbudstavler § 15. Forbudstavler er cirkelformede.
De har med de i § 17 viste undtagelser rød rand og sort symbol, der angiver forbuddets art.
§ 16. Forbudstavler opsættes normalt umiddelbart ved det sted, hvor eller hvorfra forbuddet gælder.
Tavler, der opsættes i nogen afstand fra stedet, forsynes med undertavle med afstandsangivelse.
 Stk. 2. Hvor andet ikke er bestemt nedenfor i § 17, gælder et forbud frem til næste vejkryds, hvis det ikke forinden er ophævet med ophørstavle, eller andet er angivet med undertavle.
 Stk. 3. Forbudstavlers betydning kan præciseres, indskrænkes eller udvides med undertavle, jf. § 9. Forbud angivet med tavlerne C 11 og C 21 til C 43 indskrænkes tillige ved brug af følgende betegnelser på undertavle:
1) »Gælder kun gennemkørsel«.
Dette indebærer, at passage af vejen uden ærinde er ulovligt.
2) »Ærindekørsel tilladt«.
Ved ærindekørsel forstås kørsel på egne eller andres vegne i forbindelse med aflevering, afhentning, arbejde, indkøb, gæstebud og lignende samt parkering i denne forbindelse.
Kørsel til og fra egen bolig og egen erhvervsvirksomhed anses også for ærindekørsel.
3) »Varekørsel tilladt«.
Ved varekørsel forstås kørsel med det formål at aflevere eller afhente varer (herunder materialer), som det vil være forbundet med urimeligt stort besvær at transportere uden brug af det aktuelle transportmiddel.
4) »Arbejdskørsel tilladt«.
Ved arbejdskørsel forstås ærindekørsel i forbindelse med udførelse af et erhverv.
5) »Beboerkørsel tilladt«.
Ved beboerkørsel forstås kørsel, hvor køretøjet føres af en person eller medbringer en person, der har egen bolig eller egen virksomhed på den aktuelle vejstrækning.
 § 17. Følgende forbudstavler kan bruges:
D.
Påbudstavler § 18. Påbudstavler er cirkelformede med blå bund og hvidt symbol, som angiver påbuddets art.
 § 19. Påbudstavler opsættes umiddelbart ved det sted, hvor eller hvorfra påbuddet gælder.
 § 20. Følgende påbudstavler kan bruges:
E.
Oplysningstavler § 21. Oplysningstavler er rektangulære.
De har med de i § 23 angivne undtagelser blå bund og hvidt symbol eller hvid tekst.
§ 22. Oplysningstavler opsættes i nærheden af det sted eller ved begyndelsen af den vejstrækning, som tavlens indhold vedrører.
Tavler, der opsættes i nogen afstand, kan forsynes med afstandsangivelse forneden på tavlen eller på undertavle.
 § 23. Der anvendes følgende oplysningstavler:
Kapitel 3 Vejvisningstavler § 24. På det almindelige vejnet uden for motorveje anvendes følgende vejvisningstavler:
 1) F: Vejvisere.
 2) G: Orienteringstavler.
 3) H: Afstands- og stedtavler.
 4) L: Rutenumre.
 5) M: Servicetavler.
Stk. 2. Vejvisere angiver vejvisningsmål for de enkelte veje.
Vejvisere opsættes ved vejkryds.
 Stk. 3. Orienteringstavler forvarsler vejvisning i vejkryds.
 Stk. 4. Afstands- og stedtavler angiver lokaliteter, eventuelt med afstandsangivelse.
 Stk. 5. Rutenumre angiver vigtige rejseruter.
 Stk. 6. Servicetavler angiver faciliteter og vigtigere seværdigheder af interesse for trafikanterne.
 § 25. På motorveje anvendes følgende vejvisningstavler:
 1) H: Stedtavler.
 2) I: Frakørselstavler.
 3) J: Vognbane- og orienteringstavler.
 4) K: Bekræftelses- og afstandstavler.
 5) L: Rutenumre.
 6) M: Servicetavler.
 Stk. 2. Stedtavler angiver lokaliteter.
Stk. 3. Frakørselstavler angiver vejvisningsmål for de veje, der krydser motorvejene.
Er den krydsende vej en motorvej, angives dette med motorvejssymbol eller eventuelt motorvejskrydssymbol og navn på motorsvejskrydset.
Er den krydsende vej en motortrafikvej eller en almindelig vej, angives nummer og navn på frakørslen.
 Stk. 4. Vognbane- og orienteringstavler angiver vejvisningsmål, der nås ved at følge de pågældende vognbaner.
 Stk. 5. Bekræftelses- og afstandstavler angiver næste frakørsel og lokaliteter samt afstand til disse.
 Stk. 6. Rutenumre angiver vigtige rejseruter.
 Stk. 7. Servicetavler angiver visse faciliteter af interesse for trafikanterne på motorveje.
 § 26. Bestemmelserne i §§ 7-9 finder tilsvarende anvendelse for vejvisningstavler.
 Stk. 2. Vejvisningstavler har de i §§ 29-42 angivne farver.
 Undertavler til vejvisningstavler har samme bundfarve som hovedtavlen.
Stk. 3. På vejvisningstavler kan foruden vejvisningsmål anføres afstand, rutenummer og andre for vejvisningen relevante oplysninger, fx symboler for motorvej, motortrafikvej, serviceanlæg og seværdighed.
Rutenummer kan være eneste vejvisningsmål.
 Farven på rutenumre er uafhængig af farven på den pågældende vejvisningstavle.
 Stk. 4. Ved vejvisning, der kun henvender sig til særlige færdselsarter, placeres et symbol for den aktuelle færdselsart på vejvisningstavlen.
 § 27. Elementer på vejvisningstavlerne F, G kan være variable.
 Stk. 2. Variable vejvisningstavlers faste dele udformes med farver som på tilsvarende vejvisning.
 § 28. Midlertidig vejvisning, fx ved vejarbejder, forsøgsstrækninger og vejforlægninger, kan opbygges på følgende måde:
 1) Den aktuelle vejvisningstavle udført med gul bund med sort tekst.
 2) Som almindelig vejvisningstavle suppleret med en tavle med sort tekst på gul baggrund.
 3) Som tavle med sort tekst på gul bund, der oplyser om vejvisning.
 Stk. 2. På vejvisning efter stk. 1, kan vejvisningsmål være udeladt.
 Stk. 3. Det er tilladt at bruge følgende vejvisningstavler: F, G, I, J og K som midlertidige vejvisningstavler.
F.
Vejvisere på almindelige veje og stier § 29. Vejvisere har hvid bund, rød tekst og rød ramme, jf. dog stk. 2-6.
 Stk. 2. Vejvisere til mål ad motorvej har grøn bund, hvid tekst og hvid ramme.
 Stk. 3. Vejvisere til parkering har blå bund, hvidt P-symbol og hvid tekst.
 Stk. 4. Vejvisere til seværdigheder, serviceanlæg, overnatningsmål, større virksomheder og lignende (almindelig servicevejvisning) har hvid bund, blå tekst og blå ramme.
 Stk. 5. Vejvisere til mindre virksomheder i det åbne land (særlig servicevejvisning) har sort bund, hvid tekst og hvid ramme.
 Stk. 6. Stivejvisere har blå bund, hvidt symbol og hvid tekst.
 Stk. 7. Vejvisere kan erstattes af eller suppleres med portalorienteringstavler, jf. § 32.
 § 30. Der anvendes følgende vejvisere:
G.
Orienteringstavler på det almindelige vejnet § 31. Orienteringstavler har hvid bund og rød tekst, portaltavler dog blå bund og hvid tekst.
Vejvisning til motorvej anføres i et grønt felt med hvid tekst.
 Stk. 2. Færdselstavler kan angives på orienteringstavler.
 Stk. 3. Servicemål kan angives på orienteringstavler.
 § 32. Der anvendes følgende orienteringstavler:
H.
Afstands- og stedtavler på almindelige veje og stier § 33. Afstands- og stedtavler har blå bund og hvid tekst medmindre andet er vist under de enkelte tavler.
 § 34. Der anvendes følgende afstands- og stedtavler:
I.
Vejvisning og stedsangivelse på motorvej § 35. Vejvisningstavler på motorvej har grøn bund, når der vejvises til mål ad motorvej, og blå bund, når der vejvises til mål bort fra motorvej ad frakørsel.
Tekst og symboler er hvide.
Dog er numre på motorvejsfrakørsler røde i et hvidt sekskantet felt, og servicesymboler er sorte i et hvidt felt, jf. dog § 42, tavle M 21 Førstehjælp.
 Stk. 2. Vejvisningstavler på motorvej kan være ophængt over kørebanen som portaltavler eller være opsat ved siden af kørebanen.
 Stk. 3. På vejvisningstavler på motorvej kan være vist forbudstavler eller oplysningstavler.
 § 36. Følgende tavler anvendes normalt som vejvisning og forvarsling for denne ved frakørsler til det almindelige vejnet:
J.
Vognbane- og orienteringstavler på motorvej § 37. Vognbane- og orienteringstavler på motorvej har farve som angivet i § 35, stk. 1.
 Stk. 2. Følgende tavler anvendes til vejvisning og forvarsling for denne ved motorvejsforgreninger, samt når særlige forhold gør det påkrævet til vejvisning ved frakørsler:
K.
Bekræftelses- og afstandstavler på motorvej § 38. Bekræftelses- og afstandstavler på motorvej har farve som angivet i § 35, stk. 1.
 Stk. 2. Følgende tavler anvendes til at orientere trafikanterne om mål og afstande på motorvejen:
L.
Ruteangivelser § 39. Rutenumre med punkteret ramme anvendes på veje, som fører mod den pågældende rute.
 Stk. 2. I forbindelse med rutenummeret kan især for ruter på motorveje anføres rutens hovedretning nord, syd, øst og vest forkortet til n, s, ø og v.
 Stk. 3. Rutenumre og ruteidentifikation for veje anføres dels på særlige tavler langs vejene, dels på de i andre paragraffer beskrevne vejvisningstavler, enten alene eller i forbindelse med stednavne.
 § 40. Der anvendes følgende rutenumre:
M.
Servicetavler § 41. Servicetavler til almindelig servicevejvisning er rektangulære med blå rand og hvidt midterfelt med sort symbol.
Tavle M 21 har dog rødt symbol.
Tavlerne M 52,2, M 53 og M 54 har hvide symboler på brun baggrund.
Flere symboler kan anføres på samme tavle.
Servicetavler til særlig servicevejvisning er rektangulære med sort rand og hvidt midterfelt med sort symbol.
 Stk. 2. Tavler, der opsættes i nogen afstand fra anlægget, forsynes med afstandsangivelse under midterfeltet eller på undertavle.
 Stk. 3. Tavler, der på motorvej opsættes i nogen afstand fra anlægget, forsynes med afstandsangivelse til højre for eller under det hvide midterfelt.
 Stk. 4. Tavler, der forvarsler servicemål beliggende på en sidevej, forsynes med undertavle U 6. Afstand til sidevejen kan anføres ved pilen.
 § 42. Der anvendes følgende servicetavler:
Kapitel 4 Kant- og baggrundsafmærkning m.m.
 § 43. Der anvendes følgende typer kant- og baggrundsafmærkning m.m.:
 1) N: Kantafmærkning.
 2) O: Baggrundsafmærkning.
 3) P: Færdselsfyr.
 Stk. 2. Kantafmærkning fremhæver kørebanekantens forløb og faste genstande.
 Stk. 3. Baggrundsafmærkning angiver bratte ændringer i kørebanens forløb.
 Stk. 4. Færdselsfyr fremhæver heller, rabatter og lignende.
N.
Kantafmærkning § 44. Der anvendes følgende kantafmærkning:
§ 45. Faste genstande nær vejkanten, fx steler, vejtræer og master, kan afmærkes med refleks i samme farver som kantpæles refleks.
Steler og lignende på kørebanen skal afmærkes med reflekterende materiale.
I særlige tilfælde kan anvendes kantafmærkningsplader.
Barduner, tynde master og lignende kan afmærkes med skiftevis røde og hvide felter.
§ 46. Indkørsel til gård eller lignende kan af ejeren markeres med rød refleks.
Refleksarealet må ikke være større end 30 cm2, og refleksen må ikke anbringes nærmere end 1,5 m fra kanten af den vigtigere vejs kørebane.
Opsætning af refleks på den vigtigere vejs areal skal godkendes af vejbestyrelsen.
O.
Baggrundsafmærkning § 47. Der anvendes følgende baggrundsafmærkning:
P.
Færdselsfyr § 48. Der anvendes:
Kapitel 5 Afmærkning på kørebanen m.m.
 § 49. Der anvendes følgende typer afmærkning på kørebanen m.m.:
 1) Q: Længdeafmærkning.
 2) R: Pilafmærkning.
 3) S: Tværafmærkning.
 4) T: Afmærkning for standsning og parkering.
 5) V: Tekst og symboler på kørebanen m.m.
Stk. 2. Længdeafmærkning er afmærkning på langs af vejen.
Afmærkningen angiver vejens opdeling i baner.
 Stk. 3. Pilafmærkning angiver, hvor trafikanterne skal placere sig på vejen for at komme i den viste retning.
Stk. 4. Tværafmærkning er afmærkning på tværs af kørselsretningen.
Afmærkningen angiver pligt til at holde tilbage for krydsende færdsel.
§ 50. Afmærkning på kørebane, cykelsti m.m. er hvid.
Gul afmærkning anvendes dog til at angive midlertidig regulering, fx vejarbejde eller vejforlægning, og skal efterkommes forud for hvid afmærkning.
Gul afmærkning anvendes endvidere til T 61 Standsningsforbud og T 62 Parkeringsforbud, jf. § 55 Blå afmærkning kan anvendes ved S 21 Cykelfelt.
Stk. 2. Hvid og gul afmærkning kan suppleres med eller erstattes af færdselssøm eller lignende.
Disse kan forsynes med lys eller refleks i samme farve som afmærkningen.
Q.
Længdeafmærkning § 51. Der anvendes følgende længdeafmærkning på kørebanen:
§ 52. Til opdeling af sti i baner for forskellige færdselsarter eller færdselsretninger anvendes smal ubrudt linje, punkteret linje eller spærreflade.
Ubrudt linje angiver, at linjen under normale forhold ikke må overskrides.
Ubrudt kantlinje kan desuden anvendes til at begrænse stiers kant mod rabat.
Stier med cykeltrafik i begge retninger, som forløber langs vej, afmærkes med punkteret midterlinje.
Denne afmærkes også ved disse stiers forløb gennem kryds og suppleres da med V 21 Cykelsymbol.
R.
Pilafmærkning § 53. Der anvendes følgende pilafmærkning på kørebanen:
 § 54. Pile på cykelsti og lignende har tilsvarende betydning som angivet i § 53.
S.
Tværafmærkning § 55. Der anvendes følgende tværafmærkning:
T.
Afmærkning for standsning og parkering § 56. Der anvendes følgende afmærkning for standsning og parkering:
V.
Tekst og symboler på kørebanen m.m.
 § 57. Udover hvad der følger af bestemmelser i de forudgående paragraffer, anvendes følgende afmærkning med tekst eller symbol på kørebanen m.m.:
Kapitel 6 Signalanlæg § 58. Der anvendes følgende typer signalanlæg:
 1) X: Gadesignaler.
 2) Y: Vognbanesignaler.
 3) Z: Blinksignaler.
 Stk. 2. Gadesignaler anvendes til at regulere trafikken ind i vejkryds og over fodgængerfelter og til at regulere trafikretningen ad vejstrækninger for skiftevis ensrettet trafik.
 Stk. 3. Vognbanesignaler angiver, om en vognbane er åben for færdsel i den pågældende retning.
 Stk. 4. Blinksignaler angiver stop eller særlig fare.
 § 59. Bestemmelserne i §§ 7-9 vedrørende færdselstavler finder tilsvarende anvendelse for signalanlæg.
X.
Gadesignaler § 60. Gadesignaler opdeles i lyssignaler og lydsignaler.
Lyssignaler § 61. Lyssignaler kan vise rødt, rødt og gult, grønt eller gult lys, jf. dog X 19 Bussignal.
Stk. 2. Rødt lys betyder stop.
Kørende skal standse før stoplinje eller, hvis ingen stoplinje findes, i betryggende afstand før krydset eller vejstrækningen.
Fodgængere må ikke træde ud på kørebane eller cykelsti.
Trafikanter, der er kommet ind på det regulerede område, skal så vidt muligt forlade det, for fodgængeres vedkommende ved at fortsætte til nærmeste fortov, helle eller rabat.
Stk. 3. Rødt og gult lys samtidig betyder stop.
Rødt og gult lys samtidig har samme betydning som rødt lys, men angiver tillige, at signalet snart vil skifte til grønt.
Ved kryds i umiddelbar nærhed af jernbaneoverkørsel kan signalet dog skifte tilbage til rødt lys alene, når tog nærmer sig.
Stk. 4. Grønt lys betyder kør.
Fodgængere må betræde kørebane og cykelsti.
Det er dog en forudsætning, at trafikanterne ikke herved overtræder andre bestemmelser.
Stk. 5. Gult lys betyder stop.
Det angiver, at signalet snart vil skifte til rødt, men har i øvrigt samme betydning som rødt.
Kørende skal dog ikke standse, hvis de, når signalet skifter fra grønt til gult, er nået så langt frem, at standsning vil medføre fare.
 § 62. Der anvendes følgende lyssignaler:
Lydsignaler § 63. Lydsignaler til vejledning for fodgængere kan kun anvendes i kombination med X 11 Hovedsignal eller X 18 Fodgængersignal.
Stk. 2. Lydsignalet udsender to typer af lydimpulser.
En hurtig lydimpuls, der betyder »gå«, og en langsom lydimpuls, der betyder »vent«.
Lydimpulserne kan udsendes med variabel lydstyrke afhængig af omgivelserne.
Stk. 3. Lydsignalet er suppleret med pillignende relieffer på vandret flade.
Disse pile angiver retningen på det tilhørende fodgængerfelt.
På retningspilene er i spidsen anbragt én knop, hvis fodgængerkrydsningen foregår fra fortov til fortov.
Hvis fodgængerkrydsningen foregår fra fortov til helle, er der anbragt to knopper i pilespidsen.
På sådanne heller skal der også være anbragt lydgivere og retningspile.
 Stk. 4. På en lodret flade umiddelbart under retningspilene kan placeres en trykknap for blinde til anmeldelse for grønt lys/gå-lydsignal.
Y.
Vognbanesignaler § 64. Der anvendes:
Z.
Blinksignaler § 65. Der anvendes følgende blinksignaler:
Kapitel 7 Ikrafttræden § 66. Bekendtgørelsen træder i kraft den 1. august 2012.
 Stk. 2. Bekendtgørelse nr. 784 af 6. juli 2006 om vejafmærkning ophæves.
 Stk. 3. Hvor advarselstavlen A 22 Børn suppleret med undertavle med teksten »Skolepatruljen arbejder« tidligere har været anvendt, kan tavlekombinationen fortsat anvendes indtil den 1. januar 2022 til angivelse af, at skolepatruljen arbejder.
 Stk. 4. Indtil den 15. juli 2016 kan N 17 Fodgængersøjle, der fremgår af bekendtgørelse nr. 590 af 24. juni 1992 om vejafmærkning, anvendes.
 Stk. 5. Indtil den 15. juli 2016 kan UA 41 Hastighedsangivelse, C 55 Lokal hastighedsbegrænsning, C 56 Ophør af lokal hastighedsbegrænsning, D 55 Mindste hastighed, D 56 Ophør af mindste hastighed, E 37 Krybespor, E 41 Hastighedsangivelse for frakørsel, E 51-54, E 68-69 med angivelse af hastighedszone og E 80 Generelle hastighedsbegrænsninger anvendes med det udseende, der fremgår af bekendtgørelse nr. 590 af 24. juni 1992 om vejafmærkning.
 Stk. 6. Indtil den 1. august 2022 kan E 31,1 bruges med det udseende, der fremgår af bekendtgørelse nr. 784 af 6. juli 2006 om vejafmærkning.
 Stk. 7. Indtil den 1. august 2022 kan E 91 bruges med gult blink.
 Stk. 8. Indtil den 1. august 2022 kan H 47 bruges med den tekst, der fremgår af bekendtgørelse nr. 784 af 6. juli 2006.
