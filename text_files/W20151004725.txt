Ligebehandlingsnævnets afgørelse om køn - forskellige priser - medhold - forvaltningsretlig genoptagelse J.nr. 2500251-10 Det var i strid med ligestillingsloven, at et diskotek havde forskellige entrépriser for mænd og kvinder.
Klager valgte i forbindelse med et besøg på et diskotek, at gå da han blev afkrævet en højere entrépris end sin kæreste.
Klager blev tilkendt en godtgørelse på 2.500 kr.
Ligebehandlingsnævnet lagde afgørende vægt på, at klager havde besøgt diskoteket.
Ligebehandlingsnævnet fandt, at hensynet til en effektiv overholdelse af reglerne kunne begrunde en højere godtgørelse, end hvad der hidtil har været praksis i nævnet.
 Klagen drejer sig om forskelsbehandling på grund af køn i forbindelse med, at et diskotek opkræver forskellige entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at indklagede opkrævede forskellige entrépriser for mænd og kvinder.
Fem medlemmer deltog i nævnets afgørelse.
 Indklagede skal inden 14 dage betale en godtgørelse til klageren på 2.500 kr. med procesrenter fra den 26. oktober 2010, hvor klagen blev modtaget i Ligebehandlingsnævnet.
Sagsfremstilling Der er klaget over, at et diskotek opkrævede forskellige entrépriser for mænd og kvinder.
Diskoteket havde en entrépris på 199 kr. for kvinder og 299 kr. for mænd.
Prisen inkluderede fri bar.
Parternes bemærkninger Klager påstår, at det var i strid med ligestillingsloven, at diskoteket opkrævede forskellige entrépriser for mænd og kvinder.
 Klager oplyser, at han ønskede at komme ind på diskoteket sammen med sin kæreste, men ombestemte sig, da han blev afkrævet den højere entrépris.
 Klager har nedlagt påstand om godtgørelse.
 Indklagede har udtalt, at de ingen bemærkninger har.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har overtrådt lov om ligestilling af mænd og kvinder ved at opkræve forskellige entrépriser for mænd og kvinder.
Godtgørelse Det fremgår af Rådets direktiv 2004/113/EF, artikel 14 om sanktion at: "Medlemsstaterne fastsætter de sanktioner, der skal anvendes ved overtrædelse af de nationale bestemmelser, der er vedtaget i henhold til dette direktiv, og træffer de nødvendige foranstaltninger for at sikre, at sanktionerne bliver anvendt.
De iværksatte sanktioner, der kan omfatte udbetaling af erstatning til ofret, skal være effektive, stå i rimeligt forhold til overtrædelsen og have afskrækkende virkning." I en situation som den foreliggende, hvor klageren var mødt op hos indklagede og blev afkrævet en højere entrépris end sin kæreste, foreligger der en krænkelse, som berettiger ham til en godtgørelse.
 Da endvidere hensynet til en effektiv overholdelse af ligebehandlingsreglerne gør det nødvendigt, tilkendes klager en godtgørelse, der fastsættes til 2.500 kr.
Indklagede skal herefter betale 2.500 kr. til klager med procesrenter fra den 26. oktober 2010, hvor sagen blev indbragt for Ligebehandlingsnævnet.
Beløbet skal betales inden 14 dage.
