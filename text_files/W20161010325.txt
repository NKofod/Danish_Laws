Ligebehandlingsnævnets afgørelse om køn - arbejdsvilkår - ej medhold - retlig interesse - kompetence J.nr. 2016-6810-31126 En børnehave havde personalemæssige retningslinjer om, at det udelukkende var de kvindelige ansatte, der hjalp børnene ved toiletbesøg, ble- og tøjskiftning.
Klager havde ikke været direkte berørt af den påståede forskelsbehandling på en sådan måde, at klager havde en individuel og aktuel interesse i sagen.
Kravet om, at klager skal have retlig interesse, blev indsat i lov om Ligebehandlingsnævnet med virkning fra den 1. januar 2016.
 Nævnet afviste derfor klagen.
 Klagen drejer sig om påstået forskelsbehandling på grund af køn i forbindelse med, at det i den indklagede børnehave udelukkende er de kvindelige ansatte, der hjælper børnene ved toiletbesøg, ble- og tøjskiftning.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling En mand klagede den 14. juni 2016 over en børnehaves personalemæssige retningslinjer om, at det udelukkende er de kvindelige ansatte, der hjælper børnene ved toiletbesøg, ble- og tøjskiftning.
 Klager betegner i klagen sig selv som kommende pædagog.
Parternes bemærkninger Klager gør gældende, at særregler overfor mænd er forkerte.
Han ønsker at opnå ligestilling i de danske pædagogiske institutioner.
Han ønsker at kunne arbejde i et fag, hvor han ikke bliver diskrimineret alene fordi, han er mand.
Han ønsker lige regler for begge køn, og at de institutioner, der har særregler overfor mænd, får en henstilling om at slette de åbenlyst forkerte regelsæt.
Klager er gennem medierne blevet gjort opmærksom på, at der sker en negativ forskelsbehandling og diskriminering af mandlige pædagoger hos børnehaven.
Han kan ikke forstå, at det kan være lovligt, at man vælger at udelukke mandlige pædagoger fra deres pædagogiske arbejde alene på baggrund af deres køn.
Klager har intet personligt med børnehaven at gøre.
Han er selv kommende pædagog, og har ikke lyst til at havne i en pædagogisk institution, hvor han allerede inden han træder ind af døren, skal udsættes for særlige regler alene på baggrund af sit mandlige køn.
 Der er med klagen vedlagt et skærmbillede fra børnehavens hjemmeside.
Ligebehandlingsnævnets bemærkninger og konklusion Ligebehandlingsnævnet kan behandle klager over forskelsbehandling på grund af køn på arbejdsmarkedet.
 En klage kan indbringes for Ligebehandlingsnævnet af den, der har retlig interesse i sagen.
 Kravet om, at en klager skal have retlig interesse, blev indsat i lov om Ligebehandlingsnævnet med virkning fra den 1. januar 2016.
Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt.
Klager er efter det oplyste ikke ansat i den indklagede børnehave og er efter sine egne oplysninger alene blevet bekendt med indklagedes retningslinjer gennem børnehavens hjemmeside.
Efter det oplyste om klagers bopæl, er klager ikke potentiel bruger af den indklagede børnehave.
Klager har herefter ikke været direkte berørt af den påståede forskelsbehandling på en sådan måde, at klager har en individuel og aktuel interesse i sagen.
 Den omstændighed, at klager er under uddannelse som pædagog, kan ikke føre til anden vurdering.
 Ligebehandlingsnævnet afviser derfor klagen.
