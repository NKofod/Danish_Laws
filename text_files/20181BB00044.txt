Fremsat den 16. november 2018 af Søren Søndergaard (EL), Eva Flyvholm (EL), Henning Hyllested (EL), Rasmus Vestergaard Madsen (EL) og Jakob Sølvhøj (EL) Forslag til folketingsbeslutning om at afskaffe EU's finansiering af EU-partier og EU-politiske fonde Folketinget pålægger regeringen at arbejde for at afskaffe EU's finansiering af EU-partier og EU-politiske fonde.
Bemærkninger til forslaget Beslutningsforslaget har til formål at sikre, at den danske regering i Ministerrådet arbejder for en afskaffelse af EU-finansieringen af EU-partier og EU-politiske fonde.
EU-partier blev indført i EU-retten med Maastrichttraktaten i 1993. I forbindelse med vedtagelsen af Amsterdamtraktaten i 1997 blev der åbnet op for finansiering af disse partier fra EU-budgettet.
De EU-finansierede partier blev indført i Maastrichttraktatens artikel 191, der lød: »Politiske partier på europæisk plan er vigtige som en integrationsfaktor inden for Unionen«.
Der er således tale om partier, som er sat i verden med henblik på at styrke integrationen i EU og på sigt opbygge et Europas Forende Stater.
Der har de seneste år været flere problematiske sager, hvor EU-finansierede politiske partier og fonde har været involveret i groft misbrug af penge.
I mange sager er pengene i stedet gået til at finansiere nationale valgkampe i strid med EU-reglerne.
I november 2016 kom det bl.a. frem, at det højrenationale EU-parti Alliance for Direct Democracy in Europe (ADDE) og en tilhørende EU-finansieret partifond, Institute for Direct Democracy in Europe (IDDE), havde misbrugt henholdsvis 500.616 euro og 33.864 euro, i alt svarende til næsten 4 mio. kr. (»Anti-EU parties face funding cuts«, EUobserver, den 15. september 2017, og »ADDE political party misspent 500 000 and will need to reimburse«, pressemeddelelse fra Europa-Parlamentet, den 21.  november 2016).
 Herhjemme undersøges også Dansk Folkeparti i øjeblikket af EUs antisvindelenhed, OLAF, for misbrug af EU-midler for et millionbeløb, som er opnået gennem det EU-finansierede parti MELD og den tilhørende fond FELD (»Svindelkontor undersøger muligt humbug i Messerschmidt-sag«, Politiken, den 17. oktober 2016).
Forslagsstillerne finder det helt uacceptabelt, at skatteydernes penge misbruges.
Samtidig står det klart, at de EU-finansierede partier og de dertilhørende fonde primært har til formål at bidrage til yderligere integration i EU og opbygningen af et Europas Forenede Stater.
Forslagsstillerne ser derfor gerne, at EU-finansieringen af EU-partier og EU-politiske fonde udfases hurtigst muligt.
Alene i 2018 er der afsat i alt 241 mio. kr. til EU-partier i EU-budgettet og 143 mio. kr. til de EU-politiske fonde (»European political parties and political foundations  Statute and funding«, Europa-Parlamentet, marts 2018). Udfases EU-finansieringen af disse, kan der således spares i omegnen af 384 mio. kr. i EU-budgettet.
Disse penge kan bruges på fattigdomsbekæmpende initiativer i og uden for EU eller tilbageføres til medlemslandenes statskasser.
Skriftlig fremsættelse Søren Søndergaard (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at afskaffe EU's finansiering af EU-partier og EU-politiske fonde.
(Beslutningsforslag nr.
B 44) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
