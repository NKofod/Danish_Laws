Nr LSF 38 Forslag til Lov om ændring af lov om folkeskolen Fremsat af Aage Frandsen (SF) Agerschou (SF) Ingerlise Koefoed (SF) Ebba  

 Strange (SF) den 10. oktober 1990 § 1 I lov om folkeskolen, jf. lovbekendtgørelse nr. 524 af 10. juli 1990,  

 foretages følgende ændring:
 § 22 affattes således:
»§ 22. Har en kommunalbestyrelse besluttet at nedlægge en  

 skole, skal dette bekendtgøres i et eller flere af de lokale blade.  

 Fremsætter mindst 50 pct. af de beboere i det pågældende skoledistrikt, der  

 har valgret til kommunalbestyrelsen, inden 4 uger efter bekendtgørelsen  

 skriftlig begæring derom, skal kommunalbestyrelsen afholde en afstemning om  

 skolens nedlæggelse.
Stemmeberettigede ved afstemningen er de beboere i  

 skoledistriktet, der har valgret til kommunalbestyrelsen.
De nærmere regler  

 om sådanne afstemninger fastsættes af undervisningsministeren.
Bliver  

 resultatet af afstemningen, at mindst 60 pct. af de stemmeberettigede ønsker  

 skolen opretholdt, kan den ikke nedlægges i indeværende valgperiode.
 Stk. 2. Beslutter kommunalbestyrelsen at nedlægge en skole, der  

 tidligere er besluttet nedlagt, men som er afvist nedlagt ved en afstemning,  

 jf. stk. 1, kan der begæres afholdt afstemning på ny i henhold til  

 bestemmelserne i stk. 1.
 Stk. 3. Bestemmelserne i stk. 1 og 2 gælder ikke ved nedlæggelse  

 af skoler, der ligger mindre end 1,5 km fra den eller de skoler, hvortil den  

 overvejende del af eleverne overflyttes.
Bemærkninger til lovforslaget Den 16. december 1988 vedtog Folketinget med tilslutning fra alle partier  

 undtagen SF, at muligheden for folkeafstemning i forbindelse med  

 skolenedlæggelser skulle afskaffes.
Dermed blev der sat punktum for den  

 mulighed, der havde eksisteret i 30 år i Danmark for, at folket kunne begære  

 en folkeafstemning.
I Danmark er det ikke normalt, at folket selv kan begære en  

 folkeafstemning.
Folkeafstemninger er en grundlovssikret ret som en  

 mindretalsbeskyttelse i Folketinget, idet mindretallet kan begære lovforslag  

 til folkeafstemning.
Endvidere er der bestemte spørgsmål, der skal til  

 folkeafstemning: Grundlovsændring, valgretsalderændring og  

 suverænitetsafgivelse.
Princippet om, at folket selv kan begære sager til folkeafstemning, gjaldt  

 kun i forbindelse med skolenedlæggelser og kom første gang ind i dansk  

 lovgivning med folkeskoleloven fra 1958. Ideen om folkeafstemning i  

 forbindelse med skolenedlæggelser blev introduceret af partiet Venstre i 1955  

 i forbindelse med forslag til ny folkeskolelov.
I § 2, stk. 4, hed det:  

 »En skole kan ikke nedlægges, såfremt 80 pct. af alle, der i vedkommende  

 skoledistrikt har valgret til kommunalbestyrelsen, skriftligt begærer skolen  

 opretholdt og der gennemsnitlig i en periode på 5 år har været mindst 20 i  

 undervisningen deltagende børn.« Forslaget kom på et tidspunkt, hvor centralskolerne var ved at skyde op  

 rundt omkring i landet, hvorved mange landsbyskoler var truet.
Forslaget blev ikke modtaget med særlig begejstring af den daværende  

 socialdemokratiske undervisningsminister.
Men da folkeskoleloven blev  

 revideret i 1958, kom der alligevel en paragraf ind, som klart var inspireret  

 af Venstres forslag.
Her blev det vedtaget: »Fremsætter mindst 80 pct.  

 af de beboere i det pågældende skoledistrikt, der har valgret til  

 kommunalbestyrelsen, inden en måned efter bekendtgørelsen skriftlig begæring  

 herom, skal der af kommunalbestyrelsen foranstaltes en afstemning angående  

 spørgsmålet om skolens nedlæggelse . . . . Bliver resultatet af afstemningen,  

 at mindst 80 pct. af de stemmeberettigede ønsker skolen opretholdt, kan den  

 kun nedlægges, såfremt kommunalbestyrelsen efter førstkommende ordinære  

 kommunevalg på ny træffer beslutning herom.« Folkeskoleloven blev til som et resultat af et samarbejde mellem den  

 daværende trekantregering og Venstre og med den radikale  

 undervisningsminister Jørgen Jørgensen som primus motor.
Hermed havde forældre fået en afgørende indflydelse i forbindelse med  

 skolenedlæggelser.
Naturligvis kunne skoler fortsat blive nedlagt, fordi det  

 kunne ske efter et kommunevalg.
Men det satte en grænse for, i hvilket omfang  

 beslutninger kunne træffes hen over hovedet på folk.
80 pct.-reglen blev af mange opfattet som et strengt krav.
Derfor var der  

 i det følgende år diskussion om, hvorvidt 80 pct.-reglen skulle ændres til en  

 lavere procent.
Da Socialdemokratiet i 1972 fremsatte forslag til ny folkeskolelov, var  

 der også forslag om at ændre de 80 pct. til 50 pct. som krav til det antal,  

 der skulle begære folkeafstemning, og 75 pct. som det antal, der skulle  

 stemme for skolens opretholdelse.
Folkeskoleloven blev som bekendt ikke i  

 første omgang ændret, og ikke inden den socialdemokratiske regering gik af.
 Ønsket om at mildne 80 pct.-reglen var så stærk, at Venstreregeringen, der  

 tiltrådte i december 1973, i 1974 fremsatte det forslag om folkeafstemning,  

 som også lå i det socialdemokratiske lovforslag fra 1972.
Der var også et ønske fremme om, at man skulle gå længere i retning af at  

 lempe kravet til folkeafstemning.
F.eks. udtalte Venstres ordfører i januar  

 1973 i forbindelse med behandlingen af det socialdemokratiske lovforslag  

 bl.a. følgende: »Det er et tiltalende træk ved forslaget, at det letter  

 demokratiets vilkår med hensyn til en befolknings mulighed for at bevare en  

 skole - denne regel, der nu giver lettere adgang for befolkningen til at  

 stemme om en skoles opretholdelse.
Men er reglen om, at et sådant  

 afstemningsresultat kun har betydning indtil næste kommunevalg, rigtig?» I forbindelse med behandlingen af Venstres forslag i 1974 udtalte den  

 radikale ordfører: »Man forlanger altså, at 50 pct. skal skrive under  

 på, at der skal være en afstemning.
Det var måske mere rimeligt, hvis man  

 sagde, at 1/3 af de stemmeberettigede var nok, og at man ved selve  

 afstemningen kunne nøjes med at forlange mere end 50 pct. af de  

 stemmeberettigede eller måske af de afgivne stemmer.
Det er altså lidt svært,  

 synes jeg, uden videre at acceptere, at der skal være særlige krav til en  

 demokratisk afstemning.« Samme tankegang lå i det ændringsforslag, der blev stillet af Socialistisk  

 Folkeparti og Retsforbundet.
Heri blev det foreslået, at der kun skulle være  

 krav om 30 pct. til at kræve en folkeafstemning og om 60 pct. af de  

 stemmeberettigede til at stemme for, at skolen skulle opretholdes.
Det endte med, at der skulle 50 pct. til at kræve en folkeafstemning, og  

 at 60 pct. af de stemmeberettigede skulle stemme for, at skolen skulle  

 opretholdes.
Dette ændringsforslag blev stillet af Venstreregeringens  

 undervisningsminister og fik tilslutning fra alle partier.
 Der var med andre ord en helt klar forståelse blandt alle partier for, at  

 folkets mulighed for at bevare deres egen skole skulle være reel.
Reglen om folkeafstemning i forbindelse med skolenedlæggelse blev en del  

 af den danske demokratiske tradition.
Derfor var det et voldsomt slag mod  

 denne demokratiske tradition, da den borgerlige regering i 1988 foreslog, at  

 folkeafstemningsreglen skulle afskaffes.
Lovforslaget blev til som et resultat af forhandlinger mellem regeringen,  

 Kommunernes Landsforening, Danmarks Lærerforening og Skole og Samfund.
Da det  

 er sådan, at aftaler mellem regeringen, Kommunernes Landsforening og de  

 respektive fagorganisationer i sig selv gør, at visse partier i Folketinget  

 accepterer sådanne aftaler næsten uden videre, var reglen om folkeafstemning  

 hermed afskaffet.
Den korporative stat havde reelt sat Folketinget uden for  

 indflydelse.
Den socialdemokratiske ordfører udtalte således i Folketinget: »Dette  

 forslag ser vi som et resultat af regeringens aftale med Kommunernes  

 Landsforening, Danmarks Lærerforening og Skole og Samfund, og resultatet af  

 de forhandlinger tager vi til efterretning.« Den konservative ordfører udtalte om samme problemstilling: »Som  

 bekendt er lovforslaget blevet til på baggrund af forhandlinger mellem  

 ministeren, Kommunernes Landsforening, Skole og Samfund og Danmarks  

 Lærerforening.
Vi er særdeles tilfredse med, at man i disse forhandlinger  

 fandt frem til et for alle parter tilfredsstillende resultat.
Vi vil gerne  

 udtrykke anerkendelse til de organisationer, som har medvirket.
Enigheden må  

 betyde, at vi hurtigt kan færdiggøre behandlingen i udvalget, og det vil vi  

 medvirke til.« Det var i øvrigt karakteristisk i forbindelse med behandlingen i  

 Folketinget, at partiernes ordførere gjorde meget ud af at understrege, at  

 der med afskaffelse af folkeafstemningsreglen ikke var lagt op til, at der nu  

 skulle nedlægges flere skoler.
Den konservative ordfører udtrykte det bl.a.  

 på denne måde: »Når Det Konservative Folkeparti kan tilslutte sig  

 undervisningsministerens forslag om at lempe reglerne for nedlæggelse af  

 skolerne, er det ikke, fordi vi ønsker at give startskuddet til den anden  

 centraliseringsbølge i den danske skoleverden - den første havde vi jo i  

 1960'erne - der er derimod tale om at placere ansvaret for den kommunale  

 skolestruktur helt og fuldt hos kommunalbestyrelsen. Ønsker man at bevare en  

 skole, kan man gøre det, ønsker man at nedlægge en skole, kan man gøre det  

 uden at blive forhindret deri af centralt fastlagte regler; afgørelsen er  

 kommunalbestyrelsens ansvar.« Andre partiers ordførere var inde på en lignende problemstilling.
Ordføreren for Det Radikale Venstre: »Tingene hænger sammen i  

 de forslag, der ligger i loven.
Når vi siger, at nedlæggelse af skoler skal  

 følge lokalproceduren, er det jo ikke et carte blanche til, at  

 kommunalbestyrelser kan nedlægge skoler overalt.
Det er selvfølgelig op til  

 dem, men det er vigtigt for os at sige til kommunalpolitikere, til lærere og  

 til forældre, at det, der bliver givet mulighed for ved den aftale, der er  

 indgået, er, at man kan udnytte ressourcerne mere effektivt, og så er der  

 større mulighed for at bevare mindre skoler rundt omkring.
Det er faktisk  

 tankegangen og intentionerne i det, der ligger på bordet nu.« Ordføreren for Fremskridtspartiet: »Jeg mener, det er et  

 forslag, der vil få stor betydning for bevarelse af de små skoler, specielt i  

 landdistrikterne.« Ordføreren for Kristeligt Folkeparti: »Kristeligt Folkeparti  

 er ikke tilhænger af nedlæggelse af små skoler i landsbysamfund og mindre  

 samfund i det hele taget, og vi håber ikke, at loven vil tilskynde  

 hertil.« Det var således magtpåliggende for adskillige ordførere at fremhæve, at  

 man ikke ønskede mange skolenedlæggelser.
Tværtimod blev muligheden for mere  

 samlæsning og højere klassekvotienter fremhævet som midlet til at undgå  

 nedlæggelser af de små skoler.
 Allerede ved afskaffelse af folkeafstemningsreglen gav SF udtryk for, at  

 formålet hermed kun kunne være, at det skulle være lettere at nedlægge flere  

 skoler.
Resultatet ses nu.
Efter få nedlæggelser i 1989-90, der var kommunalt  

 valgår, blev antallet af folkeskoler 1. august 1990 reduceret med 28 mod 13 i  

 gennemsnit de foregående 5 år.
Meget tyder på, at tallet pr. 1. august 1991  

 bliver mindst af samme størrelse som i år.
 Den anden centraliseringsbølge synes indledt godt hjulpet på vej af  

 folkeafstemningsreglens afskaffelse.
 Den nye regel om, at »skolenedlæggelser skal behandles efter  

 bestemmelserne om procedure for vedtagelse af lokalplaner i henhold til lov  

 om kommunalplanlægning«, jf. § 22, synes at være helt uden betydning for  

 forældres reelle indflydelse.
Det foreliggende lovforslag, der indebærer en genindførelse af  

 folkeafstemningsreglen, svarer stort set til den regel, der blev afskaffet i  

 1988. Der er dog den ændring, at der i dette lovforslag ikke gives en  

 kommunalbestyrelse mulighed for efter et valg at nedlægge en skole, hvis en  

 folkeafstemning afviser skolenedlæggelse.
Folkets afgørelse er med andre ord  

 endelig.
Enkelte nedlæggelser af landsbyskoler har resulteret i oprettelse af eller  

 planer om oprettelse af friskoler.
Det viser, at ønsket om bevarelse af  

 landsbyskolen nogle steder er så stærkt, at man vælger at etablere en  

 friskole.
Det hænger bl.a. sammen med, at landsbyskolen er det centrale  

 samlingssted.
Det har det været, længe før nogen fandt på at udpege skolen  

 som kulturcenter.
En del steder er landsbyskolen tilmed det eneste  

 samlingssted i landsbyen, efter at brugsen, købmanden og forsamlingshuset er  

 forsvundet.
Derfor er bevarelsen af landsbyskolen mange steder også et  

 spørgsmål, om landsbyen fortsat skal leve og være andet end en samling huse  

 og gårde.
Det siger sig selv, at den lille landsbyskole ikke kan give så mange  

 tilbud og så bredt et udbud som en stor skole.
Men kvalitet er ikke kun et  

 spørgsmål om mængden af udbud.
Men det må under alle omstændigheder være op  

 til en lokal afgørelse.
Fra forskellig side har det været nævnt, at oprettelse af en friskole,  

 hvor en folkeskole er nedlagt, er misbrug af friskoleloven.
Den opfattelse  

 deler SF ikke.
Det er tværtimod udtryk for, at man virkelig ønsker skolen  

 bevaret.
Formen, under hvilken det sker, er mindre afgørende for de  

 pågældende forældre.
SF vil til enhver tid forsvare retten til at etablere en friskole.
Men SF  

 mener, at det er forkert, at folk ikke kan få lov til at bevare deres  

 folkeskole, når det er det, de helst vil, men tvinges til at lave en  

 friskole.
Derfor bør folket have mulighed for at få en folkeafstemning om  

 folkeskolens nedlæggelse.
Folkeafstemning er mindretallets ret »inden for fællesskabet«,  

 et mindretal afgrænset til et geografisk område af en kommune.
SF vil med  

 lovforslaget sikre mindretallets ret »inden for fællesskabet«.  

 Ellers tvinges mindretallet til at gå »uden for fællesskabet« ved  

 at vælge friskole.
Den ret skal de også have.
Men når de ønsker at bevare  

 deres folkeskole - dvs. blive »inden for fællesskabet« - skal de  

 have mulighed for at vise dette ved folkeafstemning.
