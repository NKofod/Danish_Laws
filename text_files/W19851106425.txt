Udtalt betænkelighed over, at en amtskommune ønskede at videregive  

 oplysninger om personer med stillingsbetegnelsen  

 »invalidepensionist«, der havde været indlagt på amtskommunens  

 sygehuse til primærkommunen til brug for administration af særligt  

 pensionstillæg.
Registertilsynet fandt, at der i den konkrete sag ville blive  

 videregivet oplysninger, som ikke ville være af betydning for en afgørelse,  

 som kommunen skulle træffe, jf. lov om offentlige myndigheders registre § 21,  

 stk. 2, samtidig med, at kommunen ikke ville modtage alle oplysninger af  

 betydning for den pågældende afgørelse.
En amtskommune anmodede om en udtalelse om, hvorvidt forskrifterne for  

 amtskommunens patientregistreringssystem kunne ændres, således at der kunne  

 videregives oplysninger til primærkommunerne om invalidepensionister, der var  

 eller havde været indlagt på amtskommunens sygehuse.
Baggrunden for  

 primærkommunernes ønske var følgende:
Videregivelsen tænktes gennemført ved, at amtskommunen hver måned udskrev  

 en liste indeholdende oplysning om personnummer, indlæggelsesdato og eventuel  

 udskrivningsdato over invalidepensionister, der var eller havde været indlagt  

 på amtskommunens sygehuse i den pågældende måned, til invalidepensionisternes  

 hjemkommune.
Da amtskommunens patientregistreringssystem ikke indeholder  

 oplysning om, hvorvidt en patient er invalidepensionist og modtager af  

 bistands- og plejetillæg, ville amtskommunen ved udskrivning af listen alene  

 benytte stillingsbetegnelsen »invalidepensionist« som  

 udvælgelseskriterium.
Som følge heraf ville listen alene indeholde  

 oplysninger om personer, der som stillingsbetegnelse anvender  

 invalidepensionist.
Invalidepensionister, der modtager tillægget, men ikke  

 anvender denne stillingsbetegnelse, ville dermed ikke blive medtaget på  

 listen, mens andre invalidepensionister, der anvender denne  

 stillingsbetegnelse, men ikke modtager tillægget, ville være medtaget på  

 listen.
 Registertilsynet fandt det betænkeligt, at den ønskede videregivelse af  

 oplysningerne til primærkommunerne ved den påtænkte fremgangsmåde således  

 ville omfatte oplysninger, som ikke ville være af betydning for en afgørelse,  

 som kommunens skulle træffe, jf. lov om offentlige myndigheders registre §  

 21, stk. 2, samtidig med at kommunen ikke ville modtage alle oplysninger af  

 betydning for den pågældende afgørelse.
 Førend Registertilsynet afgav endelig udtalelse anmodedes amtskommunen om  

 yderligere oplysninger, herunder amtskommunens vurdering af, hvor stor en del  

 af de videregivne oplysninger, der således ville være irrelevante og hvor  

 stor en del af de faktisk relevante oplysninger, der ikke ville være  

 indeholdt i de videregivne oplysninger.
 Amtskommunen har siden oplyst, at man ikke har ønsket at gå videre med  

 sagen.
Registertilsynets årsberetning 1985 s. 33. Lov nr. 294 af 8. juni 1978 er  

 ændret.
Der henvises til lovbekendtgørelse nr. 621 af 10. februar 1987 § 21.
