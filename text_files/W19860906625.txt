Ankestyrelsens principafgørelse O-26-86 om tandbehandling - hjælpemiddel Resume:
 Der fandtes ikke at kunne ydes hjælp til cariesbehandling i henhold til bistandslovens § 58, da der efter hjælpemiddelbekendtgørelsen alene var hjemmel til at yde hjælp til tandproteser under visse nærmere angivne betingelser.
 Spørgsmålet om, hvorvidt ansøgeren i øvrigt havde mulighed for at få hjælp efter bistandsloven til tandbehandling måtte vurderes efter lovens § 46.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 58 Vejledninger:
Socialministeriets vejledning nr. 1 af 9. marts 1984 om ydelse af hjælpemidler - Note:
*)  SM O-16-83 er optaget på SM-kassationslisten 1985 Sagsfremstilling:
En ansøger søgte i august 1984 om hjælp efter bistandslovens § 58 til udgifter til tandbehandling af udtalt caries.
Ansøgerens caries var forårsaget af stålebehandling og deraf mundtørhed.
Udgifterne til tandbehandling blev anslået til mellem 1.500 kr. og 2.000 kr. hver 3. måned.
Socialforvaltningen gav afslag på hjælp efter bistandslovens § 58 til afholdelse af udgifter til tandbehandling.
Forvaltningen henviste til, at hjælp til tandbehandling efter nævnte bestemmelse ikke kunne ydes kontinuerligt, men kun som engangshjælp og til, at første behandling hos ansøgerens tandlæge var foretaget i marts 1983, og at der normalt ikke ville kunne ydes støtte til hjælpemidler, som ansøgeren selv havde anskaffet, inden bevilling blev givet.
Overfor ankenævnet anførte ansøgeren bl.a., at hun ikke kunne bruge tandprotese på grund af tørhed i munden som følge af strålebehandlingen.
Ansøgeren var ikke før sin henvendelse til tandlægen i marts 1983 blevet bekendt med muligheden for hjælp til tandbehandling.
Socialforvaltningen anførte overfor ankenævnet, at ifølge ansøgerens tandlæge var tandbehandlingerne i 1981 og 1982 normale, men i marts 1983 fik ansøgeren behandlet 20 huller og i august 1983 12 huller.
Ansøgeren gik til tandeftersyn hver 3. måned, og der var efter tandlægens skøn stadig unormalt mange huller i ansøgerens tænder.
Ankenævnet tiltrådte socialforvaltningens afslag på hjælp, idet nævnet fandt at hjælp til cariesbehandling ikke var omfattet af reglerne i bistandslovens § 58. Nævnet henviste samtidig ansøgeren til eventuelt at ansøge socialforvaltningen om hjælp efter bistandslovens § 46, stk. 1, eller om personligt tillæg til pension til de omhandlede udgifter til tandbehandling.
 Sagen blev anket af ansøgeren, der bl.a. henviste til SM O-16-83 *), hvorefter tandbehandling, der var påkrævet som følge af strålebehandling, kunne henføres under bistandslovens § 58, jf. § 13 i Socialministeriets hjælpemiddelbekendtgørelse af 22. oktober 1980.
 Lovgrundlag: Bistandslovens § 58. Socialministeriets bekendtgørelse nr. 644 af 19. december 1983 om ydelse af hjælpemidler efter bistandslovens § 58, § 16. Socialstyrelsens vejledning nr. 1 af 9. marts 1984 om ydelse af hjælpemidler, pkt. 17.
 Afgørelse:
Efter ændringerne i Socialministeriets bekendtgørelse af 19. december 1983, jf.
Socialstyrelsens vejledning nr. 1 af 9. marts 1984 om ydelse af hjælpemidler, finder Ankestyrelsen ikke, at der kan ydes hjælp til cariesbehandling efter bistandslovens § 58, da der efter bekendtgørelsen alene er hjemmel til at yde hjælp til tandproteser under visse nærmere angivne betingelser.
Om der i øvrigt er mulighed for at yde ansøgeren hjælp efter bistandsloven til tandbehandling må vurderes efter lovens § 46.
 Ankestyrelsen tiltræder således ankenævnets afgørelse.
