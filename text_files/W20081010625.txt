EØS, tilbagebetaling, uagtsomhed, karantæne Ankenævnet har behandlet Deres klage på møde den 30. oktober 2008.
Nævnet traf denne A F G Ø R E L S E De skal betale 5.805 kr. (efter skat) tilbage.
 De skal have en effektiv karantæne på 20 timer.
 Ankenævnet tiltræder således Arbejdsdirektoratets afgørelse af den 19. juni 2008.
B E G R U N D E L S E Ankenævnet har lagt til grund, at  De 30. juni 2006 fik udstedt en attest E303,  attesten var gyldig fra 22. juni 2006 til 21. september 2006,  De tilmeldte Dem (jobcenteret i landet) den 28. juni 2006, og  De fik arbejde fra 21. august 2006.
 I henhold til reglerne skal danske dagpenge, der er udbetalt i udlandet på en attest E303 (EØS-dagpenge), betales tilbage, hvis pengene er udbetalt med urette, og hvis medlemmet har givet urigtige oplysninger eller fortiet omstændigheder, der er af betydning for retten til dagpengene, eller hvis medlemmet i øvrigt indså eller burde have indset, at modtagelse af beløbet var uberettiget.
Et medlem, som på grund af uagtsomhed har fået udbetalt eller har beholdt et beløb, som medlemmet ikke var berettiget til, skal pålægges en effektiv karantæne på maksimalt 37 timer.
Hvis det med urette udbetalte er mindre end 25 gange den maksimale dagpengesats for fuldtidsforsikrede på konstateringstidspunktet, pålægges medlemmet en effektiv karantæne på 20 timer.
 Nævnet finder, at De burde have været opmærksom på den periode, der er oplyst i brev af 6. oktober 2006 fra (jobcenteret). Det er i brevet oplyst, at de tilsendte checks dækker perioden fra 28. juni til 8. september 2006.
 Nævnet finder, at De har handlet uagtsomt ved ikke, at kontakte enten de (udenlandske) eller de danske myndigheder for en afklaring.
De skal derfor betale det med urette modtagne beløb tilbage.
A-kassen har beregnet beløbet til 5.805 kr. (efter skat).
 Da De har handlet uagtsomt, skal De pålægges en effektiv karantæne på 20 timer.
Med hensyn til karantænens størrelse har nævnet lagt vægt på, at De med urette har modtaget mindre end 25 gange den maksimale dagpengesats for fuldtidsforsikrede på konstateringstidspunktet.
Efter Arbejdsdirektoratets oplysninger blev forholdet opdaget i 2006, hvor den maksimale dagpengesats var på 667 kr. pr. dag.
R E G L E R Ankenævnet henviser til  § 86 a, stk. 1 og § 87 a i lov om arbejdsløshedsforsikring mv., jf. lovbekendtgørelse nr. 874 af 11. september 2005, og  § 1, stk. 3, og § 7 i Arbejdsdirektoratets bekendtgørelse nr. 470 af 4. juni 2003 om sanktion til medlemmer af en arbejdsløshedskasse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne Sign.
 De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 874 af 11. september 2005 . . . . . .
§ 86 a.
Et medlem, som uberettiget har modtaget dagpenge efter artikel 69 i forordning (EØF) nr. 1408/71, skal betale beløbet tilbage, hvis medlemmet har givet urigtige oplysninger eller fortiet omstændigheder, der er af betydning for retten til dagpengene, eller hvis medlemmet i øvrigt indså eller burde have indset, at modtagelse af beløbet var uberettiget.
 . . .
 . . . . . .
§ 87 a.
Har et medlem gjort sig skyldig i svig eller forsøg på svig i forbindelse med modtagelse af dagpenge efter artikel 69 i forordning (EØF) nr. 1408/71, kan direktøren for Arbejdsdirektoratet bestemme, at medlemmet skal gennemgå en effektiv karantæne, jf. § 87, stk. 3, på mindst 74 og højst 962 timer.
Er medlemmet tidligere pålagt en sanktion for svig, kan direktøren bestemme, at pågældende slettes som medlem af kassen, hvis den seneste forseelse er begået mindre end 5 år efter direktørens tidligere afgørelse.
Et medlem, som slettes af kassen, kan genoptages som nyt medlem.
 Stk. 2. Har et medlem gjort sig skyldig i anden forseelse i forbindelse med modtagelse af dagpenge som nævnt i stk. 1, kan direktøren for Arbejdsdirektoratet bestemme, at medlemmet skal gennemgå en effektiv karantæne, jf. § 87, stk. 3, på højst 37 timer.
 Stk. 3. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelse af stk. 1 og 2.
 . . . . . .
Arbejdsdirektoratets bekendtgørelse nr. 470 af 4. juni 2003 om sanktion til medlemmer af en arbejdsløshedskasse § 1.
 . . .
 Stk. 3. Bekendtgørelsens §§ 3-8 skal også bruges, når et medlem ved svig eller uagtsomhed med urette har fået udbetalt dagpenge efter artikel 69 i forordning (EØF) nr. 1408/71.
 . . . . . .
 § 3. Sanktionen ved svig og uagtsomhed er en effektiv karantæne bortset fra gentagelsestilfælde, jf. § 6.
 Stk. 2. En effektiv karantæne betyder, at retten til ydelser, bortset fra VEU-godtgørelse og feriedagpenge, falder bort for et antal timer, hvor medlemmet ellers ville have ret til ydelser fra a-kassen.
 Stk. 3. En effektiv karantæne træder i kraft fra konstateringstidspunktet.
 Stk. 4. Er en karantæne ikke udstået senest 2 år efter, den er trådt i kraft, bortfalder den.
Stk. 5. Er et medlem pålagt flere karantæner i medfør af §§ 5 og 7, skal den karantæne, der forældes først, afvikles først.
En karantæne efter §§ 5 og 7 kan ikke afvikles i perioder, hvor et medlem afvikler karantæne fastsat efter lov om arbejdsløshedsforsikring m.v. (loven) § 63, stk. 5, § 68, stk. 5, eller § 78, stk. 6.
Procedure ved mistanke om svig og uagtsomhed § 4. Bliver en a-kasse bekendt med forhold, der gør det sandsynligt, at et medlem ved svig eller ved uagtsomhed med urette har fået ydelser fra a-kassen, skal den standse udbetalingerne fra konstateringstidspunktet.
A-kassen skal give medlemmet en særskilt afgørelse herom og begrunde, at udbetalingerne er stoppet.
 Stk. 2. Når a-kassen har truffet en afgørelse om sagens realitet, skal den stoppe udbetalingerne af ydelser i overensstemmelse med sin afgørelse eller indstilling.
Svig § 5. Et medlem, der har begået svig, skal have en effektiv karantæne.
Karantænen kan højst være på 962 timer.
Stk. 2. Karantænen beregnes ved at omregne tilbagebetalingsbeløbet til timer.
Det sker ved at dividere beløbet med den omregningssats, der gælder på konstateringstidspunktet.
Medlemmet skal herefter have en effektiv karantæne på 3,5 gange det beregnede timetal, dog mindst 74 timer.
Karantænen rundes op til nærmeste hele tal.
 Stk. 3. Et medlem, der har forsøgt at begå svig, skal have en effektiv karantæne på 74 timer.
 Stk. 4. Et medlem, der har begået svig ved komplot eller dokumentfalsk, skal have en effektiv karantæne på 962 timer.
Stk. 5. Hvis der er objektivt konstaterbare forhold, der kan betragtes som formildende omstændigheder, skal en karantæne efter stk. 1-4 sættes ned med 1/3. Den nedsatte karantæne rundes op til nærmeste hele tal.
Det er en betingelse, at medlemmet har betalt gælden tilbage eller har indgået et skriftligt, frivilligt forlig om at betale gælden tilbage.
Gentagelsestilfælde § 6. Et medlem skal slettes for svig, hvis medlemmet tidligere er blevet pålagt en sanktion for svig og på ny gør sig skyldig i svig.
Det gælder dog kun, hvis der ikke er gået mere end 5 år fra den første afgørelse om svig til forseelsestidspunktet for det senere forhold.
Uagtsomhed § 7. Ved uagtsomhed skal et medlem have en effektiv karantæne.
Karantænen kan højst være på 37 timer.
 Stk. 2. Har et medlem ved uagtsomhed fået et beløb, der højst udgør 25 gange den maksimale dagpengesats for fuldtidsforsikrede på konstateringstidspunktet, skal medlemmet have en effektiv karantæne på 20 timer.
 Stk. 3. Har et medlem ved uagtsomhed fået et beløb, der højst udgør 2 gange den maksimale dagpengesats for fuldtidsforsikrede på konstateringstidspunktet, skal medlemmet ikke have nogen effektiv karantæne.
Forældelse i forhold til at pålægge sanktion § 8. En forseelse sanktioneres ikke, når der er gået mere end 5 år fra forseelsens ophør til konstateringen af denne.
 . . . . . .
