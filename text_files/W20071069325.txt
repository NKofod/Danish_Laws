Klage over fejlagtig behandling efter nakkeskade (brud på halshvirvelsøjle) Nævnet fandt ikke grundlag for kritik af afdelingens ledende overlæge for dennes udarbejdelse af instruks vedrørende røntgenundersøgelse af halshvirvelsøjlen hos tilskadekomne patienter, eller for hans udarbejdelse af instruks for ansvar og kompetence for læger i vagt.
Nævnet fandt imidlertid, at det havde været hensigtsmæssigt, om der forelå en specifik instruks for ikke-autoriseret lægepersonale, herunder medicinstuderende ansat som vikarer for yngre læger.
Nævnet lagde vægt på, at den ledende overlæge til sagen oplyste, at dage hvor ikke-autoriseret lægepersonale, herunder medicinstuderende, fungerede som forvagt, modtog bagvagten ekstra honorarer, hvilket blandt andet betyder, at bagvagten skulle have skærpet opmærksomhed på forvagtens varetagelse af arbejdsopgaverne.
Nævnet konstaterede derfor, at der forelå retningslinier for ansvar og kompetence for læger i vagt på ortopædkirurgisk afdelingen, men imidlertid var der ikke udarbejdet en egentlig instruks for medicinstuderende, der arbejdede som vikarer for yngre læger.
