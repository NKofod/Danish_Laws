Skriftlig fremsættelse (17. november 2004) Undervisningsministeren  

  

 (Ulla Tørnæs) :
 Herved tillader jeg mig for Folketinget at fremsætte:
Forslag til lov om  

 ændring af lov om folkeskolen (Fripladstilskud i skolefritidsordninger af  

 økonomiske, sociale eller pædagogiske grunde) (Lovforslag nr.
L 118).
 Dette lovforslag fremsættes som led i udmøntningen af  

 regeringens aftale med Dansk Folkeparti om finansloven for 2005.
Med lovforslaget forpligtes kommunerne til at tilbyde hel eller  

 delvis friplads til familier med børn optaget i en skolefritidsordning (SFO)  

 svarende til, hvad der gælder for børn i dagtilbud.
Herefter gives der hel  

 eller delvis fritagelse for egenbetalingen, når forældrenes årlige indkomst  

 er  

 under 387.400 kr. i 2004, eller hvor sociale eller pædagogiske forhold gør  

 sig  

 gældende.
Efter de hidtil gældende regler er det frivilligt for kommunerne  

 at tilbyde hel eller delvis friplads til familier med børn i  

 skolefritidsordning.
Oplysninger fra kommunerne viser, at der i 2005 vil være  

 46 kommuner, der ikke yder fripladstilskud til børn i skolefritidsordninger.  

 Dette skal ses i forhold til, at der i 2005 vil være 247 kommuner med pladser  

 i  

 skolefritidsordninger svarende til godt 138.000 pladser på landsplan.
Det forhold, at det er frivilligt for kommunerne, om de vælger  

 at yde fripladstilskud, indebærer, at der mellem kommunerne kan være ganske  

 betydelige forskelle i SFO-betalingen for familier med lave indkomster,  

 ligesom  

 familier med lave indkomster kan opleve en relativt stor stigning i  

 betalingen  

 ved overgang fra børnehave til SFO.
Derfor foreslås det med dette lovforslag,  

 at kommunerne bliver forpligtet til at yde fripladstilskud, når betingelserne  

 herfor er opfyldt.
 Det foreslås, at Ministeriet for Familie- og  

 Forbrugeranliggenders regler om kommunale tilskud til brug for dagtilbud m.v.  

 finder anvendelse ved ydelse af hel eller delvis fripladstilskud i SFO.  

 Beregningen af fripladser foretages således på samme måde som for de  

 kommuner,  

 der i dag tilbyder hel eller delvis friplads.
 Lovforslaget foreslås at træde i kraft den 1. januar 2005,  

 hvorved det får virkning for fripladstilskud til børn, der er optaget i en  

 skolefritidsordning på dette tidspunkt, eller som optages herefter.
 Idet jeg i øvrigt henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig  

 behandling i det høje Ting.
