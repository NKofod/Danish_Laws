 Under henvisning til den finansministeren i lov om investeringsfonds, jfr.  

 lovbekendtgørelse nr. 340 af 10. december 1958 givne bemyndigelse fastsættes  

 herved følgende regler for anvendelsen af den nævnte lov:
 I.
For skattepligtige, der fører et regnskab, som efter skattemyndighedernes  

 skøn kan danne grundlag for skatteansættelsen, jfr. lovbekendtgørelsens § 5,  

 er det en betingelse for at foretage skattefri henlæggelser til  

 investeringsfonds, at regnskaberne er affattet på en sådan måde, at det af  

 disse umiddelbart fremgår, hvorledes de ved indkomstopgørelsen fratrukne  

 henlæggelsesbeløb er beregnet, eller at oplysning herom gives i tilslutning  

 til regnskabet i et særligt bilag til selvangivelsen.
Foretagne  

 investeringsfondshenlæggelser skal i det omfang, de ikke er benyttet eller  

 frigivet, opføres som en særlig passivpost i status; denne post skal betegnes  

 "henlæggelse til investeringsfonds", ligesom det skal fremgå,  

 hvorledes posten fordeler sig på de enkelte henlæggelsesår (ved  

 henlæggelsesår forstås det indkomstår, i hvilket en  

 investeringsfondshenlæggelse er bragt til fradrag). Da foretagne henlæggelser  

 til investeringsfonds i henhold til lovbekendtgørelsens § 16, stk. 1, ikke  

 kan fradrages ved opgørelsen af den skattepligtige formue, skal der ved  

 opgørelsen af denne tillægges et beløb svarende til de som passiv opførte  

 investeringsfondshenlæggelser.
For andre skattepligtige end de i foranstående stykke omhandlede er det en  

 betingelse for foretagelsen af skattefri henlæggelser til investeringsfonds,  

 at der i et særligt skema, der skal vedlægges selvangivelsen, gives oplysning  

 om beregningen af henlæggelsen for det pågældende henlæggelsesår.
Såfremt den  

 skattepligtige for tidligere henlæggelsesår har foretaget henlæggelser, der  

 ikke er benyttet eller frigivet, skal der endvidere gives oplysning om  

 størrelsen af disse henlæggelsesbeløb samt om, hvorledes de fordeler sig på  

 de enkelte henlæggelsesår.
Skemaer til dette brug kan fås udleveret ved  

 henvendelse til statens ligningsdirektorat eller vedkommende  

 skatterådsformand, i Københavns, Frederiksberg og Gentofte kommuner tillige  

 ved henvendelse til vedkommende skattedirektorat.
 II.
 Ifølge lovbekendtgørelsens § 5 er det en betingelse for at opnå fradrag i  

 den skattepligtige indkomst for henlæggelse til investeringsfond, at der på  

 spærret konto i en dansk bank eller sparekasse indsættes et beløb lig den  

 foretagne henlæggelse, for skattepligtige, der fører et regnskab, som efter  

 skattemyndighedernes skøn kan danne grundlag for skatteansættelsen, dog kun  

 50 pct. af henlæggelsen.
Den spærrede konto skal i henhold til lovbekendtgørelsens § 5, stk. 2,  

 betegnes "konto for investeringsfond" og skal bære påtegning om den  

 skattepligtiges navn og adresse, om den skattepligtiges regnskabsår og om  

 henlæggelsesåret.
Endvidere skal datoen for indskuddets foretagelse fremgå af  

 kontoen.
Tilhører virksomheden en med den skattepligtige sambeskattet person,  

 kan kontoen oprettes på dennes navn, men skal tillige indeholde oplysning om  

 den skattepligtiges navn og adresse.
En konto for investeringsfond må alene omfatte indskud foretagne i henhold  

 til lovbekendtgørelse om investeringsfonds.
Samme konto kan omfatte indskud  

 vedrørende forskellige henlæggelsesår, når det klart fremgår, hvilke  

 henlæggelsesår indskuddene vedrører.
En i henhold til lovbekendtgørelsens §  

 5, stk. 2, 2. pkt., oprettet særlig konto for en med en skattepligtig  

 sambeskattet person må alene omfatte indskud vedrørende denne persons  

 virksomhed.
 Indskud på spærret konto kan foretages efter udløbet af vedkommende  

 henlæggelsesår og skal være foretaget inden udløbet af fristen for indgivelse  

 af selvangivelse for henlæggelsesåret.
Ved indskud på konto for investeringsfond skal der udfyldes en særlig  

 blanket - "attest for indskud på konto for investeringsfond" - med  

 oplysning om den skattepligtiges navn og adresse, den skattepligtiges  

 regnskabsår, henlæggelsesåret, størrelsen af indskuddet og datoen for  

 indskuddets foretagelse.
Foretages indskuddet på en konto oprettet på en med  

 den skattepligtige sambeskattet persons navn, skal blanketten tillige  

 indeholde oplysning om denne persons navn og adresse.
Banken (sparekassen)  

 skal ved påtegning på blanketten attestere størrelsen af det foretagne  

 indskud og datoen herfor, samt at de af den skattepligtige iøvrigt meddelte  

 oplysninger er i overensstemmelse med de kontoen påførte oplysninger.
Den  

 udfyldte og attesterede blanket skal af den skattepligtige vedlægges  

 selvangivelsen for det indkomstår, for hvilket der begæres fradrag for  

 henlæggelse til investeringsfond.
Blanketter til dette brug vil kunne  

 erholdes i bankerne og sparekasserne.
 III.
De på konti for investeringsfonds i banker og sparekasser foretagne  

 indskud forrentes af pengeinstitutterne efter de af disse herom fastsatte  

 regler.
Påløbne renter kan hæves i overensstemmelse med pengeinstitutternes  

 bestemmelser herom.
 IV.
 Indskud på konti for investeringsfonds må kun udbetales af vedkommende  

 pengeinstitut efter nærmere anvisning fra et amtsligningsinspektorat eller  

 skattedirektoraterne for Københavns, Frederiksberg eller Gentofte kommuner.
 V.
Når en skattepligtig ønsker helt eller delvis at anvende en henlæggelse  

 til investeringsfond, skal der indgives anmeldelse herom til det  

 amtsligningsinspektorat, inden for hvis område den skattepligtige på det  

 pågældende tidspunkt har bopæl eller hjemsted.
For så vidt angår  

 skattepligtige i Københavns, Frederiksberg og Gentofte kommuner skal  

 anmeldelsen indgives til vedkommende skattedirektorat.
Af anmeldelsen skal  

 fremgå: 1) størrelsen af det henlæggelsesbeløb, der ønskes frigivet til  

 forlods afskrivning, 2) hvilket henlæggelsesår beløbet vedrører, 3)  

 størrelsen af det til henlæggelsesbeløbet svarende indskudsbeløb på konto for  

 investeringsfond, 4) på hvilket driftsmiddel der ønskes forlods afskrivning,  

 5) driftsmidlets anskaffelsessum og 6) tidspunktet for driftsmidlets levering  

 (for bygningers og installationers vedkommende tidspunktet for erhvervelsen  

 eller fuldførelsen). Der skal vedlægges dokumentation for de under punkterne  

 4)-6) omhandlede oplysninger; for så vidt angår maskiner, inventar og  

 lignende driftsmidler samt skibe kan som dokumentation anvendes kvittering,  

 regning, kontrakt eller erklæring fra leverandør eller værft, og for så vidt  

 angår bygninger og installationer i bygninger skøde, attest fra arkitekt,  

 entreprenør eller håndværksmester m.v.
Amtsligningsinspektoraterne (skattedirektoraterne) giver de skattepligtige  

 underretning om frigivelser af investeringsfondshenlæggelser.
Samtidig giver  

 de på særlig blanket - "udbetalingstilladelse for indskud på konto for  

 investeringsfond" - vedkommende pengeinstitut meddelelse om, hvilket  

 indskudsbeløb der fra konto for investeringsfond skal udbetales til den  

 skattepligtige.
 VI.
 Bankerne og sparekasserne skal, når de modtager meddelelse fra  

 amtsligningsinspektoraterne (skattedirektoraterne) om frigivelse af beløb  

 indbetalt på konti for investeringsfonds, straks ved modtagelsen af  

 meddelelsen udbetale det frigivne beløb.
 VII.
Anmodning om frigivelse af indestående på konti for investeringsfonds i de  

 i lovbekendtgørelsens §§ 9 og 10 omhandlede tilfælde vil være at indgive til  

 vedkommende amtsligningsinspektorat eller skattedirektorat.
Disse myndigheder  

 foranlediger indkomstbeskatning gennemført i henhold til de nævnte  

 lovbestemmelser og frigiver eventuelle overskydende beløb på konto for  

 investeringsfond.
 VIII.
I tilfælde, hvor der sker frigivelse af indskud på konti for  

 investeringsfonds i medfør af lovbekendtgørelsens §§ 9-11, og vedkommende  

 amtsligningsinspektorat eller skattedirektorat anmoder pengeinstituttet om at  

 foretage udbetaling fra en konto for investeringsfond til en  

 skatteoppebørselsmyndighed, skal pengeinstituttet være pligtig at foretage  

 denne udbetaling.
Med hensyn til udbetaling til den skattepligtige af et  

 eventuelt overskydende beløb (lovbekendtgørelsens §§ 9 og 10) finder de foran  

 under afsnit VI anførte regler tilsvarende anvendelse.
 IX.
 Banker og sparekasser er pligtige til uden betaling på begæring af  

 amtsligningsinspektoraterne og skattedirektoraterne for Københavns,  

 Frederiksberg og Gentofte kommuner at meddele disse udskrift af konti for  

 investeringsfonds.
 X.
 De foran givne regler finder anvendelse på henlæggelser til  

 investeringsfonds, for hvilke indskud på spærret konto i bank eller  

 sparekasse i henhold til lovbekendtgørelsens § 5 er foretaget den 1. januar  

 1959 eller senere, samt tillige fra nævnte dato på henlæggelser til  

 investeringsfonds, for hvilke indskud på spærret konto er foretaget  

 tidligere.
 Indtil 1. januar 1959 gælder bestemmelserne i finansministeriets  

 bekendtgørelse af 10. januar 1958 om investeringsfonds.
 XI.
 De i Danmarks Nationalbank pr. 1. januar 1959 på særlig konto indestående  

 beløb, der hidrører fra indbetalinger fra spærrede konti i henhold til  

 lovbekendtgørelsens § 5, skal tilbagebetales til de pengeinstitutter, der har  

 foretaget indbetalingen, med tillæg af 2 pct. simpel årlig rente fra  

 tidspunkterne for de enkelte indskuds indbetaling til vedkommende  

 pengeinstitut og til og med 1. januar 1959.
Tilbagebetalingen fra Danmarks Nationalbank finder sted pr. 1. januar 1959  

 og foregår på grundlag af mellemregningsbilag omfattende den samlede  

 tilbagebetaling til de enkelte pengeinstitutter.
Mellemregningsbilagene skal  

 være ledsaget af særskilte specifikationer af mellemregningsbilagenes beløb.  

 Specifikationerne skal for hver enkelt af tilbagebetalingen omfattet konto  

 for investeringsfond i vedkommende pengeinstitut indeholde oplysning om 1)  

 kontoens nummer, 2) datoen for indskuddet i pengeinstituttet, 3)  

 indskudsbeløbet, 4) beregnet rentebeløb som ovenfor anført og 5) summen af de  

 under 3) og 4) nævnte beløb; endvidere skal fremgå 6) den samlede sum for de  

 af specifikationen omhandlede beløb samt 7, pengeinstituttets reg. nr.  

 Mellemregningsbilagene skal indeholde oplysning om a) det samlede  

 indskudsbeløb, b) det samlede rentebeløb, c) summen af de under a) og b)  

 nævnte beløb og d) pengeinstituttets reg. nr.
Pengeinstitutterne fremsender  

 såvel mellemregningsbilag som specifikationer i to eksemplarer til Danmarks  

 Nationalbank.
 Nationalbanken videresender et eksemplar af mellemregningsbilaget og et  

 eksemplar af specifikationen til finansministeriets statsgældskontor,  

 Christiansborg Slotsplads 1, København K., samt et eksemplar af  

 specifikationen til 1. revisionsdepartement, Kampmannsgade 1, København V.
 De af Danmarks Nationalbank udbetalte rentebeløb refunderes løbende af  

 statskassen, ved at Nationalbanken debiterer beløbene på finansministeriets  

 løbende konto for regning statsgældskontoret.
 De til pengeinstitutterne udbetalte renter kan af indskyderne hæves til  

 fri rådighed.
 Finansministeriet, den 18. december  

 1958.
 Kampmann.
