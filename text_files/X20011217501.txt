Nyt om arbejdsskader - erhvervsevnetab -  

 revalidering - løbende ydelse - midlertidig afgørelse Sagsfremstilling Østre Landsret har ved dom hjemvist en sag til  

 Arbejdsskadestyrelsen til ny behandling, hvor en borger deltog i en  

 revalidering som følge af en arbejdsskade.
Den Sociale Ankestyrelse  

 har som følge heraf efterfølgende hjemvist en række  

 lignende sager til styrelsen.
På denne baggrund har  

 Arbejdsskadestyrelsen præciseret praksis ved denne type sager.
Hidtil har styrelsen som udgangspunkt tilkendt en  

 løbende erstatning for tab af erhvervsevne på 25% under  

 revalideringen.
Ved disse midlertidige afgørelser blev der ikke i alle  

 situationer lagt vægt på borgerens fremtidige  

 indtjeningsmuligheder.
Fremover vil Arbejdsskadestyrelsen i sådanne sager  

 tilkende en løbende erstatning for tab af erhvervsevne i  

 tilfælde, hvor arbejdsskaden har forringet borgerens fremtidige  

 indtjeningsmuligheder, og hvor borgeren har et utvivlsomt konstateret  

 erhvervsevnetab.
Dette vil føre til mere individuelle  

 afgørelser, hvor der i en del sager vil blive givet afslag på  

 erstatning, mens der i andre sager vil blive tilkendt 15% eller mere i  

 erstatning.
De to eksempler nedenfor viser, hvordan konkrete sager vil blive  

 behandlet fremover.
 Efter revalideringen tages sagen op igen, og der  

 træffes en endelig afgørelse om erstatning.
 Den konkrete sag fra Østre Landsret er anket til  

 Højesteret.
Eksempel 1 En butikschef tjener 38.000 kr. månedligt.
Efter et  

 røveri får han en middelsvær psykisk skade.  

 Arbejdsskadestyrelsen tilkender 20% i godtgørelse for varigt  

 mén.
Han må opgive at genoptage sit arbejde og kommunen bevilger  

 ham revalideringsydelse for at blive chauffør.
Chaufførernes  

 fagforening oplyser, at han må forventes at søge arbejde inden  

 for erhverv, hvor chauffører tjener omkring 16.000 kr.  

 månedligt.
 Arbejdsskadestyrelsen ville i denne situation tilkende  

 borgeren en løbende erstatning for tab af erhvervsevne på 50%.  

 Der ville blive lagt vægt på, at det ud fra revalideringens  

 forløb og skadens art og omfang må antages, at borgeren som  

 følge af arbejdsskaden og den følgende revalidering må  

 søge arbejde inden for erhverv med en indtægt på omkring  

 16.000 kr. månedligt, hvilket ville svare til en lønnedgang  

 på op mod 60%.
Eksempel 2 En chauffør med en månedsløn på  

 18.000 kr. falder og brækker anklen.
Arbejdsskadestyrelsen tilkender  

 10% i godtgørelse for varigt mén.
Efter flere operationer i  

 anklen må hun opgive at fortsætte med sit arbejde, og kommunen  

 bevilger revalideringsydelse for at uddanne hende til landbrugstekniker.  

 Fagforeningen oplyser, at borgeren som landbrugstekniker ville kunne forvente  

 at få en månedlig startløn på 19.500 kr.
Arbejdsskadestyrelsen ville i denne situation give afslag  

 på erstatning for tab af erhvervsevne.
Efter sagens oplysninger kan det  

 ikke antages, at borgeren efter revalideringen vil få et løntab  

 i forhold til lønnen før skaden.
Det er heller ikke  

 sandsynligt, at borgerens gener fra anklen vil forhindre borgeren i at  

 arbejde på fuld tid som landbrugstekniker.
 Skulle revalideringen eventuelt senere blive afbrudt og  

 borgeren få tilkendt førtidspension, kan arbejdsskadesagen  

 genoptages, da den erhvervsmæssige situation typisk vil være  

 afklaret.
Baggrund Efter arbejdsskadesikringslovens § 31, stk. 4, kan  

 Arbejdsskadestyrelsen træffe en midlertidig afgørelse om  

 erstatning for tab af erhvervsevne i tilfælde, hvor den  

 erhvervsmæssige situation ikke er afklaret.
Dette gælder  

 særligt tilfælde, hvor borgeren er under revalidering, hvilket  

 kan tage 3-5 år at gennemføre.
Efter lovens § 31, stk. 1,  

 sidste punktum, skal Arbejdsskadestyrelsen imidlertid træffe  

 afgørelse inden 2 år efter arbejdsskadens anmeldelse.
For at  

 sikre, at borgeren ikke skal vente for længe på at få  

 erstatning for en arbejdsskade, er der derfor mulighed for at træffe  

 sådanne midlertidige afgørelser.
Østre Landsret har hjemvist en sag til fornyet  

 behandling i Arbejdsskadestyrelsen.
Landsretten lagde vægt på, at  

 afgørelser efter arbejdsskadesikringsloven om erhvervsevnetab blandt  

 andet skal ske efter et individuelt skøn på grundlag af  

 oplysningerne om borgerens indtægts- og erhvervsforhold før  

 skadens indtræden sammenholdt med en vurdering af borgerens fremtidige  

 indtægts- og erhvervsforhold, jf. lovens § 32, stk. 2.
Ved afgørelsen havde Arbejdsskadestyrelsen tilkendt  

 25% løbende erstatning for tab af erhvervsevne under en revalidering  

 uden at tage hensyn til borgerens indtægtsforhold.
Styrelsen ville  

 først tage hensyn hertil ved den endelige afgørelse efter  

 revalideringen.
Da styrelsen således ikke havde taget hensyn til  

 borgerens indtægtsforhold ved den midlertidige afgørelse,  

 hvilket ifølge Landsretten er et vigtigt element i vurderingen af tab  

 af erhvervsevne, blev sagen hjemvist.
Sagen verserer nu ved  

 Højesteret.
 Den Sociale Ankestyrelse har efterfølgende hjemvist  

 en række sager med henvisning til Østre Landsrets dom og har  

 samtidig anmodet om at indhente yderligere oplysninger for at belyse  

 borgerens forventede fremtidige indtægts- og erhvervsforhold.
 På denne baggrund har Arbejdsskadestyrelsen  

 præciseret praksis på dette område.
 Yderligere oplysninger kan fås hos kontorchef Ingrid  

 Parsby eller praksiskoordinator Frank Bøgh Madsen.
