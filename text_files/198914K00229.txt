Nr BTL 229 Betænkning over Forslag til lov om salg af færgerne »Peder  

 Paars« og »Niels Klim«   

 Nr L 229 1989-90, 1. samling Afgivet af Trafikudvalget Afgivet: 19900523 Udvalget har behandlet lovforslaget i nogle møder og har herunder stillet spørgsmål til trafikministeren, som denne har besvaret skriftligt.
 Nogle af udvalgets spørgsmål til trafikministeren og dennes svar herpå er  

 optrykt som bilag 2 til betænkningen.
 Herefter indstiller et flertal (Socialdemokratiets, Socialistisk  

 Folkepartis og Centrum-Demokraternes medlemmer af udvalget) lovforslaget til  

forkastelse ved 3. behandling.
 Et flertal inden for flertallet (Socialdemokratiets medlemmer af udvalget)  

 ønsker i den forbindelse af udtale følgende:
 Socialdemokratiet påpegede ved 1. behandling af lovforslaget, at  

 færgeruterne over Kattegat indgår i Storebæltsaftalen, og at et salg af de to  

 færger »Peder Paars« og »Niels Klim« var i strid med  

 aftalen.
 Socialdemokratiet må fortsat fastholde, at salget er i strid med  

 Storebæltsaftalen.
 Ved en indsættelse af de to færger af rorotypen »Mercandian  

 Senator« og »Mercandian Prince II«, som DSB er i forhandling  

 med Mercandiarederierne om, er der tale om en kapacitetsforringelse af en  

 sådan art, at Århus-Kalundborg-ruten ret hurtigt vil miste markedsandele til  

 fordel for de to andre ruter på Kattegat, Grenå-Hundested og Mols Linien.
Man vil ret hurtigt være tilbage til den tid, hvor de gamle prinsessebåde  

 besejlede ruten.
Da var der næsten altid kapacitetsproblemer, hvor såvel  

 passagerer som biler blev afvist.
Netop af den grund blev de nye færger  

 »Peder Paars« og »Niels Klim« bygget til og indsat på  

 ruten.
 Med en indsættelse af de to erstatningsfærger, der hverken hvad angår  

 kapacitet eller komfort kan leve op til, hvad de to nyeste færger på ruten  

 har, vil ruten meget hurtigt få et dårligt ry og hermed en dårlig økonomi.  

 Ruten kan herefter se sin egen nedlæggelse i øjnene.
 Det må vi i Socialdemokratiet protestere imod, og Socialdemokratiet  

 stemmer imod lovforslaget.
 Et mindretal inden for flertallet (Socialistisk Folkepartis medlemmer af  

 udvalget) ønsker at udtale følgende:
 Det er både kortsigtet og et brud på aftaler samt uklogt at sælge de to  

 færger, således som regeringen lægger op til med sit lovforslag.
Kortsigtet, fordi færgerne vil kunne bruges andre steder, jf. nedenfor.  

 Det betyder, at regeringen om et par år skal ud at købe nyt færgemateriel til  

 helt andre priser end dem, som man nu får for DSB's mest moderne færger.
Det  

 er aldrig før set, at et rederi har solgt sine mest moderne skibe, undtagen  

 hvis rederiet har været på vej mod konkurs.
Det er DSB ikke, men der er ingen tvivl om, at man ved salget giver  

 statsstøtte til private rederier, altså statsstøttet privatisering.
Sagen er  

 jo den, at Mercandiarederierne, der skal afløse på Århus-Kalundborg-ruten,  

 får en fast sum i en årrække, uanset hvor få biler og passagerer færgerne  

 overfører, og det vil give underskud til DSB.
Det er der ingen tvivl om, da  

 færgerne er for små, og da DSB skal betale 50-60 mio. kr. om året plus  

 ombygning på ombygning, og når charteren er udløbet, er der ingen penge at  

 tjene for DSB.
Samtidig starter Mercandiarederierne til efteråret sejlads på  

 Juelsminde-Kalundborg-ruten.
Det betyder i al sin enkelhed, at det, Mercandia tjener på  

 Århus-Kalundborg, kan bruges til rabatter på Juelsminde-Kalundborg-ruten for  

 at få biler og passagerer fra den førstnævnte.
Mage til aftale er vist ikke  

 set før.
 Salget er også et brud på aftaler med henholdsvis Kalundborgs og Århus'  

 borgmestre, der havde aftale med DSB om, at de to færger skulle sejle, til de  

 faste forbindelser på Storebælt var færdige i 1996.
Færgesalget er ligeledes et hårdt slag mod Kalundborgområdet, der med  

 lukningen af Carmen Clairoll står over for sin største arbejdsløshed nogen  

 sinde.
Eksempelvis er ca. 60 pct. inden for Kvindeligt Arbejderforbund (KAD)  

 arbejdsløse.
Det næste, der sker, er jo, at togtrafikken København-Kalundborg  

 vil blive formindsket, når der ikke vil køre de såkaldte bådtog på  

 strækningen.
 Især Det Radikale Venstre har flere gange udtalt, at færgerne ikke måtte  

 sælges for under 800 mio. kr., og det kan vel konstateres, at den sum ikke er  

 opnået.
Kristeligt Folkeparti har sagt det samme, samt at der ikke må ske  

 forringelser på overfarten.
En sammenligning mellem Mercandias færger og de  

 nuværende færger, »Peder Paars« og »Niels Klim«, svarer  

 til en sammenligning mellem et vandrehjem og Hotel Sheraton.
 Det har endvidere været komplet umuligt at få Kristeligt Folkepartis  

 medlemmer på Folketingets talerstol - bl.a. fordi de ikke var til stede - for  

 at begrunde salget, der jo trods alt med nye færgeinvesteringer, ombygninger  

 og salg drejer sig om en lille mia. kr.
 Som SF's ordfører fremførte under 1. behandling, drejer dette salg sig  

 også om, at den million passagerer, Århus-Kalundborg-overfarten har haft i  

 1989, skal flyttes ned til Korsør-Nyborg, hvor DSB i de sidste 5 år har  

 mistet 1 million passagerer, og det ser jo ikke godt ud, når man, da man traf  

 beslutningen om de faste forbindelser i Folketinget, allerede havde lavet  

 mange rapporter, der viste stigninger i overførslerne, men disse kom aldrig.
 Der henvises til oversigten over overførsler af passagerer og biler på de  

 3 omhandlede overfarter i DSB's 5-årige regnskab fra 1989, der er optrykt som  

 bilag 1 til betænkningen.
 Mindretallet er endvidere af den opfattelse, at der inden længe såvel på  

 Bornholmstrafikken som på Rødby-Puttgarden er et behov for nye færger,  

 hvorfor det efter partiets opfattelse er tåbeligt at sælge færger, der med  

 lidt ombygning senere kan bruges på disse ruter, efter at Storebæltsbyggeriet  

 er færdigt.
 Et andet mindretal inden for flertallet (Centrum-Demokraternes medlem af  

 udvalget) ønsker at udtale, at mindretallet finder, at det er i strid med  

 rimelige forventninger ved indgåelsen af forliget om en fast forbindelse over  

 Storebælt at afhænde de 2 færger.
 Resultatet bliver en meget betydelig forringelse af trafikforbindelsen  

 mellem landsdelene, herunder mellem landets to største byer.
De 2 færger burde forblive i nuværende rute i hvert fald indtil  

 ibrugtagningen af 2. fase af den faste forbindelse over Storebælt.
Der ville  

 derved blive lejlighed til at få mere at vide om trafikudviklingen og de  

 behov, som denne vil kalde på efter 1996.
De 2 fremragende færger burde blive i statens eje indtil videre.
Dersom de  

 bliver overflødige på ruten Århus-Kalundborg efter 1996, vil der derved være  

 mulighed for at tage stilling til en eventuel indsættelse på ruten  

 København-Rønne.
De opstillede prognoser for statens økonomiske gevinst ved et salg nu  

 forekommer at være betydeligt overvurderet.
Dette skyldes en alt for lavt  

 ansat forventet salgspris i 1996. Også på denne baggrund er det stærkt  

 urimeligt at forringe trafikafviklingen mellem Sjælland og Jylland.
CD må  

 betragte færgesalget som en helt igennem dårlig forretning for staten og en  

 serviceforringelse, der ikke modsvares af andre fordele.
 Et mindretal (Det Konservative Folkepartis, Venstres,  

 Fremskridtspartiets, Det Radikale Venstres og Kristeligt Folkepartis  

 medlemmer af udvalget) indstiller lovforslaget til vedtagelse uændret.
Ikast (KF) Helge Adam Møller (KF) Aagaard (KF) Svend Heiselberg (V) Helge  

 Sander (V) Ernst B.
Schmidt (FP) Larsen-Ledet (RV) nfmd.
Arne Melchior  

 (CD) Inger Stilling Pedersen (KRF) J.
K.
Hansen (S) fmd.
Tove Lindbo  

 Larsen (S) Helge Mortensen (S) Jimmy Stahr (S) Stavad (S) Søgaard (S) Tommy  

 Dinesen (SF) Ole Henriksen (SF) Bilag 1 Bilag 2 Nogle af udvalgets spørgsmål og ministerens svar herpå Spørgsmål 1:
Hvad koster det at ombygge lejer og landfaciliteter i Århus og Kalundborg  

 i anledning af indsættelse af nye færger? Svar:
 Jeg skal vedrørende dette spørgsmål tillade mig at henvise til min  

 besvarelse den 21. maj af udvalgets brev af 2. maj 1990 (B 26 - bilag 22).
 Spørgsmål 2:
Kan en ombygning af færgelejer ske, så længe »Peder Paars« og  

 »Niels Klim« sejler på ruten? Svar:
Lejetilpasningerne i Århus og Kalundborg kan for størstedelens  

 vedkommende foretages samtidig med, at »Peder Paars« og »Niels  

 Klim« sejler på ruten, og uden synderlige ulemper for publikum.
I en  

 kortere periode på 1 a 2 uger, hvor klaparrangementerne ombygges, skal der  

 indsættes afløserfærger, der kan besejle de tidligere prinsessefærgers lejer.  

 Der vil således ikke blive tale om, at sejladsen på overfarten på noget  

 tidspunkt afbrydes i forbindelse med færgeskiftet.
 Spørgsmål 3:
Hvem skal betale ombygningen af lejer og faciliteter? Svar:
Det er DSB, som skal betale udgifterne i forbindelse med  

 lejetilpasningerne og etableringen af rampeanlæg m.v.
I forslag til finanslov  

 1991 optages derfor et beløb til dækning af disse udgifter.
 Spørgsmål 4:
Hvor meget har Århus Kommune investeret i de nuværende færgelejer og  

 andre faciliteter, da »Peder Paars« og »Niels Klim« blev  

 indsat på ruten? Svar:
Indsættelsen af de nye færger på Århus-Kalundborg-ruten i 1985-86  

 nødvendiggjorde en del ombygninger af færgelejer, landgangsbroer og  

 opmarchområder i de to havne, ligesom der blev ændret i  

 trafikreguleringsforholdene omkring færgelejerne.
De samlede udgifter hertil  

 var i alt ca. 110 mio. kr.
Heraf betalte de to havne ca. 5 mio kr., idet  

 projektet medførte modernisering af visse anlæg, som havnene havde og fortsat  

 har vedligeholdelsesforpligtelsen for.
 Største enkeltbidragsyder uden for DSB var Århus Havnevæsen, som  

 investerede ca. 4,5 mio. kr. ud af de nævnte 5. Århus Kommunes investeringer  

 var meget beskedne.
 Spørgsmål 5:
Vil de fremtidige togforbindelser mellem København og Kalundborg blive  

 reduceret efter fjernelsen af færgerne »Niels Klim« og »Peder  

 Paars«? Herunder ønskes oplyst, om den påtænkte udvidelse vedrørende dobbeltspor  

 sættes i bero.
 Svar:
Ud over den normale timedrift, dvs. togforbindelse i begge retninger 1  

 gang hver time, betjenes Kalundborg i dag også af de såkaldte bådtog.
Dette  

 sker 4 gange dagligt i hver retning i forbindelse med færgernes anløb af  

 Kalundborg.
 I takt med udbygningen af IC3-trafikken over Storebælt og den forventede  

 overflytning af de nuværende bådtogspassagerer hertil har det under alle  

 omstændigheder været påregnet at indstille bådtogene senest fra 1993, hvor  

 den faste jernbaneforbindelse over Storebælt ibrugtages.
Allerede fra juni 1991 sker der en betydelig reduktion af rejsetiden i  

 landsdelstrafikken med de nye IC3-tog over Storebælt.
Mange af de nuværende  

 bådtogspassagerer på Århus-Kalundborg-overfarten forventes fra dette  

 tidspunkt automatisk at ville foretrække de hurtigere forbindelser over  

 Storebælt.
Som følge heraf vil DSB nøje følge udviklingen i togtrafikken over  

 Århus-Kalundborg-overfarten med henblik på at vurdere behovet for de særlige  

 bådtog til Kalundborg.
 Under alle omstændigheder vil der naturligvis blive opretholdt  

 togforbindelser mellem København og Kalundborg, der korresponderer med  

 færgernes afgang og ankomst, og det planlægges tillige, også af hensyn til  

 pendlerne i bolig-arbejde-trafikken, at give disse forbindelser hurtigere  

 køretid end de nuværende regionaltogs.
 Siden ibrugtagningen af dobbeltsporet mellem Vipperød og Holbæk i april  

 1989 eksisterer der ingen planer om yderligere udvidelser til dobbeltspor på  

 strækningen mellem Holbæk og Kalundborg.
 Spørgsmål 6:
 Den indgåede kontrakt/aftale om den indgåede charter mellem DSB og  

 skibsreder Per Henriksen, Mercandia, bedes tilstillet udvalget.
 Svar:
 Der er endnu ikke indgået kontrakt eller aftale om indchartring af den  

 påtænkte erstatningstonnage til overfarten.
Til gennemsyn for udvalgets medlemmer vedlægger jeg i eet eksemplar kopi  

 af tilbud af 17. maj 1990 fra rederiet Mercandia.
Jeg skal anmode om, at  

 tilbudets indhold bevares fortroligt.
 Spørgsmål 7:
Hvor skal ombygningen af de indchartrede skibe foregå, og hvem påtænker  

 DSB skal bygge de nye motorer til skibene? Svar:
 Den planlagte ombygning inklusive installering af supplerende motorkraft  

 forudsættes udbudt til interesserede værfter efter sædvanlig praksis.  

 Økonomiske, tekniske og tidsmæssige aspekter vil herefter på normal vis indgå  

 i vurderingen af, hvilket værft og hvilken motorleverandør der skal forestå  

 ombygningerne.
Da ombygningsopgaver på grund af mindre krav om tørdokkapacitet lettere  

 end nybygninger kan indpasses i værfternes byggeprogrammer, forventes det, at  

 flere danske værfter vil tilbyde at ombygge færgerne.
Den samlede  

 ombygningsordre er skønnet til ca. 260 mio. kr. for de to færger.
 Spørgsmål 8:
Salgsdokumentet/kontrakten med tilhørende underbilag mellem staten og  

 køberen af »Peder Paars« og »Niels Klim« bedes tilstillet  

 udvalget.
Der henvises i øvrigt til spørgsmål 21 på forslag til  

 folketingsbeslutning om opretholdelse af færgerne »Peder Paars« og  

 »Niels Klim« på Kalundborg-Århus-overfarten, der har følgende  

 ordlyd: »Ministeren bedes tilstille udvalget salgsaftaler og  

 salgsbetingelser med hensyn til salget af »Peder Paars« og  

 »Niels Klim« til Stena Line.
 Svar:
 Ved brev af 14. maj 1990 fremsendte jeg i eet eksemplar til gennemsyn for  

 udvalgets medlemmer de mellem DSB og Stena Line indgåede salgsaftaler af 6.  

 april 1990.
 Spørgsmål 9:
Hvad er baggrunden for, at passagerer, der skal til Århus fra  

 Københavnsområdet, altid bliver sendt dertil over Korsør-Nyborg-overfarten,  

 når nu man har de flotteste og mest moderne færger, DSB endnu ejer, på  

 Århus-Kalundborg-ruten? Svar:
 Det er ikke udtryk for nogen bestemt politik fra DSB's side, at publikum  

 ved henvendelse om billetkøb til en rejse f.eks. mellem København og Århus i  

 mange tilfælde ikke spørges om ønsket rejserute.
I landsdelstrafikken over Storebælt er der dagligt tale om 19  

 togforbindelser mellem København og Århus.
Hertil kommer i weekendtrafikken,  

 f.eks. på fredage, yderligere 11 forbindelser, eller i alt 30. Over  

 Kalundborg-Århus er der kun tale om 4 daglige forbindelser såvel på hverdage  

 som i weekender.
Ved billetkøb går DSB's salgspersonale således som regel ud fra, med  

 rette, at det er en billet til de hyppige forbindelser over Storebælt, som  

 ønskes.
Da en enkeltbillet på en normal rejsedag på 2. klasse over  

 Århus-Kalundborg er 33 kr. billigere end over Storebælt, vil salgspersonalet  

 ved ønske om billigere rejsemulighed naturligvis udstede billet over  

 Århus-Kalundborg.
 Spørgsmål 10:
Hvad er efter ministerens vurdering årsagen til, at  

 Korsør-Nyborg-overfarten har mistet ca. 1 million passagerer i de sidste 5  

 år? Svar:
På jernbaneoverfarten mellem Korsør og Nyborg blev der i 1985 overført  

 4.312.000 togpassagerer.
I 1989 var antallet af overførte passagerer  

 4.345.000. Der er således ikke tale om, at Korsør-Nyborg-overfarten i de  

 sidste 5 år har mistet passagerer, tværtimod.
 På biloverfarten mellem Halsskov og Knudshoved har imidlertid konkurrenten  

 fra Vognmandsruten siden 1987 medført en betydelig nedgang i DSB's overførsel  

 af personbiler og dermed også i passagertallet på overfarten, som er faldet  

 med ca. 1,4 millioner.
 Spørgsmål 11:
Forventer DSB at kunne flytte Kalundborg-Århus-færgernes 1.120.000  

 passagerer (1989) til Korsør-Nyborg-overfarten? Svar:
 Af Kalundborg-Århus-overfartens samlede passagertal på 1.112.000 i 1989  

 udgjorde landgangspassagererne, dvs. for størstepartens vedkommende  

 togrejsende, ca. 600.000. De øvrige godt 500.000 pasagerer udgøres af  

 rejsende i bil.
I takt med nedsættelsen af rejsetiden i IC3-trafikken over Storebælt fra  

 sommeren 1991 forventes en betydelig andel af de 600.000 togrejsende over  

 Århus-Kalundborg automatisk at foretrække de hurtigere forbindelser over  

 Storebælt.
Når den faste jernbaneforbindelse over Storebælt ibrugtages i  

 1993, påregnes hele landsdelstrafikken med tog at foregå over Storebælt.
Dog  

 vil der fortsat, i hvert fald frem til ibrugtagningen af den faste  

 vejforbindelse over Storebælt i 1996, være et betydeligt antal bilrejsende på  

 Århus-Kalundborg-overfarten.
 Der er således ikke tale om, at samtlige passagerer på  

 Århus-Kalundborg-overfarten skal flyttes til Korsør-Nyborg-overfarten, men at  

 en over årene frem til 1993 voksende andel af de 600.000 togrejsende af sig  

 selv vil benytte den hurtigere rejsemulighed over Storebælt.
 Spørgsmål 12:
Hvor mange forhyrede er der ansat på de 2 nuværende færger på ruten  

 Kalundborg-Århus, og hvor mange forventes der at være på de påtænkte færger  

 på ruten? Svar:
Der er i forbindelse med overfarten i dag beskæftiget 660 medarbejdere,  

 hvoraf 186 er tjenestemænd, for hovedpartens vedkommende forhyrede på  

 færgerne. 500 af medarbejderne er stationerede i Århus, de resterende 160 er  

 stationerede i Kalundborg.
Hovedparten af tjenestemændene er stationerede i  

 Århus.
 Af de i alt 660 beskæftigede udgør cateringpersonalet ca. 340, hvoraf 130  

 er fuldtidsbeskæftigede, mens 210 er deltidsbeskæftigede.
Med indsættelse af mindre færger på overfarten vil behovet for  

 medarbejdere blive reduceret med mellem 60 og 80, hovedsagelig på  

 cateringsiden.
Reduktionen svarer til 10 pct. af det nuværende totale antal  

 beskæftigede på overfarten.
Den nødvendige personalereduktion kan ske  

 planlagt og ved naturlig afgang som følge af, at færgeskiftet først skal  

 finde sted til næste sommer.
 Spørgsmål 13:
Hvad er driftsomkostningerne vedrørende de nuværende færger, og hvad  

 forventes driftsomkostningerne at blive på de påtænkte? Svar:
De nuværende driftsomkostninger vedrørende Århus-Kalundborg-overfarten  

 udgør tilsammen ca. 121 mio. kr. årligt.
Heraf koster selve færgedriften ca.  

 76 mio. kr.
Havneafgifterne udgør ca. 15 mio. kr., driften af terminalerne  

 ca. 20 mio. kr. og overfartens andel af DSB's fællesomkostninger vedrørende  

 færgedriften ca. 10 mio. kr.
Ved indsættelse af chartret erstatningstonnage påregnes årlige  

 driftsudgifter på ca. 160 mio. kr. inklusive 55 mio. kr. i såkaldt  

 bareboatcharterhyre (uden besætning, olie m.v.) for de 2 rorofærger.
De  

 egentlige driftsudgifter på de resterende ca. 105 mio. kr. fordeler sig med  

 ca. 64 mio. kr. til driften af færgerne, ca. 13 mio. kr. til havneafgifter,  

 ca. 18 mio. kr. til terminaldriften og uændret ca. 10 mio. kr. som andel af  

 fællesudgifterne.
 Spørgsmål 14:
Hvilken DSB-rute - Storebælt eller Kattegat - har haft de største  

 stigninger i overførslerne af passagerer, lastbiler og personbiler? Svar:
For alle 3 trafikkategorier gælder det, at Århus-Kalundborg-overfarten  

 siden indsættelsen af »Peder Paars« og »Niels Klim« i  

 1985-86 har haft større fremgang end biloverfarten mellem Halsskov og  

 Knudshoved.
En væsentlig baggrund herfor er imidlertid den store konkurrence,  

 Vognmandsruten i de senere år har udsat DSB's Storebæltsoverfart for.
En  

 tilsvarende skærpet konkurrencesituation har ikke eksisteret på det nordlige  

 Kattegat, hvor også de private rederier har haft fremgang i overførslerne.
 Spørgsmål 15:
Når bådtogene til Kalundborg-Århus-overfartens færger forsvinder, vil der  

 så blive sat hurtigtog ind på strækningen af hensyn til de mange pendlere? Svar:
 Vedrørende dette spørgsmål vil jeg tillade mig at henvise til min  

 besvarelse dags dato af spørgsmål 5, stillet af udvalget i brev af 10. maj  

 1990 (L 229 - bilag 1).
 Spørgsmål 16:
Ser ministeren ikke et problem ved, at man chartrer færger fra Mercandia,  

 der får et fast beløb om året for at besejle Kalundborg-Århus-overfarten,  

 uanset hvor mange der er med færgerne, samtidig med at den samme reder  

 starter sejlads på Kalundborg-Juelsminde, eftersom kundegrundlaget må anses  

 for at være det samme? Svar:
Det er endnu ikke endeligt afgjort, om erstatningsfærgerne til  

 Århus-Kalundborg-overfarten skal chartres af rederiet Mercandia.
I  

 forhandlingerne herom indgår også spørgsmålet om Mercandias påtænkte sejlads  

 mellem Kalundborg og Juelsminde.
Eftersom der eksisterer fri sønæring, vil ethvert rederi på ethvert  

 tidspunkt kunne etablere færgeoverfart mellem Kalundborg og Juelsminde.
Jeg  

 anser det derfor ikke som noget særligt problem, at netop rederiet Mercandia  

 påtænker en sådan sejlads.
 Spørgsmål 17:
Hvorledes vil regeringens forslag indvirke på lovforslaget om de faste  

 forbindelser, hvor der påregnes mindst een Kattegatrute i fremtiden, forstået  

 således, at DSB må anses for at være ude af stand til at gøre krav på  

 besejlingen og indflydelse i de forhandlinger, der skal være om  

 færdiggørelsen af den såkaldte Kattegatrapport? Svar:
I den politiske aftale om Storebælt er det fastlagt, at der skal  

 opretholdes mindst een færgeforbindelse mellem Sjælland og Jylland over  

 Kattegat.
Såfremt dette ikke kan ske på driftsøkonomisk grundlag, forpligtes  

 A/S Storebæltsforbindelsen til at sørge for besejlingen.
 Jeg anser DSB's muligheder for i et samarbejde med de øvrige  

 Kattegatrederier at besejle overfarten melem Århus og Kalundborg også efter  

 1996 for langt bedre, såfremt der allerede nu indsættes mere markedstilpasset  

 tonnage, end hvis »Peder Paars« og »Niels Klim« skulle  

 opretholdes på overfarten frem til 1996.
Der er således ikke tale om, at DSB ikke kan gøre krav på besejlingen  

 eller ikke kan få indflydelse på forhandlingerne om den fremtidige  

 rutestruktur på det nordlige Kattegat.
Tværtimod anser jeg DSB's  

 forhandlingsposition for styrket, når der indsættes erstatningstonnage med en  

 lastbilkapacitet, som er 50 pct. større end den nuværende med »Peder  

 Paars« og »Niels Klim«.
