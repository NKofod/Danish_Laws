Skriftlig fremsættelse (13. marts 2019) Transport-, bygnings- og boligminister (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af færdselsloven (Forhøjelse af bødeniveauet for alvorlige sikkerhedskritiske fejl og mangler ved tunge motorkøretøjer og for ulovlig støj fra motordrevne køretøjer) (Lovforslag nr.
L 202) Politiet foretog i 2017 en række kontroller ved større arrangementer af de busser, der transporterede deltagerene frem og tilbage fra arrangementerne.
Kontrollerne viste, at en stor del af busserne var behæftet med blandt andet bremsefejl.
Endvidere har politiets kontroller af lastbiler vist, at en stor del af de kontrollerede lastbiler har fejl og mangler i et sådan omfang, at de bliver sendt til syn.
Samlet set indikerer politiets kontroller, at der kan være et generelt problem med den vedligeholdsmæssige stand af tunge køretøjer.
Dette er særligt problematisk, da de tunge køretøjer på grund af deres erhvervsmæssige brug tilbagelægger mange kørte kilometer om året, og da de samtidig på grund af deres vægt og størrelse kan forårsage stor skade, hvis uheldet er ude.
Dette er til skade for færdselssikkerheden.
 Hertil kommer, at der kan være betydelige besparelser forbundet med at undlade at holde de tunge køretøjer i en færdselssikkerhedsmæssig forsvarlig stand.
I henhold til færdselslovens regler straffes fejl og mangler på motordrevne køretøjer  herunder busser og lastbiler  i dag som udgangspunkt med en bøde på mellem 1.000  3.000 kr.
Lovforslaget har til formål at forhøje bøderne for alvorlige sikkerhedskritiske fejl og mangler på busser og lastbiler.
Lovforslaget indeholder derfor retningslinjer for forhøjet bødeudmåling, som foreslås forhøjet til 5.000 kr. for føreren og 10.000 kr. for ejeren i førstegangstilfælde.
 Lovforslaget indeholder ikke en indførelse af nye fejl- og mangelstyper, ligesom lovforslaget ikke ændrer på selve ansvarsgrundlaget  det vil sige betingelserne for, at man kan straffes for fejl og mangler på køretøjet.
Lovforslaget har endvidere til formål at hæve bødeniveauet for ulovlig støj fra motordrevne køretøjer.
Ulovlig støj fra motordrevne køretøjer  og i særdeleshed motorcykler  er et tilbagevendende problem, særligt i sommerhalvåret.
Motordrevne køretøjer, der er konstruktivt ændrede til at frembringe støj, eller betjenes således, at de støjer ulovligt, er til stor gene for omgivelserne og den øvrige trafik, da de er ekstraordinært dominerende i lydbilledet.
I dag er bøden for at afgive ulovlig støj i udgangspunktet 1.000 kr.
Formålet med lovforslaget er dels at hæve bødestraffen for at køre med køretøjer, der på grund af konstruktive ændringer eller manglende vedligeholdelse støjer mere end tilladt, dels for at betjene køretøjet på en sådan måde, at det støjer unødigt meget.
Lovforslaget indeholder retningslinjer for forhøjelse af bødeudmåling fra 1.000 kr. til 2.500 kr. i førstegangstilfælde.
 Lovforslaget indeholder endvidere regler, hvorefter føreren (og ikke kun ejeren) af et motordrevet køretøj, der afgiver ulovlig støj, kan pålægges et bødeansvar, når føreren vidste eller burde vide, at køretøjet ikke var i lovlig stand for så vidt angår dets afgivelse af støj.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
