Ankestyrelsens principafgørelse O-104-96 om handicappet barn - tilskud til medicin - skoleophold i udlandet - merudgifter ved forsørgelsen Resume:
 Moderen til en 17-årig søn, der havde en astmalidelse, kunne få dækket nødvendige merudgifter til medicin under sønnens skoleophold i udlandet, indtil han fyldte 18 år.
 Ankestyrelsen lagde vægt på, at hjælpen blev udbetalt til moderen, der boede i landet, og at moderen fortsat havde forsørgelsespligten over for sønnen under hans ophold i udlandet, og indtil han fyldte 18 år.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 1 og § 48, stk. 1 Vejledninger:
Socialministeriets vejledning nr. 104 af 3. juli 1987 om hjælp efter bistandslovens § 48 - pkt. 16 Sagsfremstilling:
 En kommune meddelte den 9. august 1995, at der - som tidligere - var udstedt medicinbevilling, jf. bistandslovens § 48, stk. 1 og 2, til en moders 17-årige søn, der havde en astmalidelse.
 Bevillingen var gældende, indtil han rejste på skoleophold i udlandet - dog længst til han fyldte 18 år den 6. april 1996. Skoleopholdet varede 1 år.
 Kommunen begrundede afgørelsen med, at barnet rejste til udlandet, og at det er en betingelse efter bistandslovens § 1, at personer, der får støtte i henhold til bistandsloven, opholder sig i Danmark.
 Ankenævnet tiltrådte kommunens afgørelse og lagde vægt på, at hjælp efter bistandsloven forudsætter, at hjælpsmodtageren opholder sig her i landet.
Moderen anførte i sin klage, at der ikke formelt var sket nogen ændring i familiens situation i forhold til de foregående år.
Moderen havde forsørgelsespligten indtil sønnens 18. år, og hjælpen blev givet til hende.
Sagen blev behandlet i principielt møde med henblik på afklaring af, hvorvidt der kan ydes tilskud til medicin til en 17-årig under dennes skoleophold i udlandet.
 Afgørelse:
 Ankestyrelsen fandt, at moderen var berettiget til udbetaling af hjælp til medicinudgifter efter bistandslovens § 48, stk. 1 og 2, til hendes søn under hans skoleophold i Frankrig - indtil hans fyldte 18. år.
 Ankestyrelsen lagde til grund, at hjælpen blev udbetalt til moderen,der boede her i landet, og at moderen fortsat havde forsørgelses pligten over for barnet - indtil han fyldte 18 år.
 Ankestyrelsen ændrede således nævnets afgørelse.
 Ankestyrelsen tilføjede, at hjælp efter bistandsloven er subsidiær i forhold til mulighederne for dækning efter andre regler, herunder dækning efter EU-regler.
