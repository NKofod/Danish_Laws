Tiltrådt, at Finanstilsynet havde betinget en tilladelse - til at en  

 investeringsforening kunne foretage indskud i en anden investeringsforening -  

 af, at investeringen ikke oversteg 10% af den anden forenings andele.
Ej  

 lovhjemmel til at meddele dispensation.
(Merete Cordes, Connie Leth og Niels Larsen) I skrivelse af 15. juli 1993 har A A/S på vegne Investeringsforeningen K  

 klaget over, at Finanstilsynet i skrivelse af 28. juni 1993 (j.nr. 6471-0019)  

 har betinget en tilladelse - til at foreningens afdelinger I og VI kunne  

 foretage indskud i Investeringsforeningen B's afdeling for tyske obligationer  

 af, at investeringerne ikke overstiger 10% af B's andele.
 A A/S er administrationsselskab for både klageren Investeringsforeningen K  

 og Investeringsforeningen B.
 Sagens omstændigheder:
 Den 22. februar 1993 godkendte Finanstilsynet en vedtægtsbestemmelse i  

 Investeringsforeningen K, hvorefter foreningen med Finanstilsynets tilladelse  

 kan investere indtil 5% af visse af foreningens afdelingers formue i andre  

 investeringsforeningsafdelinger, der har samme ledelse eller  

 administrationsselskab.
 Den godkendte vedtægtsbestemmelse, § 4, stk. 2, er sålydende:
»I afdelingerne I, II, III, IV, V, VI og VII kan, med Finanstilsynets  

 tilladelse, indtil 5 procent af afdelingens formue investeres i andre  

 investeringsforeningsafdelinger, der har samme ledelse eller  

 administrationsselskab.« Udover at godkende den citerede vedtægtsbestemmelse skrev tilsynet bl.a.:
 » Tilsynet henleder opmærksomheden på, at afdelingernes investeringer  

 ifølge vedtægternes § 4, stk. 2, jf. § 22, stk. 2 i lov om  

 investeringsforeninger, omfattes af placeringsbegrænsningerne ifølge samme  

 lovs § 22, stk. 1.
Endvidere bemærkes, at investeringer ifølge § 22, stk. 2, jf. tillige  

 vedtægterne, kræver tilsynets tilladelse.
Meddelelse af tilladelse er bl.a.  

 betinget af, at forudsætningerne ifølge art. 24 i direktiv 85/611/EØF er  

 opfyldt.« I skrivelse af 30. april 1993 ansøgte Investeringsforeningen K om  

 tilsynets tilladelse til, at foreningens afdelinger I og VI kan foretage  

 indskud i Investeringsforeningen B's afdeling for tyske obligationer.  

 Investeringsforeningen anførte, at forudsætningen for at opnå en sådan  

 tilladelse efter foreningens opfattelse var opfyldt, idet  

 investeringsstrategien for afdelingen for tyske obligationer var i  

 overensstemmelse med art. 24, pkt. 3, i direktiv 85/611/EØF.
Endvidere  

 meddelte foreningen i skrivelse af 5. maj 1993, at også  

 placeringsbegrænsningerne i § 22, stk. 1, i lov om investeringsforeninger  

 ville blive overholdt.
I skrivelse af 28. juni 1993 gav Finanstilsynet  

 tilladelse til det ansøgte.
I tilladelsen skrev Finanstilsynet bl.a.:  

 »...
 Ligeledes bemærkedes (i Finanstilsynets godkendelse af 22. februar 1993),  

 at investeringerne ifølge § 22, stk. 2, jf. tillige vedtægterne, krævede  

 tilsynets tilladelse, og at denne tilladelse bl.a. ville være betinget af, at  

 forudsætningerne ifølge artikel 24 i direktiv 85/611/EØF opfyldes.
Derudover fremgår det af lov om investeringsforeninger § 23, stk. 3, at en  

 investeringsforening må eje indtil 10% af andre kategorier af værdipapirer  

 end aktier udstedt af en enkelt emittent.« På baggrund heraf og på det foreliggende grundlag gives i medfør af lov om  

 investeringsforeninger § 22, stk. 2 tilladelse til ovennævnte investeringer  

 under forudsætning af, at disse investeringer for den enkelte afdeling ikke  

 overstiger 10% af B's andele, jf. lovens § 23, stk. 3. ...
Nærværende afgørelse kan inden 4 uger indbringes for Industriministeriets  

 Erhvervsankenævn...' Da betingelsen om § 23, stk. 3, efter foreningens opfattelse ikke bør  

 stilles, har foreningen indbragt sagen for ankenævnet med henblik på at få  

 ankenævnet til at ophæve betingelsen.
Til støtte herfor har klageren i klageskrivelsen anført, at det af  

 forarbejderne til § 23 i lov nr. 229 af 26. maj 1992 om  

 investeringsforeninger fremgår, at formålet med § 23 var at forhindre, at en  

 investeringsforening ved erhvervelse af værdipapirer opnår en dominerende  

 indflydelse på de selskaber, hvori foreningens midler anbringes.
Da  

 vedtægterne i Investeringsforeningen B begrænser stemmeretten for ejere af  

 andele til 1 pct., vil K's afdelinger I og VI aldrig kunne opnå en  

 dominerende indflydelse på Investeringsforeningen B.
Da  

 Investeringsforeningen B's investeringer vil være omfattet af lovens § 23,  

 vil Investeringsforeningen K heller ikke - via Investeringsforeningen B -  

 kunne opnå dominerende indflydelse på de selskaber, hvori  

 Investeringsforeningen B's midler anbringes.
Når Investeringsforeningen K  

 således ikke kan opnå en sådan dominerende indflydelse, som § 23 søger at  

 imødegå, bør kravet i § 23, stk. 3, ikke stilles i tilladelsen.
Endvidere har klageren anført, at andele i Investeringsforeningen B ikke  

 er omfattet af »andre kategorier af værdipapirer« i § 23, stk. 3, i  

 lov om investeringsforeninger, idet andele i denne investeringsforening ikke  

 er omsættelige i henhold til vedtægternes § 9, andelene kan ikke børsnoteres,  

 andelene kan ikke registreres i VP-centralen, og der kan ikke udstedes  

 fysiske »værdipapirer«.
Andele registreres alene elektronisk på en  

 konto og andelene repræsenterer alene ejerandele i den bagvedliggende  

 værdipapirportefølje og har som sådan ingen egenskaber som  

 »værdipapirer«.
Også derfor bør kravet i § 23, stk. 3, ikke  

 stilles.
 I den af Erhvervsankenævnet indhentede redegørelse for sagen af 20. august  

 1993 fra Finanstilsynet har Finanstilsynet som begrundelse for at have  

 stillet kravet i § 23, stk. 3, i tilladelsen af 28. juni 1993 bl.a anført:  

 »...
 Tilsynet skal hertil udtale, at det er tilsynets opfattelse, at lov om  

 investeringsforeninger, § 23, stk. 3, finder anvendelse over for de af  

 Investeringsforeningen K ønskede investeringer i Investeringsforeningen B.  

 Dette gælder uanset vedtægternes § 15, stk. 6, for Investeringsforeningen B.  

 Vedtægtsbestemmelsen forfølger samme formål, som er baggrunden for § 23, stk.  

 3, med hensyn til sikring af, at enkeltinvestorer ikke kan få dominerende  

 indflydelse i foreningen, men loven åbner ikke adgang for tilsynet til  

 dispensation fra § 23, stk. 3. ...
 Det skal bemærkes, at investeringsforeningsandele er udtrykkeligt nævnt i  

 artikel 25, 2. pkt., i direktiv 85/611/EØF om samordning af love og  

 administrative bestemmelser om visse institutter for kollektiv investering i  

 værdipapirer (investeringsinstitutter), hvilken bestemmelse er implementeret  

 i lovens § 23, stk. 3 (ved lov nr. 157 af 15. marts 1989 om ændring af lov om  

 investeringsforeninger, som indfører den nuværende formulering af § 23)...  

 ...
Af lov om investeringsforeninger § 22, stk. 2, fremgår, at en  

 investeringsforening ikke må investere i andre investeringsinstitutter, der  

 har samme ledelse eller administrationsselskab eller på anden måde er  

 nærstående med investeringsforeningen, medmindre Finanstilsynet giver  

 tilladelse hertil.
Finanstilsynet kan selv fastsætte nærmere regler for  

 tilladelse til at foretage sådanne investeringer.
 Tilsynet har ikke benyttet sig af adgangen til at fastsætte nærmere  

 regler.
Bestemmelsen bygger på artikel 24 i direktiv 85/611/EØF.
Af artikel 24,  

 pkt. 3, fremgår at erhvervelse af andele i en investeringsfond, der  

 administreres af samme administrationsselskab, eller af ethvert andet  

 selskab, som er knyttet til administrationsselskabet inden for et  

 administration- eller tilsynsfællesskab eller ved væsentlig direkte eller  

 indirekte deltagelse, kun er tilladt, når det drejer sig om en  

 investeringsfond, - som i overensstemmelse med sine bestemmelser har specialiseret sig i at  

 investere sin formue i værdier, der hidrører fra en særlig geografisk eller  

 økonomisk sektor, og - såfremt de kompetente myndigheder har givet tilladelse til erhvervelsen.  

 Denne tilladelse gives kun, hvis investeringsfonden har givet meddelelse om,  

 at den har til hensigt, at gøre brug af nævnte mulighed, og såfremt denne  

 mulighed udtrykkeligt er nævnt i dens bestemmelser.
 Af artikel 24, pkt. 4, fremgår at stk. 3 tillige finder anvendelse,  

 såfremt et investeringsselskab erhverver andele i et andet  

 investeringsselskab, hvortil det er knyttet, jf. stk. 3.
 Lov om investeringsforeninger § 23, stk. 3, siger, at en  

 investeringsforening må eje indtil 10% af andre kategorier af værdipapirer  

 udstedt af en enkelt emittent.
Af forarbejderne hertil, jf. lovforslag nr.
L 143, hvilket lovforslag blev  

 vedtaget ved lov nr.
L 157 af 15. marts 1989, fremgår, at ændringerne i § 23  

 havde til hensigt at bringe bestemmelserne i overensstemmelse med direktivets  

 artikel 25. Vedrørende stk. 3 er anført, at der ved denne bestemmelse gives  

 adgang for en investeringsforening til derudover at eje op til 10% af andre  

 kategorier af værdipapirer end stemmeberettigede aktier udstedt af en enkelt  

 emittent, jf. direktivets § 25, stk. 2. ...
Af direktiv 85/611/EØF, artikel 25, stk. 2, fremgår, at et  

 investeringsselskab eller en investeringsforening ikke kan erhverve mere end - 10 % af aktierne uden stemmeret fra en og samme emittent, - 10 % af obligationer, fra en og samme emittent, - 10 % af andelene fra  

 et eller samme institut for kollektiv investering, som er omhandlet i artikel  

 1, stk. 2, første og andet led.« Klageren har den 8. september 1993 meddelt ikke at have yderligere  

 bemærkninger eller oplysninger til sagen.
Ankenævnet anså herefter den  

 skriftlige forberedelse af sagen for afsluttet og tog sagen op til afgørelse.
 Ankenævnet skal udtale:
Det fremgår af bemærkningerne til forslag til lov om ændring af lov om  

 investeringsforeninger (L 143/88), at hovedformålet med forslaget er at  

 tilpasse lov om investeringsforeninger til bl.a.
EØF-direktiv 85/611 af 20.  

 december 1985 (investeringsdirektivet). Af de særlige bemærkninger til lovens  

 § 23, stk. 3, ses endvidere, at der efter stk. 3 gives adgang for en  

 investeringsforening til at »... eje op til 10 % af andre kategorier af  

 værdipapirer end stemmeberettigede aktier udstedt af en enkelt emittent, jf.  

 direktivets art. 25, stk. 2.« Af investeringsdirektivets art. 25, stk. 2  

 fremgår, at et investeringsselskab eller en investeringsfond ikke kan  

 erhverve mere end - bl.a. - »10 % af andele fra et og samme institut for  

 kollektiv investering ...«.
Det følger heraf, at andre kategorier af værdipapirer, som nævnt i § 23,  

 stk. 3, i lovbekendtgørelse nr. 85 af 12. februar 1990 om  

 investeringsforeninger, tillige omfatter ejerskab af andele i en  

 investeringsforening og at foreningen (klager) således er forpligtet til at  

 overholde det af Finanstilsynet i tilladelsen af 28. juni 1993 påpegede  

 vilkår direkte efter den nævnte lovbestemmelse.
Det tilføjes, at der ikke er  

 lovhjemmel til at dispensere fra kravet.
