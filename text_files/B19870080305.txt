 I henhold til lov nr. 190 af 9. maj 1984 om planteskadegørere og til  

 gennemførelse af De europæiske Fællesskabers rådsdirektiv af 24. juni 1980 om  

 bekæmpelse af kartoflens ringbakteriose (80/665/EØF) fastsættes herved  

 følgende bestemmelser:
§ 1.  I denne bekendtgørelse forstås ved 1. Ringbakteriose : den sygdom på kartofler, der forårsages af  

 bakterien Corynebacterium sepedonicum (Spieck & Kotth.) Skapt.  

 & Burkh., kartoffelringbakteriose.
 2. Officiel undersøgelse: en undersøgelse udført ved passende  

 metoder af Statens Plantetilsyn eller af en anden officiel institution  

 bemyndiget hertil.
 3. Godkendt avlsmateriale: kartofler, der er godkendt som  

 læggekartofler i overensstemmelse med den til enhver tid gældende  

 bekendtgørelse om læggekartofler.
 4. Beslægtede kartoffelafgrøder: kartoffelafgrøder, som har  

 oprindelse i samme klon.
 5. Gengroning: kartoffelplante fremkommet på grundlag af en knold  

 efterladt i jorden fra en tidligere kartoffelafgrøde.
 § 2.  Kontrollen med overholdelsen af denne  

 bekendtgørelse udøves af Statens Plantetilsyn, i det følgende kaldt tilsynet.
Stk. 2.  Tilsynet har adgang til ethvert sted, hvor  

 kartofler dyrkes og opbevares, samt til enhver transport af kartofler med  

 henblik på at undersøge kartoflerne for forekomst af ringbakteriose.
Tilsynet  

 kan vederlagsfrit udtage prøver af planter og knolde til nærmere  

 undersøgelse.
 Stk. 3.  Tilsynet kan med Landbrugsministeriets  

 godkendelse fastsætte nærmere betingelser for eller forbud mod dyrkning af en  

 kartoffelsort, såfremt der i partier af denne sort konstateres angreb af  

 ringbakteriose i et sådant omfang, at det af hensyn til den danske  

 kartoffelavl må anses for nødvendigt at begrænse dyrkningen af denne  

 kartoffelsort.
 § 3.  Det er forbudt at indføre og opbevare kulturer  

 af ringbakteriosebakterien samt kartoffelknolde eller -planter, der er eller  

 formodes at være angrebet af ringbakteriose.
 § 4.  Enhver, der konstaterer eller har formodning om  

 forekomst af ringbakteriose, skal straks foretage anmeldelse herom til  

 tilsynet.
 § 5.  Når tilsynet har modtaget anmeldelse om  

 forekomst eller formodet forekomst af ringbakteriose, skal tilsynet straks  

 iværksætte en officiel undersøgelse med henblik på at bekræfte eller afkræfte  

 forekomsten af ringbakteriose.
 Stk. 2.  Forekomsten af ringbakteriose anses som  

 bekræftet, såfremt blot en enkelt kartoffelknold konstateres at være angrebet  

 af sygdommen.
Stk. 3.  Såfremt undersøgelsen bekræfter forekomsten af  

 ringbakteriose, skal tilsynet straks iværksætte midlertidige foranstaltninger  

 til imødegåelse af en spredning af smitten.
Tilsynet skal samtidig skriftligt  

 underrette ihændehaveren af kartoflerne herom med oplysning om de  

 foranstaltninger man i den anledning iværksætter.
§ 6.  Tilsynet gennemfører straks undersøgelse af  

 beslægtede kartoffelafgrøder og af kartofler, som direkte eller indirekte  

 gennem maskinfællesskab eller på anden måde har eller kan have være i  

 berøring med de smittede kartofler.
Sådanne undersøgelser gentages det  

 følgende år.
 Stk. 2.  Tilsynet afgrænser for et tidsrum på mindst 3  

 år efter den sidste konstatering af smitten et område, der skal dække det  

 areal, hvor en udbredelse af ringbakteriose er mulig på grundlag af  

 produktionsvilkårene på dette område.
 Stk. 3.  Tilsynet påbyder rengøring, desinfektion eller  

 destruktion af redskaber, maskiner, emballage, lagerrum og transportmidler,  

 der inden for de foregående 6 måneder har eller kan have været i berøring med  

 de inficerede kartofler, og kontrollerer gennemførelsen af disse  

 foranstaltninger.
 § 7.  Kartofler, der af tilsynet er konstateret  

 angrebet af ringbakteriose, må ikke anvendes som avlsmateriale, men kan med  

 tilsynets tilladelse og under iagttagelse af en række nærmere fastsatte  

 sikkerhedsforanstaltninger anvendes til foderbrug, industriel brug eller  

 under særlige forhold til konsum som spisekartofler.
 Stk. 2.  På en jordbrugsbedrift, hvor der er konstateret  

 ringbakteriose, kan der ikke det pågældende år og året efter godkendes  

 kartofler som avlsmateriale.
 Stk. 3.  Kartofler avlet på en jordbrugsbedrift eller i  

 en have, hvor der er konstateret ringbakteriose, må ikke anvendes til  

 lægning.
 Stk. 4.  Tilsynet kan efter forelæggelse for  

 Landbrugsministeriet fritage dele af en jordbrugsbedrift eller en  

 kartoffelvirksomhed fra bestemmelserne i stk. 2 og 3.
 § 8.  På en jordbrugsbedrift, hvor der er konstateret  

 ringbakteriose, påbyder tilsynet et sædskifte med mindst 3 kartoffelfrie år.  

 Der må ikke dyrkes kartofler i den smitteramte mark, før tilsynet har  

 konstateret, at marken er fri for gengroninger.
 § 9.  Tilsynet gennemfører i forbindelse med avls- og  

 partikontrollen af kartofler undersøgelse for forekomst af ringbakteriose  

 under anvendelse af passende udtagnings- og analysemetoder.
 § 10.  Tilsynet indberetter fund af ringbakteriose til  

 Landbrugsministeriet.
§ 11.  Erhvervsmæssig avl af spise- og  

 industrikartofler er tilladt, såfremt 1. der hvert år benyttes nyindkøbt, godkendt  

 avlsmateriale, eller 2. der hvert andet år indkøbes godkendt avlsmateriale,  

 og avlen heraf det følgende år benyttes som avlsmateriale på egen ejendom,  

 eller 3. der foretages såkaldt delvis udskiftning, dvs.
a. at der hvert år indkøbes et kvantum godkendt avlsmateriale svarende til  

 mindst 15 pct. af det samlede kvantum kartofler, der anvendes som  

 avlsmateriale, b. at det indkøbte avlsmateriale opformeres særskilt, og avlen heraf  

 opbevares adskilt fra andre kartofler, c. at lægning af avlsmaterialet og optagning af avlen heraf sker forud for  

 lægning og optagning af de øvrige kartofler, og at maskiner og redskaber  

 rengøres omhyggeligt, forinden de benyttes til dette arbejde, samt d. at avlen efter det godkendte avlsmateriale ikke fjernes fra  

 jordbrugsbedriften til anvendelse som avlsmateriale på andre ejendomme.
 Stk. 2.  Avleren skal i 2 år kunne dokumentere indkøbet  

 af avlsmaterialet ved fremlæggelse enten af mærkesedlerne eller af tilsynets  

 inspektionsrapport.
 § 12.  Tilsynet kan dispensere fra bestemmelserne i  

 denne bekendtgørelse, når formålet er forsøg, forskning eller  

 planteforædling, forudsat, at sådanne dispensationer ikke skader bekæmpelsen  

 eller skaber risiko for udbredelse af ringbakteriose.
 § 13.  Overtrædelse af bestemmelserne i denne  

 bekendtgørelse og af de tilsynet i henhold til bekendtgørelsen givne påbud  

 eller forbud straffes med bøde i medfør af § 13, stk. 3, i lov nr. 190 af 9.  

 maj 1984 om planteskadegørere.
 § 14.  Bekendtgørelsen træder i kraft den 31. december  

 1987.
 Stk. 2.  Bekendtgørelse nr. 379 af 17. juli 1981 om  

 bekæmpelse af kartoflens ringbakteriose, ophæves.
