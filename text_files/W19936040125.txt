 Registreret revisor måtte ikke være bestyrelsesmedlem i et  

 hotelaktieselskab.
(Merete Cordes, Gert Kristensen og Ebbe Christensen) Advokat A har på vegne registreret revisor K i skrivelse af 6. januar 1992  

 klaget over, at Erhvervs- og Selskabsstyrelsen ved skrivelse af 3. januar  

 1992 (j.nr. 91-81.807) afslog at give klageren tilladelse til at indtræde som  

 medlem af bestyrelsen for B Hotelaktieselskab.
 Sagens omstændigheder er følgende:
B Hotelaktieselskab er stiftet ved stiftelsesoverenskomst af 14. september  

 1987 af Ejerforeningen Hotel C og to medstiftere.
Af stiftelsesoverenskomsten  

 fremgår, at selskabet stiftes med henblik på at overtage forpagtningen af  

 Hotel C.
Aktiekapitalen på 500.000 kr. skal tilbydes ejerforeningen til  

 parikurs og mod kontant betaling.
Ifølge vedtægterne for hotelaktieselskabet er selskabets formål at drive  

 hotelvirksomhed og at foretage investering i fast ejendom.
Dets hjemsted er  

 ... kommune (Nordjylland). Aktierne, der ikke er omsætningspapirer, skal lyde  

 på navn.
Vedtægten indeholder nærmere bestemmelser om forkøbsret til  

 eventuelt udbudte aktier principalt for ejerforeningen, subsidiært for  

 selskabets øvrige aktionærer.
Selskabet ledes af en bestyrelse på fem  

 medlemmer, der vælges på generalforsamlingen for et år ad gangen med mulighed  

 for genvalg.
 Det er oplyst, at samtlige aktier i hotelaktieselskabet faktisk tilhører  

 ejerforeningen.
Ejerforeningen Hotel C er stiftet den 31. marts 1979. Ifølge vedtægterne  

 er foreningens formål at administrere fællesanliggender for ejerlejligheder i  

 den pågældende ejendom.
Samtlige ejere af ejerlejligheder i ejendommen er  

 forpligtede til at være medlem af foreningen.
Vedtægtens pkt. 5 indeholder  

 følgende bestemmelser:
 »De enkelte hotelejerlejligheder skal stilles til rådighed for  

 udlejning som hotellejlighed, gennem en af ejerforeningen antaget forpagter,  

 forretningsfører eller lignende, der skal drive hotelvirksomheden og  

 receptionen.
I forbindelse med salg af de enkelte ejerlejligheder er det aftalt at de  

 enkelte ejere gennem ejerforeningen for en periode til udgangen af år 1987  

 bortforpagter hele ejendommen ..... med centerbygning, udenomsfaciliteter af  

 enhver art og de enkelte hotelejerlejligheder til D A/S....« Det er oplyst, at foreningen har 160 ejerlejlighedsejere som medlemmer,  

 herunder klageren.
Samtidig med stiftelsen af hotelaktieselskabet den 14. september 1987 blev  

 der indgået en forpagtningskontrakt mellem dette og ejerforeningen, hvorefter  

 aktieselskabet fra den 1. januar 1988 overtager »den udelukkende ret til  

 at disponere over samtlige hotellejligheder med centerandel, alle  

 udenomsarealer m.v.« på ejendommen.
Forpagtningen løber til den 31.  

 december 1992 med mulighed for forlængelse.
Ifølge forpagtningsaftalens pkt.  

 3 påhviler det i forpagtningsperioden aktieselskabet (i kontrakten kaldet F) »at opretholde og drive det forpagtede som feriehotel med dertil  

 hørende restaurant, supermarked m.v. med normal sædvanemæssig udlejning og i  

 sin drift følge den kvalitetsprægede standard, hvorunder hotellet er opført  

 og hidtil har været drevet.
F har i forpagtningstiden ret til fremforpagtning  

 eller fremleje af hotellets restaurations- og butikslokaler.« Som vederlag for forpagtningen betaler aktieselskabet et i aftalen fastsat  

 årligt beløb til ejerforeningen.
Efter pkt. 9 fastsætter aktieselskabet  

 »suverænt de til enhver tid gældende udlejningspriser/-vilkår for det  

 forpagtedes enkelte bestanddele, herunder ejerlejligheder, restaurant,  

 supermarked m.v.« Ejerforeningens medlemmer har efter pkt. 10 ret til at  

 leje »overskudsledige« lejligheder til en reduceret pris i forhold  

 til prislisteprisen.
Endelig blev der den 14. september 1987 i tilslutning til  

 forpagtningsaftalen indgået en managementaftale mellem hotelaktieselskabet og  

 D A/S, ligeledes med virkning fra 1. januar 1988 til 31. december 1992 og med  

 mulighed for forlængelse.
Ifølge denne aftale skal D A/S forestå den daglige  

 ledelse af hotelaktieselskabet.
Aftalen indeholder nærmere bestemmelser om  

 ansættelse af direktion og personale, om drift af hotellet og om vederlag til  

 manager.
Selskabets direktør eller direktion ansættes i samarbejde mellem  

 hotelaktieselskabet og manageren.
Direktionen ansætter og afskediger det  

 øvrige personale inden for rammerne af en af hotelaktieselskabet godkendt  

 organisationsplan.
Hotelaktieselskabet betaler manageren et fast årligt  

 vederlag og desuden en variabel afgift, afhængig af driftsoverskuddet.
 Efter lov om registrerede revisorer (lovbekendtgørelse nr. 57 af 19.  

 januar 1989) § 8, stk. 2, kan Erhvervs- og Selskabsstyrelsen fastsætte  

 nærmere regler for registrerede revisorers virksomhed og  

 forretningsbetingelser og herunder bestemme, at visse hverv og stillinger  

 ikke kan forenes med virksomhed som registreret revisor.
Sådanne regler er fastsat ved Erhvervs- og Selskabsstyrelsens  

 bekendtgørelse nr. 126 af 28. februar 1989. Efter denne bekendtgørelses § 2,  

 stk. 1, nr. 4, må registrerede revisorer ikke beklæde stilling som bl.a.  

 bestyrelsesmedlem »i en erhvervsvirksomhed eller institution, som driver  

 anden erhvervsvirksomhed end bogførings-, regnskabs- og  

 revisionsvirksomhed«.
Efter bekendtgørelsens § 2, stk. 2, kan Erhvervs-  

 og Selskabsstyrelsen undtage fra bestemmelserne i stk. 1.
Den 17. december 1991 ansøgte advokat A for klageren om dispensation fra  

 fornævnte bekendtgørelses § 2, stk. 1, nr. 4, således at klageren kan  

 indtræde i bestyrelsen for B Hotelaktieselskab.
I ansøgningen henvises til,  

 at samtlige aktier i hotelaktieselskabet ejes af ejerforeningen.
Der er  

 således tale om, at klageren varetager en privat økonomisk interesse, og  

 hvervet som bestyrelsesmedlem har intet med hans daglige virke som  

 registreret revisor at gøre.
Klageren har intet med revisionen i  

 hotelaktieselskabet at gøre.
Erhvervs- og Selskabsstyrelsen afslog ved den påklagede skrivelse af 3.  

 januar 1992 at give den ansøgte dispensation.
Som begrundelse angives, at  

 selskabets formål er at drive hotelvirksomhed og at foretage investering i  

 fast ejendom.
Der er tale om drift af et aktieselskab, som må betegnes som  

 erhvervsdrivende virksomhed, og hvervet som bestyrelsesmedlem i selskabet må  

 således antages at kunne få indflydelse på stillingen som uafhængig revisor.
Over for Erhvervsankenævnet har klageren i klageskrivelsen af 6. januar  

 1992 og et supplerende indlæg af 12. marts 1992 henvist til det i ansøgningen  

 af 17. december 1991 anførte og yderligere gjort gældende, at klagerens  

 revisorvirksomhed ligger i ... (Nordsjælland), mens hotelaktieselskabet  

 udelukkende driver virksomhed i ..., Nordjylland.
Alene som følge af den  

 fysiske afstand kan bestyrelseserhvervet ikke påvirke klagerens virke som  

 revisor.
Klageren har endvidere henvist til, at samtlige aktier i  

 hotelaktieselskabet ejes af ejerforeningen, og at det i praksis er  

 utænkeligt, at udenforstående vil kunne erhverve aktier i dette.
Erhvervs- og Selskabsstyrelsen har i en redegørelse for sagen af 10. marts  

 1992 og en supplerende udtalelse af 31. marts 1992 fastholdt den trufne  

 afgørelse.
Efter det oplyste om hotelaktieselskabets opbygning og virke må  

 styrelsen lægge til grund, at hotelaktieselskabet er »en erhvervsmæssig  

 virksomhed, hvor udøvelsen af almindelige forretningsmæssige dispositioner og  

 deltagelse i forretningsmæssige risici vil være normale elementer i  

 selskabets drift.« Styrelsen har ikke tillagt det vægt, at hotellet er  

 beliggende i en anden del af landet end klagerens kontorsted.
Styrelsen har  

 endvidere ikke tillagt det betydning, at samtlige aktier i  

 hotelaktieselskabet i øjeblikket ejes af ejerforeningen, da vedtægterne åbner  

 mulighed for, at også personer uden for ejerforeningens kreds har mulighed  

 for at erhverve aktier i selskabet.
 Efter ankenævnets anmodning har Erhvervs- og Selskabsstyrelsen til brug  

 for sagens afgørelse udarbejdet et notat af 26. november 1992 »om  

 styrelsens hidtidige dispensationspraksis i forbindelse med statsautoriserede  

 og registrerede revisorers mulighed for at indtræde i bestyrelse eller  

 direktion i erhvervsvirksomhed.« Dispensationsadgangen hviler for  

 registrerede revisorers vedkommende på de ovenfor omtalte bestemmelser og for  

 statsautoriserede revisorers vedkommende på lov om statsautoriserede  

 revisorer (lovbekendtgørelse nr. 56 af 19. januar 1989) § 10, stk. 2 og stk.  

 3, jf. bekendtgørelse nr. 125 af 28. februar 1989 om statsautoriserede  

 revisorers virksomhed § 2. I notatet udtales bl.a.:
»Den tilgrundliggende lovgivning skal ses i lyset af den særlige  

 stilling revisorer har i forhold til andre erhverv.
Da revisorer skal optræde  

 som offentlighedens garant, må der stilles særlige krav om uafhængighed.  

 Industriministeriet og senere Erhvervs- og Selskabsstyrelsens praksis med  

 hensyn til meddelelse af dispensationer for revisorer til indtræden i  

 erhvervsdrivende virksomheders bestyrelser skal ses på baggrund heraf.
Ofte  

 er Revisorkommissionen, der er rådgivende for Erhvervs- og Selskabsstyrelsen  

 i revisorlovgivningen, blevet bedt om en udtalelse, og sædvanligvis er  

 kommissionens indstilling blevet fulgt.
 Udviklingen - senest med implementeringen af 8. selskabsdirektiv - har  

 medført, at der gør sig en større og større ensartethed gældende med hensyn  

 til de opgaver, som varetages af henholdsvis statsautoriserede og  

 registrerede revisorer.
 Bestemmelserne, og som følger heraf også dispensationspraksis, har siden  

 1985 i det væsentligste været ens for de to revisorgrupper.
Afgørende for, om et forhold er omfattet af de omhandlede bestemmelser,  

 er, om der er tale om erhvervsvirksomhed.
Ved afgørelse heraf lægges vægt på,  

 om der er tale om økonomisk vinding eller indtjening.
Hvis der er tvivl  

 herom, meddeles der sædvanligvis dispensation.
Disse sager giver sjældent  

 anledning til problemer.
Er der tale om erhvervsmæssig virksomhed, kan det i  

 afgørelsen af, hvorvidt der vil kunne gives dispensation, bl.a. tillægges  

 betydning, om den omhandlede virksomhed direkte eller indirekte kan komme til  

 at foretage forretningsmæssige dispositioner eller deltage i  

 forretningsmæssige risici, idet dette kan have indflydelse på den pågældendes  

 stilling som uafhængig revisor.
Det følger heraf, at bestyrelsesposter i aktie- og anpartsselskaber og  

 erhvervsdrivende fonde kun sjældent vil være forenelige med  

 revisorerhvervet.« Der refereres herefter en række afgørelser til belysning af styrelsens  

 praksis.
Endvidere henvises i notatet til følgende litteratur om emnet:  

 »Revisorkommissionen 1913-1988«, under redaktion af Poul Seier  

 Petersen, p. 103-108, Olaf Hasselager og Aksel Runge Johansen:  

 »Revisorloven med kommentarer«, FSRs Forlag 1990, p. 69-77, Mogens  

 Christensen og Lars Bo Langsted: »Revisorer - loven om statsautoriserede  

 revisorer med kommentarer«, Gad 1990, p. 88-103, og Susanne Lauesen:  

 »Industriministeriets praksis vedrørende visse bestemmelser i  

 revisorloven«, Revision og Regnskab 1980, p. 467-470.
 Notatet, der er fremsendt til ankenævnet den 27. november 1992, blev  

 forelagt for klagerens advokat, som i skrivelse af 14. januar 1993 meddelte,  

 at han ikke har bemærkninger til redegørelsen.
 Ankenævnet udtaler:
Efter det oplyste finder ankenævnet, at hotelaktieselskabets formål og  

 virksomhed er af en sådan karakter, at hvervet som medlem af selskabets  

 bestyrelse ikke bør kunne forenes med virksomhed som registreret revisor.  

 Ankenævnet har herved lagt vægt på, at aktieselskabet driver erhvervsmæssig  

 virksomhed af sædvanlig art.
Ankenævnet finder det uden afgørende betydning,  

 at samtlige aktier i selskabet ejes af ejerforeningen, og at virksomheden  

 drives i en anden landsdel end klagerens revisionsvirksomhed.
Ankenævnet kan  

 derfor tiltræde, at Erhvervs- og Selskabsstyrelsen har afslået at give  

 klageren den ansøgte dispensation.
 Ankenævnet stadfæster herefter den påklagede afgørelse.
