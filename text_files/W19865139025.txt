 En ansøger, der blev varetægtsfængslet på grund af en kriminel  

 handling, og efterfølgende dømt til behandling på et psykiatrisk hospital,  

 fandtes ikke at opfylde betingelserne i dagpengelovens § 1, stk. 1, for at få  

 udbetalt sygedagpenge.
 REDEGØRELSE FOR SAGEN:
En ansøger blev efter at have begået en kriminel handling den 26. december  

 1983 indsat i sygeafdelingen i et fængsel.
Ansøgeren havde fra februar 1983  

 modtaget dagpenge på grund af en psykisk lidelse.
Dagpengeudbetalingen blev  

 standset i forbindelse med indsættelsen i fængsel.
 Ved dom afsagt den 13. juni 1984 frifandtes ansøgeren for straf i medfør  

 af straffelovens § 16, stk. 1. I medfør af straffelovens § 68 blev ansøgeren  

 dømt til behandling på hospital for sindslidende med tilsyn af  

 kriminalforsorgen og hospitalet under udskrivning, således at der af  

 kriminalforsorgen i forbindelse med overlægen kunne træffes bestemmelse om  

 eventuel genindlæggelse.
 Efter rettens beslutning forblev ansøgeren varetægtsfængslet, indtil  

 indlæggelse på psykiatrisk hospital fandt sted den 26. juni 1984.
 I juli 1984 anmodede en socialrådgiver på hospitalet det sociale udvalg om  

 at genoptage udbetalingen af dagpenge fra den 26. juni 1984, hvor ansøgeren  

 blev modtaget til behandling på hospitalet.
Det sociale udvalg gav afslag på dagpenge.
Udvalget henviste til, at  

 afsoning af en behandlingsdom sidestilles med afsoning af en almindelig  

 fængselsdom, og at der ikke i dagpengeloven er hjemmel til at udbetale  

 sygedagpenge under fængselsophold.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse, der fandtes at være i  

 overensstemmelse med gældende praksis på området.
 KLAGEN TIL ANKESTYRELSEN:
 Sagen blev anket af en socialrådgiver ved det psykiatriske hospital, som  

 bl.a. anførte, at ansøgerens indtægtstab skyldtes hans sindslidelse.  

 Socialrådgiveren henviste endvidere til, at en behandlingsdømt, der er  

 indlagt på psykiatrisk hospital, i realiteten kan stå til rådighed for  

 arbejdsmarkedet, idet patienten som led i resocialiseringsprocessen faktisk  

 ikke er afskåret fra at påtage sig arbejde uden for hospitalet.
 SUPPLERENDE OPLYSNINGER EFTER ANKEN:
 Det var for ankestyrelsen oplyst, at ansøgeren den 18. august 1984 havde  

 fået tilkendt invalidepension med virkning fra 1. august 1983.
 LOVGRUNDLAG:
 Lov om dagpenge ved sygdom eller fødsel, § 1, stk. 1, hvorefter dagpenge  

 ydes som erstatning for tab af indtægt ved uarbejdsdygtighed på grund af  

 sygdom.
 ANKESTYRELSEN AFGØRELSE:
 Allerede under hensyn til at ansøgeren har været varetægtsfængslet og  

 efterfølgende er dømt til behandling på psykiatrisk hospital som følge af en  

 kriminel handling, finder ankestyrelsen, at ansøgeren ikke opfylder  

 betingelserne i dagpengelovens § 1 for at få dagpenge i den omhandlede  

 periode.
 Ankestyrelsen tiltræder således amtsankenævnets afgørelse.
