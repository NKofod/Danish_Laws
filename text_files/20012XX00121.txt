Skriftlig fremsættelse (27. februar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af lov om indskud  

 på etableringskonto og lov om investeringsfonds (Udvidelse af  

 etableringskontoordningen m.v.).
(Lovforslag nr.
L 135).
Som en del af regeringens Konkurrenceevnepakke  

 fremsættes forslag til modernisering og udvidelse af  

 etableringskontoordningen.
Formålet med lovforslaget er dels at styrke  

 iværksætterånden og give mulighed for også i en sen  

 alder at starte egen virksomhed, dels at styrke kapitalgrundlaget for de nye  

 iværksættere i de første svære år.
 Det foreslås derfor at hæve  

 aldersgrænsen, så der kan indskydes på etableringskonto  

 indtil kontohaveren fylder 65 år, at hæve grænsen for, hvor  

 stor en andel af lønnen, der kan opspares/indskydes på en  

 etableringskonto fra 25 til 40 pct., og at give adgang til at indskyde midler  

 på en etableringskonto indtil 5 år efter etablering er sket.
Adgang til at indskyde på etableringskonto efter  

 etablering medfører behov for en række tilpasninger.
Der  

 foreslås derfor, at der indføres en grænse på 40  

 pct. for, hvor stor en andel af lønnen eller overskuddet fra den  

 selvstændige erhvervsvirksomhed, der kan opspares/indskydes på en  

 etableringskonto efter etablering, og at udvide fristen for, hvornår  

 indskud senest skal være anvendt til forlods afskrivning efter  

 etablering fra 2 til 9 år, dog senest ved udgangen af det  

 indkomstår, hvori kontohaveren fylder 67 år.
Herudover foreslås det at lempe efterbeskatningen af  

 etableringskontomidler, der hæves uden efterfølgende etablering,  

 således at en person ikke bliver straffet unødigt, fordi  

 vedkommende har været nødt til at opgive drømmen om at  

 etablere sig som selvstændig.
Det foreslås derfor, at der ved  

 efterbeskatningen af midler, der er indskudt i 2002 eller senere, tages  

 højde for, at fradragsværdien af indskuddene kun er ca. 33 pct.  

 Samtidigt foreslås det, at tillægsprocenten ved efterbeskatning  

 nedsættes for indkomståret 2002 og senere indkomstår fra 5  

 til 3 pct. i lyset af den lavere markedsrente.
 Tillægsprocenten ved efterbeskatning af ikke  

 anvendte henlæggelser efter investeringsfondsloven foreslås  

 tillige nedsat for indkomståret 2002 og senere indkomstår fra 5  

 pct. til 3 pct. i lyset af den lavere markedsrente.
 Lovforslaget foreslås i sin helhed at skulle have  

 virkning fra og med indkomståret 2002.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
