Skriftlig fremsættelse (15. december 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven (Kriminalisering af identitetsmisbrug) (Lovforslag nr.
L 103) I takt med en øget digitalisering af samfundet, herunder at kommunikationen mellem mennesker i stigende grad sker via sociale medier og lignende, opstår der en øget risiko for identitetsmisbrug, som ikke nødvendigvis sker med uberettiget økonomisk vinding for øje, men som ikke desto mindre kan opleves som krænkende for den, der får misbrugt sin identitet.
Identitetsmisbrug er i dag ikke kriminaliseret i dansk ret.
Regeringen, Radikale Venstre, Socialistisk Folkeparti og Enhedslisten er enige om, at det er et problem, og at lovgivningen på dette område ikke er fulgt med tiden.
Partierne er derfor enige om, at identitetsmisbrug skal kriminaliseres i straffeloven.
 Lovforslaget har til formål at gennemføre en kriminalisering af identitetsmisbrug i straffeloven.
Med lovforslaget foreslås det for det første, at der i straffelovens kapitel om freds- og ærekrænkelser indsættes en ny bestemmelse, der kriminaliserer den, der uberettiget anvender oplysninger, herunder cpr.nr., navn og billeder, til på utilbørlig vis at udgive sig for at være en anden person, eller uberettiget videregiver materiale, hvor der er gjort brug af sådanne oplysninger til på utilbørlig vis at manipulere en anden persons fremtræden.
Det foreslås, at forbuddet mod identitetsmisbrug skal gælde generelt, dvs. både når misbruget foregår på og uden for internettet.
 Det foreslås for det andet, at det ved dom for overtrædelse af den foreslåede bestemmelse om identitetsmisbrug samtidig kan bestemmes, at oplysninger, herunder udtalelser, meddelelser, billeder mv., skal slettes, hvis det er muligt.
 Endelig foreslås det for det tredje, at overtrædelse af den foreslåede bestemmelse om identitetsmisbrug er undergivet privat påtale, men således at offentlig påtale kan ske, når den forurettede anmoder herom.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
