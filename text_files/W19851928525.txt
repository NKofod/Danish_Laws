 En ansøgning om kontanthjælp efter bistandsloven til hjemrejse fra  

 udlandet for 2 børn fandtes ikke at kunne imødekommes efter bistandsloven,  

 idet formålet med hjælpen fandtes at ligge uden for de formål, hvortil der er  

 mulighed for at yde kontanthjælp.
Ankestyrelsen lagde herved vægt på, at hjælp efter bistandsloven -  

 uanset at begge forældre var omfattet af bistandslovens § 1, idet de havde  

 ophold i Danmark - som overvejende hovedregel kun kunne ydes til opfyldelse  

 af behov i Danmark.
Endvidere lagde styrelsen vægt på, at der ikke efter  

 bistandsloven kan ydes hjælp til at opnå eller genoprette en retsstilling.
 REDEGØRELSE FOR SAGEN:
En udenlandsk statsborger, gift med en dansk statsborger, søgte i juni  

 1983 om kontanthjælp efter bistandsloven til hjemrejse for parrets 2 børn fra  

 udlandet.
Børnene, der var født i henholdsvis 1980 og 1982, var i december  

 1982 på faderens foranledning bragt til hans hjemland, hvor de siden havde  

 opholdt sig hos faderens familie.
På dette tidspunkt lå forældrene i  

 skilsmisseforhandlinger.
Moderen havde den 5. december 1982 midlertidigt fået  

 forældremyndigheden over børnene.
Den 6. december 1982 blev faderen  

 varetægtsfængslet, og i marts 1983 blev han idømt en straf på 6 måneder bl.a.  

 for at have instrueret sin familie i udlandet om ikke at udlevere børnene til  

 deres moder, som var rejst til mandens hjemland for at hente børnene hjem.
I forbindelse med mandens prøveløsladelse i slutningen af april 1983  

 genoptog manden og hustruen samlivet.
På ansøgningstidspunktet modtog de  

 begge arbejdsløshedsdagpenge.
 AFGØRELSEN, DER KLAGES OVER:
 Socialforvaltningen gav afslag på kontanthjælp med henvisning til, at  

 bistandsloven ikke hjemler mulighed for at yde hjælp til hjemrejse fra  

 udlandet.
 KLAGEN TIL ANKESTYRELSEN:
 Sagen blev anket af forældrene.
 LOVGRUNDLAG:
 Bistandslovens § 1.
 ANKESTYRELSENS AFGØRELSE:
 Ankestyrelsen finder, at den ansøgte kontanthjælp ikke kan ydes efter  

 bistandsloven, idet formålet med hjælpen findes at ligge udenfor de formål,  

 hvortil der er mulighed for at yde kontanthjælp.
Ankestyrelsen har herved lagt vægt på, at hjælp efter bistandsloven -  

 uanset at begge forældre er omfattet af bistandslovens § 1, idet de har  

 ophold i Danmark - som overvejende hovedregel kun kan ydes til opfyldelse af  

 behov i Danmark.
Endvidere har styrelsen lagt vægt på, at der ikke efter  

 bistandsloven kan ydes hjælp til at opnå eller genoprette en retsstilling.
 Ankestyrelsen tiltræder således socialforvaltningens afgørelse.
