En långiver havde i en annonce angivet en rente på 1,5% pr. md.
Den  

 effektive rente på de etablerede lån var imidlertid ca. 48% p.a., hvorfor  

 annonceringen blev anset for urimeligt mangelfuld og vildledende, jfr.  

 markedsføringslovens § 2, stk. 1.
 Vildledende renteoplysning i annonce for privat långivning.
En klager indsendte en annonce for långivning, hvori der oplystes  

 følgende: »Lån til private - også til folk uden eget hus.
Vor rente er  

 stadig kun 1,5% pr. måned«.
Klageren havde rettet henvendelse til annoncøren, der tilbød et lån på kr.  

 10.000,-, mod at låntageren gav långiveren pant i sin personbil.
Der  

 udstedtes et løsørepantebrev på kr. 10.000,-, der skulle afdrages med kr.  

 500,- pr. måned.
Renten var i pantebrevet anført til 1,5% pr. måned, men  

 skulle udbetales på een gang samtidig med lånets udbetaling.
Med afdrag på kr. 500,- om måneden ville lånet blive betalt over 20  

 måneder, og långiveren gik herefter frem efter følgende ræsonnement: 20  

 måneder a 1,5% pr. måned = 30%. 30% af kr. 10.000,- = kr. 3.000,-, som  

 fradrages lånet på kr. 10.000,- inden udbetalingen.
Der udbetales herefter  

 kontant kr. 7.000,- til låntageren, som imidlertid skulle tilbagebetale kr.  

 10.000,- over 20 måneder.
Der blev således ved arrangementet udlånt kontant  

 kr. 7.000,- mod et kredittillæg på kr. 3.000,-.
 I procent andrager kr. 3.000,- af kr. 7.000,- ca. 42, og når der tages  

 hensyn til, at låntageren ikke i hele låneperioden på 20 måneder får stillet  

 kr. 7.000,- til disposition, idet beløbet afdrages med kr. 500,- pr. måned,  

 kan den effektive rentebyrde på det ydede lån beregnes til 48% p.a.
 Under hensyn hertil ansås den skete annoncering for urimeligt mangelfuld  

 og vildledende og stridende mod markedsføringslovens §§ 1 og 2. Efter  

 henstilling fra FO ophørte långiveren med den påklagede reklamering.
 (* 1) Beretning fra Forbrugerombudsmanden 1981-82, S. 74-75.
