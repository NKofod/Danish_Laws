Skriftlig fremsættelse (9. februar  

 2000) Minister for ligestilling (Jytte Andersen) :
 Herved tillader jeg mig for Folketinget at  

 fremsætte:
Forslag til lov om ligestilling for kvinder og  

 mænd (Lovforslag nr.
L 193).
Lovforslaget skal danne grundlaget og rammerne for  

 offentlige myndigheders arbejde med ligestilling.
Både statslige og  

 kommunale myndigheder omfattes af forslaget.
Lovforslaget har til formål at fremme ligestillingen  

 mellem kvinder og mænd med udgangspunkt i kvinders og mænds lige  

 værd.
Lovforslaget skal modvirke direkte og indirekte  

 forskelsbehandling på grund af køn, herunder seksuel chikane  

 uden for arbejdsmarkedsområdet.
Der vil efter lovforslaget kunne  

 tilkendes en person godtgørelse, hvis den pågældende  

 udsættes for forskelsbehandling, herunder seksuel chikane.
 Offentlige myndigheder skal efter lovforslaget arbejde for  

 ligestilling og indarbejde ligestilling i al planlægning og  

 forvaltning, det vil sige mainstreamingprincippet lovfæstes.  

 Ligestillingsministeren skal overvåge ligestillingsarbejdet i  

 samfundet, medens udførelsen af det konkrete arbejde placeres hos  

 ressortministre, statslige myndigheder, kommuner og amtskommuner.
Mainstreaming-princippet foreslås suppleret med  

 muligheden for at tillade særlige foranstaltninger til fremme af  

 ligestilling.
Det foreslås således, at ligestillingsministeren  

 kan fastsætte regler for iværksættelse af foranstaltninger  

 til fremme af lige muligheder, det vil sige også for andre  

 ministerområder.
Ressortministeren får mulighed for at  

 iværksætte sådanne foranstaltninger indenfor eget  

 område.
Det foreslås, at ministerier, statslige  

 institutioner og virksomheder hvert andet år skal udarbejde en  

 redegørelse for ligestilling.
Herved sidestilles statslige og  

 kommunale institutioner   sidstnævnte har i omkring 4 år haft  

 denne forpligtelse ifølge de kommunale styrelseslove.
 Ministeren for ligestilling udarbejder hvert år en  

 redegørelse og perspektiv   og handlingsplan for ligestilling til  

 Folketinget.
For at styrke arbejdet med ligestilling i  

 beslutningsprocesserne i samfundet foreslås en opstramning af  

 lovgivningen.
Offentlige udvalg og  bestyrelser for statslige  

 forvaltningsmyndigheder m.v. bør have en ligelig  

 kønssammensætning   ifølge den gældende lovgivning  

 bør udvalg og bestyrelser så vidt muligt have en afbalanceret  

 sammensætning.
Desuden vil en række institutioner, der ikke  

 direkte henregnes til den statslige forvaltning, men som hovedsageligt er  

 offentligt finansieret eller ejet, blive omfattet, dog således, at de  

 alene bør have en afbalanceret kønssammensætning.  

 Ministeren kan undlade at besætte udvalgs- og bestyrelsesposter, hvis  

 der ikke indstilles personer af begge køn, eller der ikke foreligger  

 særlige grunde til at fravige indstillingsreglerne.
Det gældende  

 krav om kvalifikationer og sagkundskab for medlemmers varetagelse af posterne  

 fastholdes.
 I forbindelse med at der er udpeget en minister for  

 ligestilling den 1. juli 1999, foreslås en ny organisering af  

 ligestillingsarbejdet:
 Ligestillingsrådet foreslås nedlagt.
Der oprettes et Videnscenter for Ligestilling med en  

 bestyrelse på 11 medlemmer, hvoraf formanden og 3 repræsentanter  

 for forskningen i ligestilling og køn udpeges af ministeren.  De  

 øvrige 6 medlemmer indstilles af arbejdsmarkeds parter, herunder de  

 offentlige,  af kvinde/mande organisationer, og 1 vælges af centrets  

 medarbejdere.
I tilknytning til centret nedsættes et Debatforum med  

 medlemmer, der afspejler bredest mulige synspunkter.
Videnscentret skal  

 være vidensformidlende, vidensindsamlende og debatskabende på  

 ligestillingsområdet.
Der etableres for en 2-årig forsøgsperiode et  

 klagenævn for kønsdiskrimination, Ligestillingsnævnet, med  

 en formand, der er dommer og 2 andre medlemmer, der er jurister med viden om  

 ligestilling og arbejdsmarkedsforhold.
Nævnet kan behandle sager om  

 overtrædelse af loven og forskelsbehandling p.g.a. køn, dog ikke  

 sager, der ifølge overenskomst hører under faglig voldgift,  

 medmindre klageren godtgør, at den faglige organisation ikke agter at  

 iværksætte fagretlig behandling af sagen.
