 Efter forhandling med indenrigsministeriet, socialministeriet, Københavns  

 og Frederiksberg kommuner samt Kommunernes Landsforening og  

 Amtsrådsforeningen i Danmark bestemmer justitsministeriet i tilslutning til  

 ministeriets cirkulære nr. 133 af 28. juni 1938 følgende om politiets  

 virksomhed i forbindelse med tvangsindlæggelser i medfør af loven om  

 sindssyge personers hospitalsophold:
 § 1.  Når det påhviler politiet at tilkalde læge med  

 henblik på undersøgelse af en formodet sindssyg, skal der så vidt muligt  

 rettes henvendelse til den alment praktiserende læge, som patienten  

 sædvanligvis benytter, dennes stedfortræder eller lægevagten i området.  

 Embedslægen kan tilkaldes, hvis det ikke er muligt at komme i forbindelse med  

 en af de nævnte læger inden for en rimelig tid, eller det af andre grunde  

 undtagelsesvis skønnes at være mest hensigtsmæssigt.
§ 2.  Befordring af patienten skal ske på den efter  

 forholdene billigste, forsvarlige måde.
Hvis det skønnes at være mest  

 hensigtsmæssigt, kan politiets biler benyttes.
 § 3.  Regninger på udgifter, der er afholdt i  

 forbindelse med undersøgelsen og den eventuelle tvangsindlæggelse af  

 patienten, skal sendes til det sociale udvalg i patientens opholdskommune.
Stk. 2.  En praktiserende læges honorar for bistand til  

 patienter, der er omfattet af sygesikringens gruppe 1, afregner lægen dog  

 direkte med den offentlige sygesikring efter reglerne i loven herom.
Ved  

 bistand til patienter, der er omfattet af gruppe 2, afregner lægen den  

 offentlige sygesikrings tilskud direkte med sygesikringen og sender derpå  

 regningen med fradrag af tilskuddet til det sociale udvalg i opholdskommunen.
 Stk. 3.  Politiets udgifter i forbindelse med udbetaling  

 af time- og dagpenge til polititjenestemænd og kørsel med politiets køretøjer  

 skal ikke søges refunderet.
§ 4.  Kan det ikke umiddelbart oplyses, hvilken  

 kommune der er patientens opholdskommune, eller har han ingen opholdskommune  

 her i landet, skal regninger sendes til den politikreds, der har ydet bistand  

 ved tvangsindlæggelsen.
Politiet søger herefter, i det omfang det er praktisk  

 muligt, at få regningerne refunderet hos f. eks. den offentlige sygesikring,  

 det sociale udvalg i patientens opholdskommune, sygehusvæsenet, patienten  

 selv eller hans private sygeforsikring.
 § 5.  Det sociale udvalg i patientens opholdskommune  

 godtgør udgifter til befordring af patienten til alment praktiserende læge  

 eller speciallæge i de særlige tilfælde, hvor reglerne i loven om offentlig  

 sygesikring giver hjemmel til det.
Stk. 2.  Udvalget undersøger endvidere, om udgifter i  

 forbindelse med befordring af patienten til sygehus kan refunderes efter  

 reglerne i loven om sygehusvæsenet, samt om patienten har midler til selv at  

 afholde de resterende udgifter, herunder om han har tegnet en privat  

 sygeforsikring.
I givet fald anmoder det sociale udvalg sygehusvæsenet,  

 patienten selv eller sygeforsikringen om at betale.
 Stk. 3.  Dækkes udgifterne i forbindelse med  

 tvangsindlæggelsen ikke fuldstændigt, yder det sociale udvalg hjælp i det  

 omfang, dette kan ske efter reglerne i loven om social bistand.
 § 6.  Hvis udgifterne ifølge de regninger, der er  

 indsendt til det sociale udvalg i patientens opholdskommune, ikke bliver  

 dækket fuldt ud, fremsender udvalget regningerne og en opgørelse over de  

 beløb, der ikke er betalt, til den politikreds, der har ydet bistand ved  

 tvangsindlæggelsen.
Stk. 2.  Politiet afholder de udgifter i forbindelse med  

 undersøgelsen og den eventuelle tvangsindlæggelse, som det ikke er lykkedes  

 at få godtgjort andetsteds.
Udgifterne afholdes på konto § 18.2.31.12.  

 Forskellige udgifter.
 § 7.  Cirkulæret træder i kraft den 1. oktober 1978.
 Stk. 2.  Samtidig ophæves justitsministeriets cirkulære  

 nr. 130 af 4. juli 1964.
 Justitsministeriet, den 29. august 1978.
Erling Jensen / Lundbæk Andersen (Til politiet og kommunalbestyrelserne).
