Fremsat den 25. april 2012 af økonomi- og indenrigsministeren (Margrethe Vestager) Forslag til Lov om ændring af lov om Det Økonomiske Råd og Det Miljøøkonomiske Råd (Det Økonomiske Råds årlige vurdering af dansk finans- og udgiftspolitik mv.) § 1 I lov om Det Økonomiske Råd og Det Miljøøkonomiske Råd, jf. lovbekendtgørelse nr. 1054 af 21. august 2007, foretages følgende ændringer:
 1. I § 1 indsættes som stk. 2:
»Stk. 2. Det Økonomiske Råd skal herunder årligt vurdere holdbarheden i de langsigtede offentlige finanser, den mellemfristede udvikling i den offentlige saldo samt vurdere, om de vedtagne udgiftslofter er afstemt med de finanspolitiske målsætninger for de offentlige finanser, givet de reformer og finansieringsinitiativer mv., som er besluttet af et flertal i Folketinget.
Det Økonomiske Råd skal endvidere vurdere, om de vedtagne udgiftslofter overholdes såvel i planlægningsfasen, som når regnskabet foreligger.« 2. I § 4, stk. 2, ændres »sekretariatschef« til: »direktør«.
 3. I § 4, stk. 3, ændres »sekretariatschefen« til: »direktøren«.
§ 2 Loven træder i kraft den 1. januar 2014.
Bemærkninger til lovforslaget Almindelige bemærkninger 1. Indledning Det Økonomiske Råd blev oprettet ved lov nr. 302 af 5. september 1962 om økonomisk samordning.
Det Økonomiske Råds centrale virke er at vurdere den økonomiske udvikling på kort og langt sigt og gennemføre analyser af strukturelle forhold i økonomien.
Det Økonomiske Råd ledes af et uafhængigt formandskab på fire nationaløkonomer, der har ansvar for analyserne og fremlæggelsen af disse.
I Det Økonomiske Råd sidder herudover indtil 22 medlemmer bestående af repræsentanter for regeringen, arbejdsgiverorganisationer, lønmodtagerorganisationer, interesseorganisationer samt særligt sagkyndige.
Formandskabet betjenes af et sekretariat.
Bemandingen af sekretariatet er et anliggende for sekretariatets ledelse, herunder at sikre, at der er de fornødne kompetencer til at løfte arbejdsopgaverne.
Ved lovændringen i 1994 fik Det Økonomiske Råd også til opgave at belyse miljøområdet, jf. lovbekendtgørelse nr. 480 af 3. juni 1994 om økonomisk samordning.
Ved den seneste lovændring i 2007 blev miljøområdet styrket ved oprettelsen af Det Miljøøkonomiske Råd, jf. lov nr. 574 af 6. juni 2007 om ændring af lov om økonomisk samordning.
De to råd ledes af det samme formandskab.
Lovforslaget vedrører ikke rådenes virke på miljøområdet.
Lovforslaget skal ses i sammenhæng med finansministerens forslag til budgetlov, der bl.a. indeholder regler om budgetbalance og om et nyt udgiftspolitisk styringssystem med udgiftslofter.
Udgiftslofterne skal besluttes af Folketinget og sætte klare grænser for de offentlige udgifter fire år frem i tiden.
Lofterne skal sikre, at de faktiske udgifter år for år holder sig inden for de planlagte.
 Med lovforslag om ændring af lov om Det Økonomiske Råd og Det Miljøøkonomiske Råd foreslås det, at Det Økonomiske Råd får til opgave at foretage en årlig vurdering af, om udgiftslofterne overholdes.
Der er tale om et område, som i forvejen delvis dækkes af Det Økonomiske Råds arbejde, men med lovforslaget foreslås det mere konkret, at det Det Økonomiske Råd tilføres opgaven årligt at vurdere holdbarheden i de langsigtede offentlige finanser, den mellemfristede udvikling i den offentlige saldo, herunder udviklingen i den strukturelle saldo, samt vurdere, om de vedtagne udgiftslofter er afstemt med de finanspolitiske målsætninger for de offentlige finanser, givet de reformer og finansieringsinitiativer mv., som er besluttet af et flertal i Folketinget.
Denne vurdering skal ske under iagttagelse af den usikkerhed, der er i denne type vurdering.  Som en del af opgaven skal Det Økonomiske Råd vurdere, om de vedtagne udgiftslofter overholdes såvel i planlægningsfasen, som når regnskabet foreligger.
Med planlægningsfasen menes en periode, der ligger ud over de enkelte finanslovsår, hvor der foreligger budgetter.
Forslaget om en uafhængig, løbende vurdering af den førte finans- og udgiftspolitik skal ses i lyset af tilsvarende konstruktioner i udlandet, herunder Det Finanspolitiska Rådet i Sverige, som blev nedsat i august 2007. Det Finanspolitiska Rådet har til opgave i en årlig rapport at følge op på finanspolitikkens indretning i forhold til at nå de opstillede mål for de offentlige finanser og udgiftsloftet.
Det Økonomiske Råd har i forvejen mange lighedstræk med Det Finanspolitiska Rådet i Sverige og vurderes at have den faglige og akademiske tyngde, der kræves for at foretage troværdige og uafhængige vurderinger af regeringens finans- og udgiftspolitik.
Det Økonomiske Råd har tillige de institutionelle rammer, der gør institutionen velegnet til at varetage den opgave, der følger med lovforslaget.
I mellemstatslig traktat om finanspagten henvises til EU-Kommissionens forslag af 23.11.2011 til forordning om, at medlemsstaterne etablerer et uafhængigt finansråd til overvågning af finanspolitiske regler vedrørende budgetsaldoen.
Med lovforslag til ændring af lov om Det Økonomiske Råd og Det Miljøøkonomiske Råd får Det Økonomiske Råd denne rolle.
Det Økonomiske Råds øvrige opgaver, hidtidige funktion og sammensætning forbliver i øvrigt uændret.
Det Økonomiske Råds centrale virke vil fortsat være at vurdere den økonomiske udvikling på kort og langt sigt og gennemføre analyser af strukturelle forhold i økonomien.
Det Økonomiske Råds anbefalinger til den økonomiske politik pålægges ikke begrænsninger som følge af lovforslaget.
 Rigsrevisionens rolle i forhold til revision af statsregnskabet påvirkes ikke af lovforslaget.
2. Økonomiske og administrative konsekvenser for det offentlige De Økonomiske Råds Sekretariat er på finansloven for 2012 tilført en merbevilling på 4 mio. kr. med henblik på en styrket vurdering af finans- og udgiftspolitikken.  Der er således allerede taget højde for finansiering af lovforslaget.
3. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
4. Administrative konsekvenser for borgerne Lovforslaget har ingen administrative konsekvenser for borgerne.
5. Miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Lovforslaget har ikke konsekvenser i forhold til EU-retten.
 7. Hørte myndigheder og organisationer m.v.
 Lovforslaget har været sendt til høring hos Danmarks Nationalbank, Danske Regioner, Formandskabet for De Økonomiske Råd, KL og Rigsrevisionen.
Bemærkninger til lovforslagets enkelte bestemmelser Til § 1 Til nr. 1:
Lovforslaget foreslår, at Det Økonomiske Råd tilføres en ny opgave med årligt at vurdere holdbarheden i de langsigtede offentlige finanser, den mellemfristede udvikling i den offentlige saldo samt vurdere, om de vedtagne udgiftslofter er afstemt med de finanspolitiske målsætninger for de offentlige finanser, givet de reformer og finansieringsinitiativer mv., som er besluttet af et flertal i Folketinget.
I vurderingen af udgiftslofterne skal der tages hensyn til den type usikkerhed, der er i denne type vurdering.
Det vil sige, at afvigelser skal være tydelige, før det giver anledning til anbefalinger om at ændre lofterne.
Som en del af opgaven skal Det Økonomiske Råd vurdere, om udgiftslofterne overholdes såvel i planlægningsfasen, som når regnskabet foreligger.
På linje med Det Økonomiske Råds øvrige opgaver tilrettelægges og udføres arbejdet forbundet med vurderingen af finanspolitikken og udgiftsloftene i De Økonomiske Råds Sekretariat og afrapporteres som en del af et eller flere af formandskabets diskussionsoplæg til de halvårlige møder i Det Økonomiske Råd.
Disse redegørelser suppleres med en uddybning i form af en afrapportering af den udførte analyse.
Uddybningen skal ikke fremlægges til diskussion i Det Økonomiske Råd.
For at udføre arbejdet vil sekretariatet få adgang til de ressourcer og data mv., som er nødvendige for at løfte opgaven.
 Der henvises i øvrigt til de almindelige bestemmelser.
Til nr. 2 og 3 Det foreslås i § 4, stk.2 og stk. 3 at ændre titlen »sekretariatschef(en)« til »direktør(en)«.
Lovforslaget tilsigter at modernisere titlen på lederen af sekretariatet for De Økonomiske Råd til direktør, hvilket svarer til stillingsbenævnelsen for ledere på tilsvarende niveau i det offentlige.
Til § 2 Lovforslagets bestemmelse om ikrafttrædelse den 1. januar 2014 skal ses i lyset af den nære sammenhæng mellem dette lovforslag og forslaget til budgetlov.
