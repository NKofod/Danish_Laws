Kapitel 1   Godkendelse af private klage- eller ankenævn Kapitel 2   Forbrugerstyrelsen som sekretariat for godkendte, private klage- eller ankenævn Kapitel 3   Forbrugerklagenævnet Kapitel 4   Omkostningsdækning i forbindelse med forbrugersager ved domstolene Bekendtgørelse om forbrugerklager I medfør af § 4 h, stk. 1, § 5, stk. 4, § 6, stk. 2, § 10, stk. 1-4, § 15, § 16, stk. 2 og 3, og § 17, stk. 3 og 4 i lov nr. 456 af 10. juni 2003 om forbrugerklager, som ændret ved lov nr. 1336 af 19. december 2008 og lov nr. 73 af 26. januar 2010, fastsættes:
Kapitel 1 Godkendelse af private klage- eller ankenævn § 1. Økonomi- og erhvervsministeren godkender oprettelsen af og vedtægterne for private klage- eller ankenævn, omfattende bestemte brancher eller andre afgrænsede områder, som behandler klager vedrørende varer eller arbejds- og tjenesteydelser, der hidrører fra privat erhvervsvirksomhed.
Stk. 2. Det er en forudsætning for godkendelse, at nævnets vedtægter indeholder bestemmelser om nævnets kompetence, sammensætning, habilitet, sagsbehandling og opløsning, der er betryggende for parterne.
Vedtægterne skal bl.a. indeholde bestemmelser, der sikrer, at nævnets sekretariat drager omsorg for sagens oplysning og af egen drift fremskaffer det fornødne retlige og faktiske grundlag for afgørelsen, samt i fornødent omfang vejleder parterne om deres retsstilling.
I tilfælde af, at en afgørelse ikke efterleves af den erhvervsdrivende, skal sekretariatet vejlede forbrugeren om mulighederne for at få gennemført kravet  ved tvangsfuldbyrdelse eller ved at indbringe sagen for domstolene - samt om mulighederne for at få dækket omkostningerne ved en retssag helt eller delvis.
Vedtægterne skal endvidere indeholde bestemmelser om gebyrer samt eventuelle omkostninger, regnskab, og information om nævnets arbejde, herunder offentliggørelse af afgørelser.
Stk. 3. Vedtægterne kan indeholde bestemmelser om, at offentliggørelse af nævnets afgørelser sker elektronisk med angivelse af de erhvervsdrivendes navne, forretningssted, mv.
Vedtægterne skal endvidere indeholde bestemmelser om elektronisk offentliggørelse af navne på de erhvervsdrivende, der ikke efterlever nævnets afgørelser.
 Stk. 4. En godkendelse, jf. stk. 1, kan tidsbegrænses og kan tilbagekaldes, hvis forudsætningerne for godkendelse ikke længere skønnes at være til stede.
Kapitel 2 Forbrugerstyrelsen som sekretariat for godkendte, private klage- eller ankenævn § 2. Forbrugerstyrelsen kan fungere som sekretariat for godkendte, private klage- eller ankenævn og oppebære indtægter herved i overensstemmelse med Finansministeriets retningslinjer om indtægtsdækket virksomhed.
Kapitel 3 Forbrugerklagenævnet § 3. Klager fra forbrugere vedrørende varer eller arbejds- og tjenesteydelser, som hidrører fra privat erhvervsvirksomhed, kan indbringes for Forbrugerklagenævnet, såfremt vederlaget udgør mindst 800 kr. og højst 100.000 kr.
For klager over sko og beklædningsgenstande skal vederlaget dog udgøre mindst 500 kr., og for klager over motorkøretøjer mindst 10.000 kr.
 Stk. 2. Nævnets formand kan i særlige tilfælde se bort fra de i stk. 1 nævnte undergrænser.
 Stk. 3. Følgende klager vedrørende varer eller arbejds- og tjenesteydelser kan ikke indbringes for Forbrugerklagenævnet:
 1) Bygningsmaterialer, og nybygnings-, ombygnings-, vedligeholdelses-, moderniserings-, reparations- og rengøringsarbejde vedrørende fast ejendom.
 2) Bestanddele, tilbehør og vedligeholdelsesprodukter mv. til fast ejendom, samt arbejds- og tjenesteydelser vedrørende det nævnte, dog bortset fra paraboler, husholdningstekniske hjælpemidler, tæpper, persienner og lignende.
 3) Leje af fast ejendom eller dele heraf.
 4) Motorkøretøjer med en egenvægt på 2000 kg og derover, bestanddele til motorkøretøjer samt arbejds- og tjenesteydelser vedrørende motorkøretøjer og bestanddele hertil.
 5) Traktorer, jordbrugsredskaber, campingvogne, påhængsvogne og lignende, bestanddele og tilbehør hertil, samt arbejds- og tjenesteydelser, herunder leje, vedrørende nævnte varer.
 6) Både, bestanddele og tilbehør hertil, dog bortset fra redningskranse, samt arbejds- og tjenesteydelser, herunder leje, vedrørende nævnte varer.
 7) Nærings- og nydelsesmidler.
 8) Lægemidler mv.
 9) Håndknyttede tæpper, antikviteter, kunstgenstande og andre samlerobjekter samt arbejds- og tjenesteydelser vedrørende disse.
 10) Arbejds- og tjenesteydelser, der hidrører fra liberale erhverv under forudsætning af, at virksomheden udøves i medfør af en videregående, offentlig anerkendt uddannelse eller en offentlig autorisation eller beskikkelse, herunder ydelser fra læger, tandlæger, dyrlæger, arkitekter, rådgivende ingeniører, ejendomsmæglere, dispachører, skibs- og varemæglere, revisorer, translatører og tolke.
 11) Tandteknikervirksomhed, terapeutvirksomhed og lignende personbehandlingsvirksomhed, der udøves i henhold til en offentlig autorisation eller på grundlag af en videregående offentlig anerkendt uddannelse, dog bortset fra optikervirksomhed.
 12) Ydelser vedrørende pengevæsen og forsikring.
 13) Arbejds- og tjenesteydelser inden for det sociale område og undervisningsområdet, dog bortset fra fjernundervisning.
 14) Større husdyr såsom heste, kvæg, svin og får, udstyr til de nævnte husdyr samt arbejds- og tjenesteydelser vedrørende nævnte.
 Stk. 4. Uanset bestemmelserne i stk. 3, kan klager over følgende tjenesteydelser indbringes for Forbrugerklagenævnet, såfremt vederlaget udgør mindst 800 kr. og højst 100.000 kr.:
1) Juridisk rådgivning, som er omfattet af lov nr. 419 af 9. maj 2006 om juridisk rådgivning, 2) Leje eller leasing af biler med en egenvægt på under 2000 kg.
 Stk. 5. Medmindre særlige forhold gør sig gældende, fastsættes vederlaget i forhold til leasing af biler som den aftalte førstegangsydelse sammenlagt med den årlige ydelse.
 Stk. 6. Nævnets formand kan også i de i stk. 4 nævnte sager i særlige tilfælde se bort fra undergrænsen.
 § 4. Klager fra forbrugere vedrørende tjenesteydelser, der hidrører fra offentlig virksomhed, kan indbringes for Forbrugerklagenævnet, såfremt de vedrører:
 1) Levering af vand.
 2) Godstransport.
 Stk. 2. Udtrykket erhvervsdrivende i denne bekendtgørelses kapitel 3 omfatter også udøvelse af offentlig virksomhed efter stk. 1.
 § 5. Som forbruger anses en person, der hovedsageligt handler uden for sit erhverv.
 § 6. Klager kan indgives mod den, der efter retsplejelovens regler kan sagsøges ved dansk domstol om de af klagen omfattede spørgsmål.
 § 7. Klager vedrørende varer eller arbejds- og tjenesteydelser på områder, for hvilke der findes godkendte, private klage- eller ankenævn, jf. lov om forbrugerklager § 5, eller på områder, på hvilke der i lovgivningen er foreskrevet en særlig klageadgang, jf. lov om forbrugerklager § 8, kan ikke indbringes for Forbrugerklagenævnet.
 Stk. 2. Forbrugerklagenævnet offentliggør en gang årligt en oversigt over de i medfør af lov om forbrugerklager § 5 godkendte, private klage- eller ankenævn.
 § 8. Forbrugerklagenævnet består af en formand, en næstformand samt evt. yderligere næstformænd og repræsentanter for forbruger- og erhvervsinteresser.
Stk. 2. Nævnets medlemmer udnævnes af økonomi- og erhvervsministeren for 4 år ad gangen med mulighed for genudnævnelse.
Udnævnelse af yderligere næstformænd kan ske for en kortere periode end 4 år.
Formanden og næstformændene skal være dommere og kan være dommere fra de overordnede retter.
Repræsentanterne for forbruger- og erhvervsinteresser udnævnes efter indstilling fra forbrugernes og erhvervslivets organisationer.
Stk. 3. Økonomi- og erhvervsministeren nedsætter et forretningsudvalg for nævnet bestående af nævnets formand og 4 repræsentanter for nævnets medlemmer, således at forbruger- og erhvervsrepræsentanter er ligeligt fordelt.
Forretningsudvalgets medlemmer udnævnes for 4 år ad gangen med mulighed for genudnævnelse.
§ 9. Forbrugerstyrelsen varetager Forbrugerklagenævnets sekretariatsopgaver.
Forbrugerstyrelsen udarbejder ved finansårets udløb en årsberetning til økonomi- og erhvervsministeren om aktiviteterne i det forløbne år og administrationen i øvrigt.
 Stk. 2. Sekretariatet bistår formandskabet og forretningsudvalget og har i øvrigt til opgave at besvare skriftlige, telefoniske eller personlige henvendelser til Forbrugerklagenævnet, at forberede klagesagerne for nævnet, samt at træffe afgørelse i visse sager.
§ 10. Ingen må deltage i behandlingen af en sag, når 1) vedkommende selv har en særlig personlig eller økonomisk interesse i sagens udfald eller er eller tidligere i samme sag har været repræsentant for nogen, der har en sådan interesse, 2) vedkommendes ægtefælle eller samlever, beslægtede eller besvogrede i op- eller nedstigende linje eller sidelinjen så nær som søskendebørn eller andre nærtstående har en særlig personlig eller økonomisk interesse i sagens udfald, eller er repræsentant for nogen, der har en sådan interesse, eller 3) der i øvrigt foreligger omstændigheder, som er egnede til at vække tvivl om vedkommendes fuldstændige upartiskhed.
 Stk. 2. Den, for hvis vedkommende nogen af de i stk. 1 nævnte forhold foreligger, skal omgående underrette nævnets formand, som træffer beslutning om, hvorvidt den pågældende kan deltage i behandlingen af sagen.
 § 11. Sekretariatet påser, at der i forbindelse med klagens indbringelse betales et gebyr, og at forbrugeren forgæves har rettet henvendelse til den erhvervsdrivende.
 Stk. 2. Sekretariatet kan bestemme, at klagen skal indbringes på en af nævnet udfærdiget klageformular.
 Stk. 3. Oversendes en ved retten eller en voldgiftsret anlagt sag til Forbrugerklagenævnet efter anmodning fra en forbruger, anses forbrugeren hermed for at have indbragt sagen for nævnet.
§ 12. Sagsbehandlingen foregår på skriftligt grundlag.
Sekretariatet videresender forbrugerens klage til den erhvervsdrivende til udtalelse.
Når sekretariatet har modtaget svar fra den erhvervsdrivende, forelægges dette for klageren til udtalelse.
Sekretariatet drager i øvrigt omsorg for sagens oplysning og fremskaffer af egen drift det fornødne retlige og faktiske grundlag for afgørelsen.
Sekretariatet sikrer, at hver af parterne får kendskab til oplysninger fra modparten, som må anses af betydning for sagens afgørelse, og til sagkyndige erklæringer indhentet til brug for nævnsbehandlingen.
Sekretariatet vejleder i fornødent omfang parterne om deres retsstilling.
Stk. 2. Sekretariatet fastsætter en frist på normalt 14 dage for parterne til at afgive de under stk. 1 nævnte udtalelser og eventuelt andre udtalelser, som sekretariatet finder påkrævede.
Fristen regnes fra datoen for sekretariatets anmodning til parterne om en udtalelse.
Hvis Forbrugerklagenævnet ikke har modtaget en udtalelse fra den erhvervsdrivende inden fristens udløb, kan det besluttes, at der kan træffes afgørelse i sagen på det i øvrigt foreliggende grundlag.
Hvis Forbrugerklagenævnet ikke har modtaget en udtalelse fra forbrugeren inden fristens udløb, kan sekretariatet anse klagen for bortfaldet.
Stk. 3. Sekretariatet afslutter sagen, hvis den erhvervsdrivende under sagens forberedelse opfylder forbrugerens krav.
Det samme gælder, hvis forbrugeren frafalder sin klage.
 Stk. 4. Sagen kan søges forligt mellem parterne af sekretariatet.
 Stk. 5. Sekretariatet kan afvise sagen, jf. lov om forbrugerklager § 14, stk. 4, jf. stk. 2 og 3.
Stk. 6. Sager, der ikke er blevet afsluttet i medfør af stk. 3 eller 5, eller forlig, der ikke er blevet opfyldt, og som ikke opfylder betingelserne for tvangsfuldbyrdelse eller for at kunne indbringes for domstolene, afgives af sekretariatet til behandling i nævnet.
Nævnets formand kan bestemme, at den sagsbehandler, der har forberedt sagen i sekretariatet, skal forelægge sagen ved behandlingen i nævnet.
§ 13. Forbrugerklagenævnets afgørelse af de enkelte sager træffes i et møde ved almindelig stemmeflerhed.
Nævnet består af et medlem af formandskabet og 4 medlemmer, jf. dog § 18, stk. 2, nr. 2, der repræsenterer forbruger- og erhvervsinteresser.
Nævnet er beslutningsdygtig, når et medlem af formandskabet og mindst to medlemmer repræsenterende såvel forbruger- som erhvervsinteresser er til stede.
Er et nævnsmedlem, der repræsenterer erhvervs- eller forbrugerinteresser, forhindret i at deltage i et møde, tilfalder dette medlems stemme det tilstedeværende nævnsmedlem, der repræsenterer henholdsvis erhvervs- eller forbrugerinteresser.
Der føres protokol over nævnets møder.
Stk. 2. Nævnet kan beslutte at udsætte sagens behandling på indhentelse af yderligere oplysninger.
Sagkyndige kan tilkaldes til nævnsbehandlingen, ligesom parter kan tilkaldes, hvis særlige omstændigheder taler herfor.
Nævnet kan mægle forlig i sagen.
 Stk. 3. De tilstedeværende medlemmer af nævnet skal deltage i afgørelsen.
 Stk. 4. Sekretariatets medarbejdere har adgang til uden stemmeret at deltage i sagens drøftelse.
 § 14. Afgørelser træffes på det af sekretariatet tilvejebragte grundlag, herunder spørgsmål om betaling af gebyrer og omkostninger.
 Stk. 2. Afgørelser træffes efter en juridisk bedømmelse af sagens omstændigheder.
Stk. 3. Afgørelser og forlig skal være skriftlige.
Afgørelserne skal være ledsaget af en begrundelse.
Stk. 4. Nævnsafgørelser underskrives af nævnets formand.
Hvis en nævnsafgørelse beror på en flertalsbeslutning, skal mindretallets stilling begrundes i afgørelsen.
 Stk. 5. Såfremt klagegebyret skal tilbagebetales, jf. lov om forbrugerklager § 16, stk. 1, skal dette fremgå af afgørelsen.
 Stk. 6. Såfremt den erhvervsdrivende skal betale et beløb for sagens behandling, jf. lov om forbrugerklager § 17, stk. 1, skal dette fremgå af afgørelsen.
 Stk. 7. Der fastsættes en frist på 30 dage til opfyldelse af afgørelsen eller et forlig indgået for nævnet.
 Stk. 8. Parterne modtager en kopi af afgørelsen eller forliget indgået for nævnet, ligesom de underrettes om reglerne for indbringelse af sagen for domstolene.
 Stk. 9. Hvis forbrugeren har fået helt eller delvis medhold, sørger sekretariatet for, at afgørelsen bliver forkyndt for den erhvervsdrivende, jf. § 4 i lov om forbrugerklager.
 Stk. 10. Sekretariatet vejleder forbrugeren om mulighederne for at få gennemført kravet ved fogedretten eller ved et sagsanlæg, samt om mulighederne for at få dækket omkostningerne ved et sagsanlæg gennem en eventuel retshjælpsforsikring eller efter § 4 e  4 g i lov om forbrugerklager, jf. kapitel 4.
 Stk. 11. Sekretariatet drager omsorg for opkrævning af de i stk. 6, nævnte beløb.
§ 15. Nævnets formand kan beslutte, at en sag, hvori nævnet har truffet afgørelse, eller forlig er indgået for nævnet, skal genoptages, hvis særlige grunde taler herfor, herunder navnlig i tilfælde af 1) lovligt forfald hos en part, som ikke har ytret sig i sagen, eller 2) nye oplysninger, som - hvis de havde foreligget under behandlingen - må antages at ville have medført et andet udfald af sagen.
Stk. 2. En erhvervsdrivende, der ønsker at få genoptaget en klagesag, hvor forbrugeren har fået helt eller delvis medhold, skal indgive skriftlig anmodning herom inden 30 dage fra forkyndelsen af afgørelsen, jf. § 4 b i lov om forbrugerklager.
En anmodning indgivet inden denne frist har opsættende virkning.
Efter udløbet af denne frist kan sagen ikke genoptages.
§ 16. Sekretariatet kan beslutte, at en sag, hvori sekretariatet har truffet afgørelse, eller forlig er indgået, skal genoptages, hvis særlige grunde taler herfor, herunder navnlig i tilfælde af 1) lovligt forfald hos en part, som ikke har ytret sig i sagen, eller 2) nye oplysninger, som - hvis de havde foreligget under behandlingen - må antages at ville have medført et andet udfald af sagen.
 Stk. 2. Afviser sekretariatet at genoptage sagen, forelægges spørgsmålet på forbrugerens eller den erhvervsdrivendes anmodning nævnets formand til afgørelse.
 Stk. 3. Træffes der beslutning om at genoptage sagen, skal sagen forelægges nævnet.
 § 17. Forbrugerstyrelsen kan på forbrugerens anmodning indbringe sagen for domstolene på forbrugerens vegne, hvis afgørelser eller forlig ikke efterleves.
 § 18. Forretningsudvalget fastlægger retningslinjerne for sekretariatets kompetence til at træffe afgørelser efter lov om forbrugerklager § 14, stk. 4.
Stk. 2. Forretningsudvalget udtaler sig om generelle spørgsmål vedrørende klagesagers behandling i Forbrugerklagenævnet, herunder 1) retningslinjer for udvælgelse af nævnsmedlemmer og for deres deltagelse i behandlingen af de enkelte sagskategorier, 2) spørgsmål om henlæggelse af behandlingen af visse klager til nævnet, hvor der alene deltager et medlem af formandskabet og 2 nævnsmedlemmer, der repræsenterer forbruger- og erhvervsinteresser, således at disse er ligeligt fordelt, og 3) godkendelse af nye, private klage- eller ankenævn.
Stk. 3. Forretningsudvalget er beslutningsdygtigt, når nævnets formand og mindst 2 medlemmer repræsenterende såvel forbruger- som erhvervsinteresser er til stede.
Er et forretningsudvalgsmedlem, der repræsenterer erhvervs- eller forbrugerinteresser, forhindret i at deltage i et møde, tilfalder dette medlems stemme det tilstedeværende forretningsudvalgsmedlem, der repræsenterer henholdsvis erhvervs- eller forbrugerinteresser.
Beslutning træffes ved almindelig stemmeflerhed.
Stk. 4. Forretningsudvalget indkaldes af sekretariatet efter aftale med formanden efter behov.
Et medlem, der repræsenterer forbruger- eller erhvervsinteresser, har mulighed for at anmode om, at Forretningsudvalget indkaldes.
 § 19. Nævnets formand kan bemyndige en næstformand eller Forbrugerstyrelsen til at handle på sine vegne.
Information og offentliggørelse § 20. Forbrugerstyrelsen kan offentliggøre information og statistik om forskellige forhold inden for forbrugerklageområ­det, herunder nævnets afgørelser.
Offentliggørelsen kan ske elektronisk med angivelse af de erhvervsdrivendes navne, forretningssted mv.
 § 21. Forbrugerstyrelsen offentliggør elektronisk en liste over erhvervsdrivende, der ikke efterlever Forbrugerklagenævnets afgørelser.
Stk. 2. Offentliggørelse efter stk. 1 kan ske, når 1) afgørelsen ikke er efterlevet inden for den i § 14, stk. 7, fastsatte frist på 30 dage, og 2) sekretariatet skriftligt efter udløbet af fristen i nr. 1 udtrykkeligt har informeret den erhvervsdrivende om, at hvis afgørelsen ikke bliver efterlevet inden for en frist på 14 dage fra afgivelse af informationen, vil den manglende efterlevelse medføre offentliggørelse efter stk. 1.
 Stk. 3. Såfremt en afgørelse er indbragt for retten, kan offentliggørelse efter stk. 1 ikke ske, før endelig afgørelse fra retten foreligger.
Stk. 4. Offentliggørelse af den erhvervsdrivendes navn kan på den erhvervsdrivendes anmodning udsættes, hvis afgørelsens efterlevelse afventer rettens afgørelse af en tilsvarende problemstilling, der kan få betydning for den omhandlede afgørelse.
I så fald kan offentliggørelse først ske 30 dage efter rettens afgørelse.
 Stk. 5. Såfremt der er sket offentliggørelse af navnet på en erhvervsdrivende, og afgørelsen efterfølgende efterleves, skal oplysningerne om den erhvervsdrivende slettes fra listen.
 Stk. 6. Oplysninger om en sag kan ikke fremgå af listen i mere end 1 år.
Gebyrer og omkostninger § 22. Ingen af parterne betaler omkostninger ved nævnsbehandlingen til den anden part.
 § 23. For behandling af en klage skal forbrugeren betale et gebyr.
 Stk. 2. Gebyret tilbagebetales, såfremt forbrugeren får medhold i klagen, eller hvis sagen afvises som uegnet til behandling.
 Stk. 3. Det i stk. 1 nævnte gebyr fastsættes i særskilt bekendtgørelse.
 § 24. En erhvervsdrivende skal betale et beløb til Forbrugerstyrelsen for styrelsens udgifter til en sags behandling ved Forbrugerklagenævnet, hvis forbrugeren får medhold i sin klage, eller hvis sagen forliges.
 Stk. 2. Forbrugerstyrelsen opkræver et gebyr på højst 100 kr. for særlige ekspeditioner ved for sen betaling af det i stk. 1 nævnte beløb.
 Stk. 3. De i stk. 1 og 2 nævnte beløb fastsættes i særskilt bekendtgørelse.
Kapitel 4 Omkostningsdækning i forbindelse med forbrugersager ved domstolene § 25. Forbrugerstyrelsen kan på baggrund af en ansøgning meddele en forbruger, der har fået helt eller delvis medhold i Forbrugerklagenævnet eller et godkendt, privat klage- eller ankenævn, og som ikke har en retshjælpsforsikring eller anden forsikring, der dækker omkostningerne ved retssagen, omkostningsdækning efter reglerne i § 4 e i lov om forbrugerklager.
 Stk. 2. Er der kun opnået delvis medhold i sagen, og ønsker forbrugeren at anlægge en sag, der ligger udover det, der er fastsat i nævnets afgørelse eller forliget, kan der kun opnås omkostningsdækning til den del af kravet, som svarer til nævnets afgørelse eller forliget.
Stk. 3. Vedrører ansøgningen en afgørelse fra eller et forlig indgået for et godkendt, privat klage- eller ankenævn, skal afgørelsen eller forliget vedlægges ansøgningen.
Ansøgningen skal tillige indeholde oplysning om, at den erhvervsdrivende skriftligt har meddelt nævnet, at denne ikke ønsker at være bundet af afgørelsen, jf. § 4 a i lov om forbrugerklager.
 Stk. 4. En ansøgning om omkostningsdækning skal indgives forud for, at sagen indbringes for domstolene. 1 pkt. finder ikke anvendelse, hvis sagen indbringes af den erhvervsdrivende.
Stk. 5. Er sagen anlagt af den erhvervsdrivende, og er der allerede udvekslet stævning, svarskrift og eventuelt andre processkrifter i sagen, skal disse vedlægges ansøgningen.
Ansøgningen skal indgives inden retssagen afsluttes ved retten i form af, at sagen hovedforhandles eller forliges.
Stk. 6. Ansøgeren skal oplyse, om der er en retshjælpsforsikring eller anden forsikring, der dækker omkostningerne ved sagen.
Hvis forsikringsselskabet har givet afslag på retshjælpsdækning, skal der vedlægges kopi af afslaget.
 Stk. 7. Hvis betingelserne for omkostningsdækning er opfyldt, sender Forbrugerstyrelsen tilsagnet til den ret, der behandler eller skal behandle sagen og orienterer ansøgeren herom.
 § 26. Forbrugerstyrelsen kan på baggrund af en ansøgning yde en forbruger, som har en retshjælpsforsikring eller anden forsikring, der dækker omkostninger ved retssagen, godtgørelse af den del af omkostningerne, der overstiger forsikringens maksimum, efter reglerne i § 4 f i lov om forbrugerklager.
Stk. 2. § 25, stk. 2 og § 25, stk. 3, 1. pkt. finder tilsvarende anvendelse.
Er der udvekslet stævning, svarskrift eller andre processkrifter i sagen, skal disse vedlægges ansøgningen.
Stk. 3. En ansøgning kan indsendes, når det viser sig, at omkostningerne ikke vil kunne holdes inden for forsikringens maksimum.
Ansøgning kan indsendes, mens retssagen verserer eller efter at retssagen er afsluttet.
Er retssagen afsluttet, skal ansøgningen indgives snarest herefter.
 Stk. 4. Ansøgningen skal til brug for rettens vurdering af sagen vedlægges en opgørelse over sagens udgifter samt en begrundelse for, at omkostningerne ikke har kunnet holdes inden for maksimum.
 Stk. 5. Hvis betingelserne for godtgørelse er opfyldt, sender Forbrugerstyrelsen snarest sagen til den ret, der har behandlet eller behandler sagen.
 § 27. Forbrugerstyrelsen kan på baggrund af en ansøgning yde en forbruger godtgørelse af en eventuel selvrisiko i henhold til en retshjælpsforsikring, der dækker omkostninger ved en retssag, jf. § 4 f, stk. 4 i lov om forbrugerklager.
 Stk. 2. Godtgørelse ydes mod fremsendelse af dokumentation for de afholdte udgifter.
 Stk. 3. Forbrugerstyrelsen kan forlods afholde en forbrugers udgift til en retsafgift, der som følge af en selvrisiko ikke er dækket af en retshjælpsforsikring.
 Stk. 4. En advokat, der har påtaget sig at føre en retssag for en forbruger, jf. stk. 1, kan for så vidt angår selvrisikoen få dækket dette beløb hos Forbrugerstyrelsen i stedet for hos forbrugeren.
Stk. 5. Pålægges modparten at betale sagsomkostninger, og får forbrugeren derved dækket udgiften til en selvrisiko, som Forbrugerstyrelsen forud for sagens afslutning har godtgjort forbrugeren, tilfalder dette beløb Forbrugerstyrelsen.
Dette gælder tilsvarende en eventuel retsafgift, jf. stk. 3. Forbrugeren har pligt til at meddele til Forbrugerstyrelsen, såfremt sådanne forhold foreligger.
 § 28. Forbrugerstyrelsen kan på baggrund af en ansøgning godtgøre en forbruger udgifter, som med føje er afholdt i forbindelse med tvangsfuldbyrdelse af en afgørelse truffet af eller et forlig indgået for Forbrugerklagenævnet eller et godkendt, privat klage- eller ankenævn, jf. § 4 g i lov om forbrugerklager.
Stk. 2. Godtgørelse kan ske mod fremsendelse af dokumentation for, at udgifterne er afholdt og ikke har kunnet inddrives hos den erhvervsdrivende.
Dokumentation vil kunne bestå i udskrift fra fogedretten.
 § 29. Forbrugerstyrelsen kan bestemme, at en ansøgning, der indgives i medfør af §§ 25, 26, 27 eller 28, skal indgives på en særlig formular.
Ikrafttrædelse § 30. Bekendtgørelsen træder i kraft den 1. maj 2010.
 Stk. 2. § 12, stk. 5, § 14, stk. 9-10, § 15, stk. 2, og §§ 25-29 finder dog anvendelse på sager, hvor klagen til Forbrugerklagenævnet eller et godkendt, privat klage- eller ankenævn er indgivet den 1. januar 2010 eller senere.
Stk. 3. Bekendtgørelse nr. 598 af 14. juni 2006 om forbrugerklager ophæves.
Bekendtgørelsen finder dog anvendelse på sager, hvor klagen er indgivet til Forbrugerklagenævnet eller et godkendt, privat klage- eller ankenævn før den 1. maj 2010, jf. dog stk. 2.
