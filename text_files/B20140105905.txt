Bekendtgørelse om ændring af bekendtgørelse om dokumentation for energiindholdet i den forbrugte mængde af biogas og om godtgørelse af afgiften på andre klimagasser end CO2 § 1 I bekendtgørelse nr. 1462 af 15. december 2010 om dokumentation for energiindholdet i den forbrugte mængde af biogas og om godtgørelse af afgiften på andre klimagasser end CO2, som ændret ved bekendtgørelse nr. 753 af 24. juni 2011, foretages følgende ændringer:
 1. Bekendtgørelsens titel affattes således:
 »Bekendtgørelse om dokumentation for energiindholdet i den forbrugte mængde af biogas, hvoraf der skal betales afgift efter lov om kuldioxidafgift af visse energiprodukter, og om godtgørelse af afgiften på andre klimagasser end CO2«.
 2. Indledningen affattes således:
»I medfør af § 5, stk. 5, og § 9 d, stk. 4, i lov om kuldioxidafgift af visse energiprodukter, jf. lovbekendtgørelse nr. 321 af 4. april 2011, som ændret ved lov nr. 903 af 4. juli 2013 og lov nr. 1634 af 26. december 2013, fastsættes:« 3. § 1 affattes således:
 »§ 1. Virksomheder, som forbruger biogas, der anvendes som motorbrændstof i stationære stempelmotoranlæg med en indfyret effekt på over 1.000 kW, skal dokumentere energiindholdet i gassen enten på basis af en måling af den forbrugte mængde af biogas og brændværdien i biogassen (metode 1) eller via en omregning af den producerede elektricitet fra stempelmotoren til det indfyrede energiindhold (metode 2), jf. dog stk. 2.
Stk. 2. For leverancer, som udelukkende består af biogas, til virksomheden, hvor gassen alene forbrændes i stempelmotoranlægget, jf. stk. 1, kan energiindholdet i biogassen dokumenteres på grundlag af fakturaer vedrørende gasleverancerne.
Ved de fakturaer, som er nævnt i 1. pkt., forstås fakturaer, som er omfattet af § 14, stk. 2, 1. eller 2. pkt., i lov om afgift af naturgas og bygas m.v.« 4. § 2, stk. 2, affattes således:
»Stk. 2. Der skal anvendes typegodkendte gasmålere, som opfylder kravene i bekendtgørelse nr. 436 af 16. maj 2006 om ikrafttræden af EF-direktiv om måleinstrumenter (MID) og om udpegning af notificerede organer, eller gasmålere, der giver tilsvarende sikkerhed med hensyn til målingens nøjagtighed.
Gassens indhold af metan måles således, at det opgjorte energiindhold opgøres med en nøjagtighed, hvorefter afvigelsen ikke overstiger plus minus tre pct.« 5. § 2, stk. 4, affattes således:
»Stk. 4. Virksomhedens regnskab skal indeholde en beskrivelse af den anvendte målemetode, der danner grundlag for opgørelsen.
Told- og skatteforvaltningen kan forlange, at et laboratorium, som er akkrediteret til at foretage sådanne målinger, eller en anden virksomhed, som har de samme kompetencer, bekræfter, at den anvendte metode, herunder kvalitetssikringen m.m., opfylder de krav, der stilles i stk. 1 og 2. Udgiften hertil afholdes af virksomheden.« § 2 Bekendtgørelsen træder i kraft den 1. januar 2015.
