Skriftlig fremsættelse (6. november  

 2002) Undervisningsministeren Herved tillader jeg mig for Folketinget at  

 fremsætte:
Forslag til lov om ændring af lov om  

 Arbejdsgivernes Elevrefusion og lov om erhvervsuddannelser (Omlægning  

 af tilskud mv. fra Arbejdsgivernes Elevrefusion (AER)) (Lovforslag nr.
L 70).
 Lovforslaget, der er en opfølgning på aftalen  

 om Bedre uddannelser mv. mellem regeringen, Dansk Folkeparti og Det Radikale  

 Venstre indeholder den til aftalen knyttede lovgivning om omlægning af  

 AER-finansierede præmier til skoler og tilskud til virksomheder for  

 indgåelse af visse uddannelsesaftaler til tilskud fra AER til at styrke  

 praktikpladsopsøgning og vejledning af virksomheder og elever og til  

 afkortning af ventetiden for de elever, der ønsker optagelse i  

 skolepraktik, fordi de ikke kan få en praktikplads.
Da de nuværende tilskuds- og præmieordninger  

 har vist sig at virke mod hensigten ved, at både skoler og virksomheder  

 har en økonomisk interesse i, at elever deltager i skolepraktik,  

 før de indgår delaftaler eller restuddannelsesaftaler,  

 foreslås det, at præmieordningen for erhvervsskoler m.fl. for at  

 skaffe skolepraktikelever en uddannelsesaftale og tilskud til arbejdsgivere  

 for at ansætte elever ophæves.
Det foreslås, at midlerne i  

 stedet for anvendes til tilskud til de faglige udvalg og lokale  

 uddannelsesudvalg til vejledning mv. af elever og praktikvirksomheder om  

 uddannelses-, beskæftigelses- og rekrutteringsmulighederne i et  

 samarbejde med skolerne og de lokale og regionale interessenter og til  

 afkortning af "karensperioden" for elevers ret til at komme i  

 skolepraktik.
Karensperioden foreslås nedsat fra 3  til 2  

 måneder.
 Endelig omlægges nogle puljer på finansloven  

 til praktikpladsopsøgning mv. til tilskud til institutioner for  

 erhvervsrettet uddannelse efter objektive kriterier i forhold til, hvor mange  

 af institutionens elever der kommer i praktik.
 De nye ordninger skal efter lovforslaget administreres af  

 Arbejdsgivernes Elevrefusion.
 Lovændringen foreslås at træde i kraft  

 den 1. januar 2003.
 Idet jeg henviser til lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
