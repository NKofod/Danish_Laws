En stor produktionsvirksomhed havde anbragt væsentlige midler - godt 1  

 mia. kr. - i obligationer.
Samtidig havde selskabet en kortfristet gæld i  

 samme størrelsesorden.
Selskabet havde endvidere foretaget omfattende handler  

 med udenlandsk valuta og terminsforretninger, og resultaterne heraf var  

 medregnet i selskabets selvangivne indkomst.
Disse sidste blev anset for  

 foretaget til sikring af kursrisici i forbindelse med selskabets øvrige  

 virksomhed og ikke som udøvet i næring som finansieringsselskab.
Da selskabet  

 ikke havde solgt obligationer, kunne det heller ikke anses for at udøve  

 næring med køb og salg af værdipapier, og kursavancerne ved indfrielse af  

 obligationer var derfor skattefri.
 Aktieselskabet A klagede for skatteårene 1985/86 til 1988/89 incl. over,  

 at amtsligningsrådet havde forhøjet selskabets selvangivne indkomst med  

 kursavance ved udtrækning af obligationer, henholdsvis 8.073.337 kr.,  

 10.855.749 kr. og 11.331.446 kr.
Det fremgik af sagen, at det klagende selskab i de omhandlede skatteår  

 havde foretaget omfattende handel med udenlandske valutaer og optaget  

 kortfristede udenlandske lån, såvel finans- som pengemarkedslån.
Pr. 1. maj  

 1984 var selskabet selvfinansierende og havde gennem en årrække opbygget en  

 beholdning af obligationer, oprindelig i forbindelse med prioritering af  

 byggeri.
Fra april 1982 til april 1987 var der sket en stigning i  

 obligationsmassen fra ca. 86 mio. kr. til 1,1 mia. kr. og tilsvarende var  

 selskabets lån steget fra 98 mio. kr. til 1,2 mia. kr.
En gennemgang af  

 selskabets beholdning havde vist, at det havde drejet sig om kortfristede  

 værdipapirer, at der intet salg var sket i de omhandlede skatteår, og at  

 selskabets kortfristede gæld næsten var steget parallelt med  

 obligationsbeholdningen.
Selskabet havde herom forklaret, at optagelsen af  

 lån og anbringelse af provenuet i kortfristede obligationer skulle anses for  

 at være foretaget med henblik på anbringelse af midlertidig ledig kapital,  

 idet selskabet med henblik på senere investeringer havde optaget så store lån  

 som muligt.
Det var amtsligningsrådets opfattelse, at selskabets opkøb af obligationer  

 ikke kunne regnes som midlertidig anbringelse af en ledig kapital, idet  

 låntagningen primært havde haft til formål at forøge selskabets indtjening  

 ved optagelse af kortfristede og lavt forrentede udenlandske lån og  

 anbringelse af provenu i danske obligationer, hovedsagelig kortfristede.
Det  

 var endvidere amtsligningsrådets opfattelse, at selskabet havde virket som  

 finansieringsselskab og organisatorisk moderselskab for hele koncernen og den  

 til det klagende selskab knyttede fond.
Selskabets meget store opkøb af  

 obligationer - efter 1984 for lånte midler - måtte anses for at være omfattet  

 af virksomhedens næring og skulle som sådan medregnes ved opgørelsen af den  

 skattepligtige indkomst på samme måde, som selskabet havde medregnet over-  

 og/eller underskud ved terminsforretninger som en del af virksomhedens  

 resultat, uanset om disse forretninger langt havde oversteget virksomhedens  

 erhvervsmæssige behov for kurssikring.
Som finansieringsselskab havde  

 amtsligningsrådet derfor anset selskabet for omfattet af kursgevinstlovens §  

 2 samt statsskattelovens § 4, jf. § 5 a, af alle kursgevinster, som var  

 opnået ved udtrækning efter den 1. maj 1984.
Selskabets advokater oplyste, at selskabet, da hovedparten af dets  

 produktion var placeret i Danmark, var nødt til at optage valutalån for at  

 afdække kursrisici.
Der blev planlagt langsigtet, idet det ikke var nok, at  

 selskabet inddækkede konkrete mellemværender under hensyn til, at der hele  

 tiden eksisterede rullende varemellemværender.
Advokaterne afviste dernæst,  

 at selskabet udlånte beløb til og financierede visse varemellemværender med  

 de øvrige selskaber i koncernen.
Det klagende selskab ydede således  

 udelukkende kredit som led i normal handel, og hver gang en kredit var blevet  

 forlænget, skyldtes det konkrete omstændigheder såsom langsommelig  

 toldbehandling og lignende.
Efter det oplyste lagde Landsskatteretten til grund, at det klagende  

 selskab alene indgik options- og terminsforretninger i valuta og foretog  

 handel med valuta for at afdække de bestående og budgetmæssige kursrisici,  

 der opstod i forbindelse med selskabets øvrige virksomhed.
Disse aktiviteter  

 kunne således ikke anses som en del af selskabets næring, jf.  

 statsskattelovens § 4 eller kursgevinstlovens § 2. Da selskabet endvidere  

 ikke havde solgt af sin obligationsbeholdning, kunne det ikke anses at drive  

 næring med køb og salg af værdipapirer, jf. statsskattelovens § 4 eller  

 kursgevinstlovens § 2.
 Idet de indvundne kursgevinster på obligationer herefter ikke var  

 skattepligtige for selskabet blev de påklagede ansættelser nedsat med de  

 omhandlede kursavancer.
 LV 1990, L 5.3.3.
