Skriftlig fremsættelse (9. februar 2012) Social- og integrationsministeren (Karen Hækkerup) Herved tillader jeg mig for Folketinget at fremsætte:
Forslag til lov om sagsbehandling og administration i Udbetaling Danmark (Udbetaling Danmark-loven) (Lovforslag nr.
L 86) Lovforslaget bygger sammen med forslag til lov om ændring af forskellige love som følge af etableringen af Udbetaling Danmark og om ophævelse af lov om ændring af regler for statens udbetaling af refusion af kommunernes udgifter i henhold til den sociale pensions- og bistandslovgivning m.v. (Fordeling af myndighedsansvaret mellem kommunerne og Udbetaling Danmark m.v.) på aftalen af 12. juni 2010 mellem den daværende regering og KL om kommunernes økonomi for 2011, om samlingen af administration af en række lovgivningsområder, der afgøres på et objektivt grundlag.
 Formålet er at effektivisere sagsbehandlingen på en række områder som for eksempel folkepension og boligstøtte ved at samle opgaverne i en ny offentlig selvejende institution, Udbetaling Danmark.
 Lovforslaget fastsætter regler for sagsbehandling og administration m.v. i Udbetaling Danmark samt om kommunernes pligt til at yde helhedsorienteret vejledning og hjælpe ikke-digitalt-parate borgere og borgere med særlige behov.
 Herudover indeholder forslaget bestemmelser om udveksling af oplysninger, forslag om en samarbejdsmodel mellem kommunerne og Udbetaling Danmark i forhold til indsatsen mod socialt bedrageri, regler om Udbetaling Danmarks ledelse og bestyrelse, årsregnskab og revision, regler for kommunernes bidrag til finansiering af driften, Udbetaling Danmarks muligheder for at optage lån, momsrefusion mv.
 Forslaget indeholder bestemmelser om digital kommunikation, der skal ses i sammenhæng med den fællesoffentlige digitaliseringsstrategi og de kommende lovforslag om digital kommunikation, der udmønter dele af strategien.
Samlingen af sagsbehandlingen forventes at reducere kommunernes omkostninger til administration med 300 mio. kr. årligt.
Gevinsten tilfalder kommunerne, der derved tilføres et betydeligt beløb til opretholdelse og udvikling af den kommunale service.
Kommunerne finansierer omkostningerne ved at oprette Udbetaling Danmark.
 Loven foreslås at træde i kraft den 1. oktober 2012. Lovens bestemmelser om låneadgang og momsrefusion forslås dog at træde i kraft den 15. april 2012.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Folketingets velvillige behandling.
