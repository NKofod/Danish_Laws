Ved lov nr. 203 af 18. maj 1977 om skibsmåling, jfr. bekendtgørelse nr.  

 333 af 21. juni 1982 om lovens ikrafttræden, blev det fastsat, at nye skibe  

 af en længde på 24 m og derover, skal måles og være forsynet med gyldigt  

 internationalt målebrev (1969) i overensstemmelse med den internationale  

 konvention om måling af skibe, 1969. Skibe under 24 m i længde skal måles og  

 udstyres med målebrev i henhold til bekendtgørelse nr. 358 af 28. juni 1982  

 om måling af mindre skibe.
Ved nye skibe forstås skibe hvis køl er lagt eller  

 som er på et tilsvarende konstruktionsstadium på eller efter den 18. juli  

 1982, samt skibe der efter den dato underkastes ombygninger og forandringer,  

 som i væsentlig grad medfører ændringer i deres bruttotonnage.
Da de nye mål, angivet i brutto- og nettotonnage, i visse tilfælde afviger  

 væsentligt fra de tidligere mål, vil nye skibe indtil videre efter rederens  

 begæring tillige kunne måles efter de hidtil gældende regler med henblik på  

 bestemmelse af skibets brutto- og nettoregistertonnage.
Disse tonnager vil  

 blive anført i et særligt af statens skibstilsyn udstedt målingsbevis,  

 ligesom bruttoregistertonnagen i overensstemmelse med en af den interntionale  

 søfartsorganisation IMO (tidligere IMCO) vedtaget resolution (A XII/ Res. 494  

 af 4. januar 1982) vil blive anført i skibets internationale  

 sikkerhedscertifikater.
 For udførelsen af denne måling betales til statens skibstilsyn et vederlag  

 svarende til tidsforbruget beregnet på basis af timelønnen i statens lønramme  

 32, skalatrin 45, med et tillæg af 150 pct., hvortil kommer evt.  

 rejseudgifter, diæter m.v.
 Hvor der i den under industriministeriet hørende lovgivning er knyttet  

 retsvirkninger til brutto- og/eller nettoregistertonnagen lægges følgende  

 retningslinier til grund:
 For så vidt angår begrænsningstonnagen, jfr. sølovens 10. og 12. kapitel,  

 gælder de herom særligt fastsatte regler.
 For så vidt angår de i skibsregistreringsloven omhandlede tonnagegrænser  

 anvendes den i skibets målebrev anførte tonnage.
 Industriministeriets cirkulære af 28. juni 1982 om måling af skibe  

 ophæves.
