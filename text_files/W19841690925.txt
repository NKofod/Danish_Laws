Sag nr. 12: Udvalget til Beskyttelse af Videnskabeligt Arbejde mod  

 Gyldendalske Boghandel, Nordisk Forlag.
Vederlag for optagelse i et samleværk  

 til undervisningsbrug af nogle sider fra en bog fastsat til 200 kr.
Ved Østre  

 Landsrets dom af 20. februar 1990 blev vederlaget fastsat til 648 kr.
I sagen Udvalget til Beskyttelse af Videnskabeligt Arbejde (UBVA) under  

 Akademikernes Centralorganisation (AC) mod Den danske Forlæggerforening som mandatar for Gyldendalske Boghandel,  

 Nordisk Forlag Akts.
blev af nævnet angående vederlag for benyttelse af litterære og  

 kunstneriske værker samt fotografier den 25. april 1984 afsagt sålydende kendelse.
Mellem klagerne Udvalget til Beskyttelse af Videnskabeligt Arbejde (UBVA)  

 under Akademikernes Centralorganisation (AC) og indklagede Gyldendalske  

 Boghandel, Nordisk Forlag Akts. (Gyldendal), for hvem Den danske  

 Forlæggerforening er indtrådt som mandatar, er opstået tvist om størrelsen af  

 det vederlag, som i henhold til ophavsretslovens § 16, stk. 2, tilkommer  

 professor, dr.phil.
Jens  Engberg i anledning af, at Gyldendal i en udgivelse  

 til undervisningsbrug i foråret 1981: »Interesse og politik i dansk  

 landbrug i det 19. århundrede, ved Niels  Clemmensen« har gengivet et  

 afsnit af professor Engbergs bog »Dansk Guldalder«, udkommet hos  

 forlaget Rhodos i 1973.
I sagens behandling har deltaget højesteretssagfører Jørgen Pedersen,  

 højesteretsdommer Henrik Urne (formand) og kommitteret i ministeriet for  

 kulturelle anliggender W.
Weincke.
Under forberedelsen af den omhandlede udgivelse gjorde Gyldendal i februar  

 1980 forlaget Rhodos bekendt med, at værket ville indeholde det omhandlede  

 uddrag fra professor Engbergs bog.
Den tekst der ønskedes gengivet var  

 opgjort til 5 normalsider ( a 2000 typeenheder) og Gyldendal ville herefter  

 til sin tid honorere benyttelsen »efter de overenskomstmæssige  

 takster«.
Den overenskomst, hvortil Gyldendal hermed sigtede, var en  

 mellem Den danske Forlæggerforening og Dansk Forfatterforening - første gang  

 i 1962 - indgået aftale »vedrørende samleværker til brug ved  

 undervisning sammenstillet af bidrag fra et større antal ophavsmænd, jfr.  

 ophavsretslovens § 16«.
Ifølge denne aftale  

 (»antologioverenskomsten«) udgør vederlaget til ophavsmænd for  

 benyttelse af litterært stof et pristalsreguleret beløb pr. påbegyndt  

 normalside ( a 2000 typeenheder) for hver 1000 salgseksemplarer - pr. 1.  

 januar 1981 for prosa 15,- kr.
 Professor Engberg - der ikke er medlem af Dansk Forfatterforening -  

 stillede sig uforstående overfor det vederlag, Gyldendal stillede i udsigt,  

 og protesterede iøvrigt indtil videre mod, at hans bog blev brugt.
Gyldendal udsendte derefter i foråret 1981 den omhandlede publikation,  

 hvis indhold er en række gengivelser af litteratursteder vedrørende det i  

 værkets titel angivne emne.
Oplaget var på 2000 eksemplarer og Gyldendal  

 afregnede under henvisning til den før nævnte overenskomst 150 kr. som  

 »ophavsretsafgift« for 5 påbegyndte normalsider prosa a 2000  

 typeenheder.
Uddraget fra professor Engbergs bog havde efter det for nævnet  

 oplyste et omfang af ialt 8200 typeenheder.
Klagerne har påstået vederlaget til professor Engberg fastsat til ialt  

 648,28 kr. beregnet ud fra reglerne om honorar for samleværker i  

 »Minimumstakster og aftaleregler fastsat af Akademikernes  

 Centralorganisation den 29. juni 1973 efter indstilling fra Udvalget til  

 Beskyttelse af Videnskabeligt Arbejde«.
Disse regler omfatter (§ 1)  

 »alle aftaler om udgivelse i Danmark af videnskabelige og  

 populærvidenskabelige værker, lærebøger og skolebøger samt bidrag  

 hertil.« For samleværker, hvorved (§ 3) forstås »værker der består  

 af enkeltbidrag fra flere forfattere og som kræver fagligt redaktionelt  

 arbejde (leksika, håndbøger, oversigtsværker osv.)», androg honoraret -  

 når bortses fra leksika - med indregnet pristalsregulering pr. 1/10 1980 ialt  

 235,74 kr. pr. side a 3000 typeenheder for op til 3000 eksemplarer, altså for  

 8200 typeenheder, svarende til 2 3/4 side, 648,28 kr.
Der er ingen overenskomst mellem forlæggerforeningen og UBVA, men klagerne  

 har ikke haft vanskelighed ved generelt at få forlagene til at overholde de  

 fastsatte takster.
Den omhandlede udgivelse er et samleværk som angivet i  

 reglernes § 1. Klagerne gør gældende, at der er praksis overfor forfattere,  

 der er medlemmer under A.C. at følge de anførte regler, hvilket også må  

 antages at gælde antologier.
Til støtte herfor henvises bl.a. til den  

 ordning, der er truffet mellem AC og Gyldendal om udgivelsen af Dansk  

 Biografisk Leksikons 3. udgave.
Det må således ganske bestrides, at der for  

 samleværker som det, der omhandles i denne sag, skulle foreligge en modsat  

 forlagspraksis, således som indklagede hævder.
Der er da også god grund til at behandle udnyttelse af videnskabelige  

 værker anderledes end benyttelse af almindelig litteratur.
Videnskabelige  

 værker er udtryk for den viden og indsigt, forfatterne har erhvervet sig ved  

 akademisk studium og gennem senere forskning, og kan derfor gennemsnitligt  

 begrunde større honorering end værker af anden art.
Endvidere vil forfattere  

 af almindelige bøger typisk have interesse i størst mulig udbredelse af  

 kendskab til deres værker og i den købstilskyndelse, som optagelse i en  

 antologi kan medføre.
For den videnskabelige forfatter vil gengivelse af  

 udsnit derimod let få den modsatte virkning ved hos læseren at fremkalde  

 indtryk af, at det væsentlige i forfatterens standpunkt dermed er udtømt.
 Indklagede påstår det omhandlede vederlag fastsat til 150 kr. svarende til  

 det allerede udbetalte beløb.
 Det bestrides ikke, at der ingen aftale foreligger mellem  

 Forlæggerforeningen og UBVA om antologibidrag efter ophavsretslovens § 16.  

 Det har imidlertid været forlagenes aldeles faste - og indtil denne sag  

 uanfægtede - praksis at afregne alle antologier, både skønlitterære og  

 faglitterære, efter den foran omtalte »antologioverenskomst« med  

 Dansk Forfatterforening.
UBVA-reglerne må være uden betydning for sagens afgørelse.
De er for det  

 første interne forskrifter, der ikke kan binde udenforstående.
Men dernæst  

 tager de efter deres eget indhold klart kun sigte på egentlige primærbidrag,  

 derimod ikke på anvendelse i antologier af tidligere udgivne tekster.
Dette  

 bekræftes af de eksempler fra reglernes praktiske anvendelse, som klagerne  

 har fremført.
Primærbidrag har altid været honoreret på et ganske andet plan  

 end genudnyttelse.
 Hvad angår antologier til undervisningsbrug ville en imødekommelse af  

 klagernes synspunkter medføre en væsentlig fordyrelse af sådanne bøger og  

 dermed hæmme fremkomsten af den slags værker i modstrid med, hvad der ifølge  

 lovmotiverne er intentionen med ophavsretslovens § 16.
 Der er iøvrigt ikke af klagerne fremført nogen reel begrundelse for, at en  

 akademisk forfatter, der er medlem af AC, skulle have en højere vederlæggelse  

 end en forfatter, der er medlem af Dansk Forfatterforening.
 Nævnet må efter en afvejelse af de krydsende hensyn, der begrunder reglen  

 i ophavsretslovens § 16, skønne, at det vederlag, som professor Engberg har  

 haft krav på for Gyldendals omhandlede benyttelse i 1981 af teksten fra hans  

 bog »Dansk Guldalder« passende kan ansættes til 200 kr.
 Derfor bestemmes:
 Indklagede Gyldendalske Boghandel, Nordisk Forlag Akts. skal for  

 genbenyttelsen i værket »Interesse og politik i dansk landbrug i det 19.  

 århundrede« af et afsnit fra professor Engbergs bog »Dansk  

 Guldalder« udover det allerede afregnede vederlag på 150,- kr. betale  

 yderligere 50,- kr.
