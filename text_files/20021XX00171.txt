Skriftlig fremsættelse (11. december  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 indendørs hold af drægtige søer og gylte og lov om  

 indendørs hold  af smågrise, avls- og slagtesvin (Ændring  

 af regler om arealkrav, individuelle stier og aflastningsstier, rodemateriale  

 og overgangsperioder).
(Lovforslag nr.
L 116).
Formålet med lovforslaget er at sikre bedre  

 velfærd for drægtige søer og gylte samt smågrise,  

 avls- og slagtesvin.
Baggrunden for lovforslaget er Rådets direktiv  

 2001/88/EF og Kommissionens direktiv 2001/93/EF om ændring af direktiv  

 91/630/EØF om fastsættelse af mindstekrav med hensyn til  

 beskyttelse af svin.
Lovforslaget indebærer ikke på noget punkt  

 "overopfyldelse" af direktivet og fastsætter derfor kun de  

 krav, som er nødvendige for at implementere direktivet korrekt.
I det  

 omfang de gældende danske regler fastlægger et højere  

 beskyttelsesniveau end direktivet, foreslås de danske regler imidlertid  

 opretholdt uændret.
 Lovforslaget indeholder for det første forslag om  

 at skærpe kravene til det areal, som mindst skal være til  

 rådighed for gruppeopstaldede drægtige søer.
Dernæst foreslås det, at reglerne om rode- og  

 beskæftigelsesmateriale ændres, så de opfylder direktivets  

 krav om, at svinene skal have permanent adgang til en tilstrækkelig  

 mængde rodemateriale.
De danske regler indeholder allerede bestemmelser  

 om rode- og beskæftigelsesmateriale til drægtige søer og  

 gylte samt smågrise, avls- og slagtesvin, men bestemmelserne skal for  

 eksisterende bedrifter først være opfyldt efter udløbet  

 af en længere overgangsperiode.
Direktivet giver alene mulighed for at  

 fastsætte en overgangsperiode for rodemateriale til søer og  

 gylte, der er 1 år kortere end den gældende, og der er ikke  

 mulighed for at fastsætte en overgangsperiode for andre svin.
I  

 overensstemmelse hermed foreslås den gældende overgangsperiode  

 for beskæftigelses- og rodemateriale til drægtige søer og  

 gylte forkortet med 1 år fra den 1. januar 2014 til den 1. januar 2013,  

 mens den gældende overgangsperiode frem til den 1. juli 2015 i forhold  

 til smågrise, avls- og slagtesvin foreslås helt  

 ophævet.
Lovforslaget indeholder endelig forskellige bestemmelser  

 om indretning af stalde til drægtige søer og gylte, herunder om  

 krav til udformningen af individuelle stier og aflastningsstier og af  

 gulvene.
De hertil knyttede overgangsperioder i lov om indendørs hold  

 af drægtige søer og gylte foreslås ligeledes justeret i  

 overensstemmelse med direktivets krav om lidt kortere overgangsperioder.
 Ifølge direktivet skal direktivændringerne  

 være gennemført i dansk ret inden den 1. januar 2003. Grundet  

 den sene fremsættelse forslås det, at loven træder i kraft  

 den 1. april 2003.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
