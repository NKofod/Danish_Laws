Bekendtgørelse om ændring af bekendtgørelse om en ny midlertidig kompensationsordning for selvstændige mv. i økonomisk krise som følge af COVID-19 § 1 I bekendtgørelse nr. 1169 af 14. juli 2020 om en ny midlertidig kompensationsordning for selvstændige mv. i økonomisk krise som følge af COVID-19, som ændret ved bekendtgørelse nr. 1430 af 24. september 2020, foretages følgende ændringer:
 1. I § 1, stk. 1, indsættes efter »(COVID-19)«: », jf. dog § 5, stk. 5«.
 2. I § 5, stk. 5, indsættes efter »kompenseres«: »uafhængigt af størrelsen på det samlede omsætningstab i kompensationsperioden,«.
 3. I § 5 indsættes som stk. 6:
»Stk. 6. Kompensationen efter stk. 5 udbetales i overensstemmelse med Europa-Kommissionens forordning nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte, såfremt den selvstændige mv.s omsætningstab i kompensationsperioden er mindre end 30 pct, jf. § 1, stk. 1.« 4. I § 17, stk. 1, ændres »8. december 2020« til: »31. maj 2021«.
 5. I § 17 indsættes efter stk. 2 som nyt stykke:
»Stk. 3. Ansøger som modtager kompensation efter § 5, stk. 6, skal i ansøgningen under strafansvar, jf. § 22, på tro og love erklære at overholde Europa-kommissionens regler for de minimis-støtte i overensstemmelse med de minimis-forordningen.
Støttemodtager skal samtidig oplyse det samlede de minimis-støttebeløb, som støttemodtager har modtaget fra offentlige myndigheder de seneste 3 år og de eventuelle krav om tilbagebetaling af tilskud, som Europa-Kommissionen tidligere har erklæret uforenelig med statsstøttereglerne.« Stk. 3 og 4 bliver herefter til stk. 4 og 5.
 6. § 17, stk. 4, der bliver stk. 5, affattes således:
»Stk. 4. Opstår der flere krav om tilbagebetaling af kompensation efter dette kapitel for samme modtager, kan disse lægges sammen og kræves tilbagebetalt som ét samlet tilbagebetalingskrav.
Stiftelses- og forfaldstidspunkt for det samlede tilbagebetalingskrav er sammenfaldende med datoen for Erhvervsstyrelsens seneste udbetaling til NemKonto af kompensation for den kompensationsperiode, tilbagebetalingskravet dækker over.« 7. I § 17 indsættes som stk. 6:
»Stk. 6. Viser resultatet af efterreguleringen efter stk. 2, at den selvstændige mv. skal tilbagebetale mindre end 200 kr. af den allerede udbetalte kompensation, vil Erhvervsstyrelsen ikke træffe afgørelse om tilbagebetaling.« 8. § 18 affattes således:
 »§ 18. Retten til kompensation bortfalder, og allerede udbetalt kompensation skal fuldt ud tilbagebetales, hvis:
1) den selvstændiges og en eventuelt medarbejdende ægtefælles indkomst i indkomståret 2020 overstiger beløbsgrænsen i § 6, 2) tildeling af tilskuddet efter § 5, stk. 6, er i strid med Europa-Kommissionens forordning (EU) nr. 1407/2013 (de minimis-forordningen), eller 3) den selvstændige mv. har afgivet urigtige eller vildledende oplysninger eller har fortiet oplysninger af betydning for sagens afgørelse.
Stk. 2. I de i stk. 1 nævnte tilfælde træffer Erhvervsstyrelsen afgørelse om tilbagebetaling af uretmæssigt udbetalt kompensation.« 9. § 19 affattes således:
 »§ 19. Afgørelse om tilbagebetaling efter dette kapitel på mere end 10.000 kr. ledsages af et tilbud om en afdragsordning.
 Stk. 2. Afdragsordningen løber i op til et år, og afdrag betales i fire lige store rater, jf. dog stk. 3.
 Stk. 3. Ansøger har til enhver tid ret til helt at indfri sine forpligtelser til tilbagebetaling.
Stk. 4. Erhvervsstyrelsen skal forud for indgåelse af en aftale om afdragsordning efter stk. 1, oplyse ansøger om vilkår for aftalen, herunder det samlede beløb der skal betales, konsekvenser ved misligholdelse og mulighed for hel eller delvis indfrielse.« § 2 Stk. 1. Bekendtgørelsen træder i kraft den 1. april 2021.
 Stk. 2. Bekendtgørelsen finder anvendelse på ansøgninger modtaget fra og med den 1. april 2020.
