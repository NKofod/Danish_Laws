 Resumé  



  

 En ingeniør klagede over at han skulle betale uddannelsesstøtte tilbage.  

 Han gjorde bl.a. gældende at tilbagebetalingskravet var forældet efter en  

 treårig bortfaldsregel.
Støtten var udbetalt efter den dagældende bistandslov, og  

 ingeniøren havde i januar 1984 underskrevet en lånedeklaration hvori der var  

 henvist til et cirkulære fra 1976 fra Socialministeriet.
Cirkulæret indeholdt  

 en treårig bortfaldsregel. 1976-cirkulæret var imidlertid på det tidspunkt  

 ingeniøren underskrev deklarationen ophævet ved et cirkulære der trådte i  

 kraft  

 den 1. januar 1981. Det nye cirkulære indeholdt en femårig bortfaldsregel  

 som også fandt anvendelse på hjælp ydet inden cirkulærets  

 ikrafttrædelsestidspunkt.
 Den Sociale Ankestyrelse traf afgørelse om at kravet var omfattet  

 af den femårige bortfaldsregel og dermed ikke forældet.
Sammenfattende var det ombudsmandens opfattelse at retsgrundlaget  

 ikke havde en sådan klarhed at det med sikkerhed kunne antages at den  

 femårige  

 bortfaldsregel var gældende i sagen.
Ombudsmanden gjorde Ankestyrelsen  

 bekendt  

 med sine overvejelser og meddelte ingeniøren at hvis han ønskede at få sagen  

 prøvet ved domstolene, ville ombudsmanden være indstillet på at foranledige  

 fri proces. (J.nr. 1995-2605-056).
Tilbagebetaling af uddannelsesstøtte.
Hjemmelsspørgsmål A klagede til mig over at han  

 skulle betale 52.612,15 kr. tilbage af uddannelsesstøtte udbetalt efter den  

 dagældende bistandslovs § 42.
 Det fremgik af akterne at A  

 indrejste i Danmark fra Etiopien den 28. januar 1979.
Dansk Flygtningehjælp ydede A  

 støtte i perioden den 17. maj 1979 til den 1. februar 1982. Den 1. januar  

 1980  

 blev A tilmeldt et adgangskursus til Københavns Teknikum som han gennemførte,  

 og den 1. januar 1981 startede han på ingeniøruddannelsen.
Med virkning fra  

 den 1. februar 1982 søgte A Københavns Kommune om hjælp efter bistandslovens  

 § 42 til færdiggørelse af sit studium som han mente ville kunne færdiggøres  

 på  

 to til to et halvt år.
 Det blev på et møde i  

 Københavns Kommune den 4. marts 1982 besluttet at yde A hjælp efter  

 bistandsloven i to år fra den 1. februar 1982.
 Den 25. februar 1982 modtog A  

 en lånedeklaration hvori det fejlagtigt var angivet at hjælpen blev ydet fra  

 den 1. marts 1982 i stedet for den 1. februar 1982. Denne lånedeklaration  

 fandtes ikke i sagens akter.
På grund af fejlen underskrev  

 A den 11. januar 1984 en ny lånedeklaration - som fandtes i sagens akter -  

 hvorefter  

 halvdelen af den hjælp der var ydet i tiden efter den 1. februar 1982, var  

 tilbagebetalingspligtig når uddannelsen var afsluttet.
I lånedeklarationen  

 blev der, vedrørende reglerne om tilbagebetaling, henvist til bagsiden af  

 deklarationen hvor pkt. 8 og 9 i Socialministeriets cirkulære af 30. marts  

 1976  

 om hjælp efter bistandslovens § 42 var optrykt.
Det følger af pkt. 9 i  

 1976-cirkulæret at hvis der er fastsat en betalingsordning, og pågældende  

 senere kommer i den situation ikke at kunne betale de resterende afdrag,  

 "bortfalder den resterende del af tilbagebetalingskravet, hvis  

 hindringen  

 for at betale vedvarer, indtil der er gået 3 år efter hindringens  

 indtræden".
 Det fremgik af journalarket  

 at A telefonisk kontaktede kommunen den 17. januar 1984 og fik oplyst at man  

 ville overveje forlængelse af § 42-hjælpen i perioden efter den 31. januar  

 1984 på gruppemøde.
 A mødte personligt op til  

 samtale i kommunen den 30. januar 1984 og fik oplyst at sagen om forlængelse  

 af  

 § 42-hjælp endnu ikke havde været på gruppemøde, men at det foreløbigt var  

 besluttet at betale § 42-hjælp for februar måned 1984.
 Den 1. marts 1984 oplyste  

 kommunen at sagen ville blive drøftet på tværgruppemøde den 7. marts  

 1984. A  

 fik samtidig § 42-hjælp for  

 endnu en uge, og det blev aftalt at A den 8. marts 1984 skulle orienteres om  

 resultatet af mødet.
 Den 8. marts 1984 mødte A  

 ifølge journalarket op og blev orienteret om at der kunne ydes § 42-hjælp  

 indtil den 30. juni 1984. Siden har A ikke modtaget hjælp i henhold til § 42.
Københavns Kommune traf den  

 4. juni 1987 afgørelse om at hjælpen i 1982 og frem var ydet med halvdelen  

 som  

 lån og halvdelen som tilskud.
I afgørelsen henviste kommunen til  

 Socialministeriets cirkulære af 30. marts 1976 om hjælp efter bistandslovens  

 §  

 42.
 I brev af 18. februar 1988  

 tiltrådte Den Sociale Ankestyrelse kommunens afgørelse af 4. juni 1987.
 Den 27. juli 1988 oplyste A  

 kommunen om at han havde afsluttet sit ingeniørstudium og den 16. juni 1988  

 var  

 blevet svagstrømsingeniør.
Af journalarket for 5. juni  

 1992 fremgår det at A blev indkaldt til møder i kommunen den 11. april 1989,  

 i  

 maj 1990 og den 5. februar  

 1992. A  

 meldte afbud til disse møder idet han var arbejdsløs og derfor ikke mente at  

 kunne afdrage gælden.
Kommunen foretog sig ikke yderligere i den forbindelse.
I brev af 11. september 1992  

 bad Københavns Kommune A om inden 14 dage at udfylde et oplysningsskema til  

 brug for en vurdering af hans betalingsevne og fastsættelse af en  

 afdragsordning.
Det blev samtidig oplyst at der ville blive fastsat en  

 skønsmæssig ordning hvis kommunen ikke havde modtaget oplysningerne inden  

 periodens  

 udløb.
 I brev af 16. september 1992  

 skrev A til Københavns Kommune at han ikke kunne anerkende  

 tilbagebetalingspligten, og at han ønskede at klage over Den Sociale  

 Ankestyrelses afgørelse af 18. februar 1988.
I brev af 1. oktober 1992  

 meddelte Københavns Kommune at man med virkning fra den 1. november 1992  

 havde  

 fastsat en afdragsordning på 775 kr. pr. måned og indtil videre idet kommunen  

 ikke havde modtaget oplysninger om A's økonomiske forhold.
I brev af 8.  

 oktober  

 1992 meddelte kommunen endvidere at Den Sociale Ankestyrelses afgørelse af  

 18.  

 februar 1988 ikke kunne indbringes for en højere administrativ myndighed.
 I brev af 10. oktober 1992  

 til Den Sociale Ankestyrelse klagede A over kommunens afdragsordning og Den  

 Sociale Ankestyrelses afgørelse af 18. februar 1988. Ankestyrelsen afviste i  

 brev af 3. november 1992 at genoptage afgørelsen af 18. februar 1988 og  

 meddelte samtidig at en klage over afdragsfastsættelsen skulle indgives til  

 Det Sociale Ankenævn for Københavns og Frederiksberg Kommuner.
Den 23. marts 1993 mødte A  

 personligt op i det sociale ankenævn for at klage over Københavns Kommunes  

 afgørelse af 1. oktober 1992. I breve af 22. marts 1993 og 25. marts 1993  

 rettede A og hans advokat, B, endvidere henvendelse til Københavns Kommune.
A  

 anførte bl.a. at tilbagebetalingspligten var bortfaldet.
Københavns Kommune meddelte i  

 brev af 26. marts 1993 at gælden var opgjort til 52.612,15 kr., og at lånet  

 først bortfaldt hvis man i fem år efter uddannelsens afslutning havde været  

 ude  

 af stand til at tilbagebetale på lånet.
Kommunen henviste til den tidligere §  

 42, stk. 6, i bistandsloven.
 Københavns Retshjælp bad i  

 brev af 21. april 1993 Den Sociale Ankestyrelse om at genoptage afgørelsen af  

 18. februar 1988 vedrørende fordelingen af hjælpen på lån/tilskud.  

 Retshjælpen  

 henviste til bek. nr. 432 af 19. juni 1987, § 2, stk. 2, og anførte at  

 hjælpen  

 i det første år skulle have været ydet som rent tilskud.
 I brev af 24. maj 1993  

 meddelte Det Sociale Ankenævn for Københavns og Frederiksberg Kommuner at  

 nævnet havde truffet afgørelse vedrørende A's klage over kommunens afgørelser  

 af 1. oktober 1992 og 26. marts 1993. I brevet var der bl.a. anført:
 "...
 Det Sociale Ankenævn finder  

 ikke, at Deres gæld er bortfaldet, idet De må antages at have betalingsevne.
 Ankenævnet skal bemærke at  

 tilbagebetalingspligten indtræder ved uddannelsens afslutning, det vil i  

 Deres  

 tilfælde sige den 16. juni 1988 og tilbagebetalingskravet ville i Deres  

 tilfælde tidligst kunne være bortfaldet den 16. juni 1993, såfremt De på  

 kommunens opfordringer havde dokumenteret manglende betalingsevne i en  

 periode  

 på 5 år efter uddannelsens afslutning.
 Ankenævnet skal endvidere  

 oplyse, at der efter de nugældende regler ikke længere er hjemmel til at  

 eftergive § 42 gæld.
..." I brevet var der bl.a. henvist  

 til den tidligere § 42 og Socialministeriets cirkulære af 17. oktober 1980 om  

 hjælp efter bistandslovens § 42 som tillige var vedlagt.
Ankestyrelsen afviste i brev  

 af 28. maj 1993 at genoptage sagen vedrørende fordeling på lån/tilskud.
I  

 brevet var der bl.a. anført:
 "...
 Efter de dagældende regler i  

 bistandslovens § 42 var Socialministeren bemyndiget til at fastsætte  

 retningslinier for, hvornår hjælpen skulle ydes som lån.
Sådanne retningslinier blev  

 fastsat i Socialministeriets cirkulære af 30. marts 1976. Det anføres her i  

 punkt 9, første afsnit, at ved uddannelse på offentligt anerkendte  

 læreanstalter m.m. ydes støtten til sådan højere uddannelse det første år  

 under  

 den egentlige uddannelse som tilskud.
Bestemmelsen blev gentaget i  

 Socialministeriets ændringscirkulære af 17. oktober 1980.
 Disse retningslinier var  

 gældende, indtil 1976-cirkulæret blev afløst af cirkulære af 17. december  

 1986.  

 I dette cirkulæres punkt 8 er det som noget nyt fastsat, at har den  

 uddannelsessøgende påbegyndt uddannelsen uden støtte fra det sociale udvalg,  

 ydes hjælpen som fuldt tilskud i ét år fra det tidspunkt, hvor der er truffet  

 beslutning om at yde hjælp efter § 42, uanset om vedkommende på dette  

 tidspunkt  

 har afsluttet det første år af den egentlige uddannelse.
 Bestemmelsen blev videreført  

 i § 2, stk. 2, i Socialministeriets bekendtgørelse nr. 432 af 19. juni 1987.
De regler og den praksis,  

 Retshjælpen henviser til, er således først blevet indført efter det tidspunkt  

 (A)'s sag angår.
Ankestyrelsen finder derfor ikke grundlag for at genoptage  

 sagen." I brev af 16. juni 1993  

 klagede advokat C på vegne af A over det sociale ankenævns afgørelse af 24.  

 maj  

 1993. Advokaten skrev at det afgørende var den underskrevne lånedeklaration  

 hvori der var optrykt pkt. 8 og 9 i Socialministeriets cirkulære af 39. marts  

 1976, hvorefter bortfaldsreglen var tre år.
 Den Sociale Ankestyrelse  

 meddelte A i brev af 19. juli 1993 at styrelsen havde besluttet at optage det  

 sociale ankenævns afgørelse af 24. maj 1993 til principiel behandling.  

 Ankestyrelsen  

 skrev dog at spørgsmålet om hvorvidt støtten i det første år skulle have  

 været  

 udbetalt som tilskud, ikke ville blive behandlet på ny, og henviste til  

 seneste  

 brev af 28. maj 1993. Ankestyrelsen bad samtidig ankenævnet om en udtalelse i  

 sagen.
I brev af 16. august 1993  

 afgav ankenævnet en udtalelse til Den Sociale Ankestyrelse.
Det fremgik ikke  

 af  

 sagens akter at A/A's advokat modtog denne udtalelse til partshøring inden  

 der  

 blev truffet afgørelse i sagen.
 Den 16. august 1993 og den 7.  

 juli 1994 bad A Ankestyrelsen om at sætte sagen vedrørende bortfaldsreglen i  

 bero idet han ville fremskaffe yderligere oplysninger til sagen.
I brev af 6. december 1994  

 meddelte Ankestyrelsen A at styrelsen på et møde den 30. november 1994 havde  

 truffet afgørelse i sagen.
I afgørelsen var der bl.a. anført:
 "...
 Ankestyrelsen tiltræder  

 nævnets afgørelse, hvorefter tilbagebetalingskravet fortsat består.
 Ankestyrelsen er således enig  

 med nævnet og nævnets begrundelse herfor på dette punkt.
..." I lovgrundlaget for afgørelsen  

 var der henvist til § 42 i den dagældende lov om social bistand.
Den 15. december 1994 mødte A  

 personligt op hos Ankestyrelsen og bad om at få en uddybende begrundelse og  

 en  

 revurdering af sagen.
A bad om at få præciseret hvilke konkrete regler,  

 herunder  

 bekendtgørelser og cirkulærer, der var anvendt.
A gjorde i den forbindelse  

 gældende at hvis Socialministeriets cirkulære af 30. marts 1976 var anvendt,  

 så gjaldt der en treårig bortfaldsregel.
Hvis bek. nr. 432 af 19. juni 1987  

 var  

 anvendt, så galdt der en femårig bortfaldsregel, men så skulle man samtidig  

 acceptere at det første år var ydet som tilskud, jf. bekendtgørelsens § 2,  

 stk.  

 2. A  

 fandt ikke at  

 det var rigtigt at skifte fra det ene til det andet regelgrundlag i den samme  

 sag med den virkning at han blev stillet dårligst muligt.
A bad samtidig om  

 at  

 få aktindsigt i sagen.
I brev af 22. december 1994  

 sendte Ankestyrelsen sagens akter til A.
Det fremgik ikke om ankenævnets  

 udtalelse var vedlagt.
I brevet var der anført at hvis A havde yderligere  

 bemærkninger til sagen som han ønskede skulle medtages ved sagens  

 mødebehandling,  

 skulle de fremsendes inden fire uger.
Ved telefonisk henvendelse  

 den 9. januar 1995 fik A oplyst at der var sket en fejl med hensyn til  

 fremsendelsesbrevet af 22. december 1994, og at sagen ikke ville blive  

 genoptaget på et nyt møde.
A fastholdt at sagen skulle genoptages på et nyt  

 møde.
 I brev af 10. januar 1995  

 fremsendte A sine bemærkninger til sagen og gentog i det væsentligste det han  

 havde anført i samtalen af 15. december  

 1994.  

 A  

 tilføjede endvidere at Ankestyrelsen havde afvist at  

 bruge bek. nr. 432 af 19. juli 1987 i afgørelsen af 18. februar 1988.
 I brev af 21. april 1995  

 skrev Ankestyrelsen bl.a.:
 "...
 Deres anbringende om, at  

 kravet var forældet, blev således ikke taget til følge.
 Dette anbringende har De  

 bygget på, at der ved den lånedeklaration, De underskrev den 11. januar 1984,  

 fejlagtigt var blevet henvist til punkterne 8 og 9 i socialministeriets  

 cirkulære af 30. marts 1976 om hjælp efter bistandslovens § 42. I slutningen  

 af  

 punkt 9 står, at resten af tilbagebetalingskravet bortfalder 3 år efter en  

 betalingshindrings  

 indtræden.
 Disse punkter - 8 og 9 - blev  

 imidlertid allerede ændret med virkning fra 1. januar 1981 med cirkulære af  

 17. oktober 1980, således at bortfaldsfristen blev ændret fra 3 til 5 år, som  

 det fremgår af næstsidste afsnit i dette cirkulæres punkt 9. Det fremgår  

 desuden, at ændringen gælder for hjælp ydet inden ændringstidspunktet -  

 således  

 også for hjælpmodtagere der med rette modtog en lånedeklaration som Deres, da  

 den var udstedt forud for 1. januar 1981, i modsætning til Deres, der var  

 udstedt den 11. januar 1984. Retsstillingen for hjælpmodtagere fra den 1.  

 januar 1981 er således på dette punkt, bortfaldsperioden, den samme, 5 år fra  

 nævnte dato, uanset om lånet henviser til 1976-cirkulæret eller til  

 1980-cirkulæret.
Iøvrigt er der ikke - som De  

 er inde på - tale om en 'forældelsesregel' men om en bortfaldsregel, som  

 forudsætter en forhandling ved uddannelsens afslutning om en  

 tilbagebetalingsordning,  

 herunder en dokumentation for betalingsevne.
Bortfaldsperioden løber derfor  

 ikke fra uddannelsens afslutning, men fra konstateringen af manglende  

 betalingsevne.
De har desuden rejst  

 spørgsmål om anvendelsen af § 2, stk. 2 i Socialministeriets bekendtgørelse  

 nr.  

 432 af 19. juni 1987 vedrørende ydelse af 1. års hjælp som tilskud.
Dette har  

 Ankestyrelsen taget stilling til allerede i sin afgørelse af 18. februar 1988  

 og senere brevveksling, senest i skrivelse af 28. maj 1993 til Københavns  

 Retshjælp, der for Dem rejste spørgsmålet.
Vedrørende dette spørgsmål kan  

 Ankestyrelsen - som anført i sin afgørelse af 6. december 1994 - fortsat  

 henholde sig til sin tidligere afgørelse af 18. februar 1988 og den senere  

 brevveksling, herunder førnævnte brev af 28. maj 1993.
Ankestyrelsen skal i øvrigt  

 beklage - således som De også telefonisk den 9. januar 1995 og ved personligt  

 fremmøde her den 10. april 1995 fik oplyst - at Ankestyrelsens  

 fremsendelsesbrev af 22. december 1994 med sagens akter i henhold til Deres  

 anmodning ved fremmøde her den 15. december 1994, desværre er ekspederet på  

 grundlag af en blanket, der anvendes ved mødeberammede sager.
Deres sag er  

 ikke  

 mødeberammet, da den har været på møde den 30. november 1994, således som det  

 er anført i afgørelsen herfra af 6. december 1994.
 Ankestyrelsen har heller ikke  

 fundet, at De ved senere fremmøder eller Deres brev, dateret 10. januar 1995,  

 har bragt nye faktiske oplysninger frem, som kunne ændre det  

 beslutningsgrundlag, som Ankestyrelsen traf sin afgørelse på grundlag af.
..." I brev af 14. juni 1995  

 meddelte Det Sociale Ankenævn for Københavns og Frederiksberg Kommuner A at  

 nævnet havde stadfæstet en afgørelse truffet af Københavns Kommune, hvorefter  

 den hjælp A havde modtaget i perioden fra den 1. februar 1982 til den 30.  

 juni  

 1984, ligeledes var tilbagebetalingspligtig hjælp efter bistandslovens § 42.  

 I afgørelsen anførte nævnet bl.a.:
 "...
 Nævnet har herved lagt vægt  

 på, at det må lægges til grund, at De som det fremgår af sagens akter  

 gentagne  

 gange er blevet gjort opmærksom på, at den hjælp, De modtog i perioden mellem  

 den 1. februar 1984 og 30. juni 1984, blev ydet i henhold til bistandslovens  

 dagældende § 42. Det fremgår ikke af sagen, at De ved den omhandlede  

 forlængelse af § 42 perioden blev gjort bekendt med  

 tilbagebetalingsforpligtelsen,  

 men idet De også før den omhandlede periode modtog hjælp efter bistandslovens  

 §  

 42, må De antages at have været bekendt med betingelserne for at modtage  

 denne  

 hjælp.
..." I lovgrundlaget for  

 afgørelsen var der henvist til den dagældende § 42 samt § 2, stk. 1, i  

 Socialministeriets bek. nr. 432 af 19. juni 1987 om uddannelseshjælp eter  

 bistandslovens § 42.
 I brev af 30. juni 1995  

 klagede A til Den Sociale Ankestyrelse over ankenævnets afgørelse af 14. juni  

 1995.
 Ankestyrelsen afviste i brev  

 af 16. august 1995 at behandle klagen idet styrelsen ikke fandt at afgørelsen  

 havde principiel eller generel karakter.
 I et andet brev fra Den  

 Sociale Ankestyrelse, også dateret den 16. august 1995, meddelte  

 Ankestyrelsen  

 A at styrelsen ikke i afgørelsen af 18. februar 1988 havde taget stilling til  

 hvor længe A rent faktisk havde fået udbetalt § 42-hjælp, og at Ankestyrelsen  

 således ikke havde taget stilling til karakteren af den hjælp A modtog i  

 perioden fra den 1. februar 1984 til den 30. juni 1984.
I brev af 24. november 1995  

 som A afleverede personligt her ved embedet, bad A mig om at se på sagen.
Han  

 afleverede senere yderligere materiale, og jeg indhentede sagens akter.
I  

 brev  

 af 26. marts 1996 meddelte jeg A at jeg ved min behandling af sagen alene  

 ville  

 se på to af de klagepunkter som han havde anført.
 Ankestyrelsens afgørelse som blev meddelt A i brev af  

 6. december 1994 og uddybet i brev af 21. april 1995 vedrørende spørgsmålet  

 om hvorvidt tilbagebetalingskravet var bortfaldet efter tre eller fem år (mit  

 journalnr. 1995-2605-056).
 Det sociale ankenævns afgørelse som blev meddelt i brev  

 af 14. juni 1995 vedørende spørgsmålet om hvorvidt hjælpen i perioden 1.  

 februar 1984 - 30. juni 1984 var ydet som hjælp efter bistandslovens § 42  

 (mit  

 journalnr. 1996-530-056). Jeg oplyste samtidig at jeg ville tage stilling til  

 Ankestyrelsens afgørelse af 6. august 1995 når jeg havde modtaget ankenævnets  

 udtalelse.
 Jeg bad samtidig i breve af  

 26. marts 1996 henholdsvis Den Sociale Ankestyrelse og Det Sociale Ankenævn  

 for  

 Københavns og Frederiksberg Kommuner om en udtalelse i anledning af A's to  

 klagepunkter.
 Det sociale ankenævn udtalte  

 i brev af 2. april 1996 vedrørende afgørelsen af 14. juni 1995 bl.a.:
 "...
 I forbindelse med sagens  

 behandling i Ankenævnet har man specielt hæftet sig ved følgende:
 Det fremgår af socialcentrets  

 oplysningsark af 17. januar 1984, at man havde oplyst pågældende om, at man  

 ville forelægge hans sag på gruppemøde til beslutning om, hvorvidt der  

 fortsat  

 kunne ydes ham hjælp efter bistandslovens § 42.
 Det fremgår af  

 oplysningsarket af 31. januar 1984, at pågældende blev orienteret om, at man  

 foreløbig bevilgede ham hjælp efter bistandslovens § 42 en måned - i februar  

 1984 - , indtil hans sag ville blive endelig afgjort på et tværgruppemøde.
 Det fremgår af  

 oplysningsarket af 1. marts 1984, at pågældende mødte på socialcentret, og at  

 han i den forbindelse blev ydet hjælp i en uge, idet tværgruppemødet først  

 ville blive afholdt den 8. marts 1984.
Det fremgår af  

 oplysningsarket af 8. marts 1984, at pågældende blev informeret om  

 tværgruppens  

 afgørelse.
Pågældende gav i den forbindelse udtryk for, at han fandt det  

 utilfredsstillende, at der var så megen usikkerhed omkring hans fortsatte  

 hjælp.
Man gav fra socialcentrets side udtryk for, at afgørelsen ikke var  

 ensbetydende med, at pågældendes hjælp ville blive stoppet den 30. juni 1984,  

 men at man på dette tidspunkt ønskede at vurdere udtalelserne fra  

 Studenterrådgivningen, hvor pågældende skulle følge en behandling.
 Den 28. juni 1984 blev  

 pågældende informeret om, at det ville være nødvendigt for vurderingen af, om  

 der fortsat kunne ydes hjælp efter bistandslovens § 42, at han gav  

 oplysninger  

 om, hvilke fag han havde været oppe i, og hvilke karakterer han havde opnået.  

 Pågældende blev i samme forbindelse informeret om, at hans § 42 bevilling var  

 udløbet den 30. juni 1984, hvorfor hans sag skulle være afklaret til juli  

 måned, for at han fortsat kunne få hjælp.
Ankenævnet traf afgørelse i  

 sagen den 14. juni 1995. Ankenævnet fandt at hjælpen i den omhandlede periode  

 måtte anses for at være ydet i henhold til bistandslovens dagældende § 42,  

 idet  

 pågældende, som det fremgår af ovenstående, flere gange af socialcentret var  

 blevet gjort opmærksom på, at dette var tilfældet.
Nævnet fandt samtidig, at  

 halvdelen af hjælpen måtte anses for at være ydet som lån, uanset at  

 pågældende  

 ikke kunne ses at være blevet gjort opmærksom på dette.
Nævnet lagde ved  

 denne  

 vurdering vægt på, at pågældende tidligere havde modtaget hjælp efter  

 bistandslovens § 42 og således måtte anses for at være bekendt med vilkårene  

 for at modtage denne form for hjælp.
..." Ankestyrelsen udtalte i brev  

 af 3. juni 1996 vedrørende afgørelsen som blev meddelt A i brev af 6.  

 december  

 1994 og senere uddybet i brev af 21. april 1995, bl.a.:
 "...
 Ankestyrelsen skal i den  

 anledning meddele, at sagen blev antaget til principiel behandling med  

 henblik  

 på en afklaring af, hvilken betydning det havde, at kommunen fejlagtigt havde  

 anvendt en forældet lånedeklaration med en forkert bortfaldsfrist.
 Som det fremgår af  

 Ankestyrelsens afgørelse af 6. december 1994 og det uddybende brev af 21.  

 april  

 1995 fandt Ankestyrelsen, at dette forhold ikke betød, at klageren skulle  

 stilles bedre end de revalidender der med rette havde modtaget hjælp med en  

 dagældende 3-årig bortfaldsfrist, idet bortfaldsfristen også for disse var  

 ændret til 5 år.
..." I breve af 19. juni 1996 og  

 1. juli 1996 afleverede A sine bemærkninger til Den Sociale Ankestyrelses  

 udtalelse.
A fastholdt at bortfaldsreglen var tre år, og henviste til  

 lånedeklarationen og det optrykte cirkulære.
I brev af 1. juli 1996  

 anførte A endvidere sine bemærkninger til ankenævnets udtalelse af 2. april  

 1996. A  

 har bl.a. anført at  

 sagsbehandleren oplyste ham om at han kunne modtage § 37-hjælp uden  

 tilbagebetalingspligt indtil sagen havde været drøftet på tværgruppemøde.
A  

 henviste endvidere til Ankestyrelsens afgørelse af 18. februar 1988 hvoraf  

 det  

 efter hans opfattelse fremgik at den tilbagebetalingspligtige hjælp kun var  

 ydet i to år.
 A har endvidere i brev af 30.  

 april 1997 rettet henvendelse til mig vedrørende Socialcentret S's  

 sagsbehandlingtid i forbindelse med opgørelsen af den  

 tilbagebetalingspligtige  

 § 42-hjælp (mit j.nr. 1997-1251-056). Jeg meddelte i brev af 20. maj 1997 at  

 jeg ville vende tilbage til denne henvendelse i forbindelse med min  

 afsluttende  

 behandling af henholdsvis j.nr. 1995-2605-056 og 1996-530-056.
Ombudsmandens udtalelse "  

  

 Retsgrundlaget for tilbagebetaling af uddannelsesstøtte efter den dagældende  

 § 42 i bistandsloven Ved lov nr. 144 af 31. marts 1976 om ændring af lov om social bistand fik  

 bistandslovens § 42, stk. 1, følgende ordlyd:
'  

  

 § 42. Når det må anses for påkrævet af hensyn til en persons mulighed for  

 fremtidig at klare sig selv og sørge for sin familie, kan der ydes pågældende  

 hjælp til uddannelse og erhvervsmæssig optræning eller omskoling i det  

 omfang, der ikke kan ydes tilskud hertil af Statens Uddannelsesstøtte eller  

 efter andre regler uden for den sociale lovgivning.
Socialministeren  

 fastsætter retningslinjer for, hvornår hjælpen ydes som lån.' § 42, stk. 1, 2. punktum, i bestemmelsen var ny i forhold til tidligere.
I  

 lovforslagets bemærkninger hertil var der bl.a. anført (Folketingstidende  

 1975-76, tillæg A, sp.  

 3417f  

 ):
 '...
 Med hjemmel i en bemyndigelsesbestemmelse i revalideringslovens § 6, stk. 3,  

 er der nemlig gennem cirkulærebestemmelser fastlagt en ordning, hvorefter  

 støtten i det første år af en uddannelse ydes som tilskud, mens støtten i  

 tiden derefter som hovedregel ydes med halvdelen som tilskud og halvdelen som  

 lån, der efter uddannelsens afslutning tilbagebetales efter aftale med  

 låntageren, normalt over en periode af op til 10 år.
 En tilsvarende ordning kan ikke etableres efter bistandsloven, medmindre der  

 skabes udtrykkelig lovhjemmel for det i § 42. I modsat fald kunne der kun  

 kræves tilbagebetaling i de forholdsvis sjældne tilfælde, der kunne henføres  

 under de almindelige tilbagebetalingsbestemmelser i lovens §  

 26,  f.eks. hvis der blev ydet støtte til en uddannelse, som i løbet af  

 kortere tid ville føre pågældende til en meget vellønnet beskæftigelse, som  

 med sikkerhed ville sætte ham eller hende i stand til at tilbagebetale  

 hjælpen.
Det må derfor anses for  

 hensigtsmæssigt, at man ved ændringen af § 42 medtager en udtrykkelig hjemmel  

 til at yde en del af hjælpen som lån.
Da fordelingen mellem tilskud og lån  

 antagelig til en vis grad bør følge den tilsvarende fordeling efter de til  

 enhver tid gældende regler for Statens Uddannelsesstøtte, foreslås det at  

 udforme  

 reglerne som en bemyndigelse for socialministeren til at fastsætte  

 retningslinier  

 for forholdet mellem lån og tilskud, så de nærmere regler med passende  

 mellemrum kan ajourføres gennem cirkulærebestemmelser.
...' I betænkning over  

 lovforslaget (Folketingstidende 1975-76, tillæg B, sp.  

 749f  

 ) var der bl.a. optrykt et svar fra  

 socialministeren til brug for en afklaring af hvilke regler ministeren havde  

 tænkt sig at fastsætte i medfør af bemyndigelsen i § 42, stk. 1, 2. punktum.  

 Det er i det optrykte svar anført at ministeren havde tænkt sig at gennemføre  

 en lignende ordning svarende til den ordning der var fastsat i medfør af  

 revalideringslovens  

 § 6, stk. 3, jf. cirkulære af 22. maj 1967, pkt. 37, hvori der dog ikke er  

 nævnt nogen bortfaldsregel.
Der udstedtes ikke på  

 daværende tidspunkt en bekendtgørelse med retningslinier som omtalt.
I stedet  

 fastsattes retningslinierne i cirkulære nr. 72 af 30. marts 1976. I  

 cirkulærets  

 pkt. 9 anførtes følgende:
 '...
Ved uddannelsens afslutning  

 optages forhandling med låntageren om tilbagebetaling af det lån, hvis  

 størrelse er beregnet på grundlag af de ovenfor anførte retningslinier.  

 Afdragene på lånet fastsættes under hensyntagen til låntagerens forhold,  

 herunder  

 dennes indtægtsforhold, forsørgerforhold og eventuelle merudgifter som følge  

 af særlige helbredsmæssige årsager.
Lånet, der er rentefrit, skal normalt  

 være  

 afdraget over en 10-års periode.
De enkelte afdrag fra den, der skal betale  

 tilbage, fastsættes sådan, at pågældende kan udrede disse uden at komme til  

 at  

 mangle, hvad der må anses for nødvendigt til eget eller familiens underhold.
 Så længe pågældende slet ikke  

 kan betale et afdrag uden at komme til at mangle det nødvendige til sig selv  

 og  

 familien, er der ikke grundlag for at gennemføre tilbagebetalingskravet.
Hvis pågældendes økonomiske  

 forhold ændrer sig efter at en eventuel tilbagebetalingsordning er fastsat,  

 så  

 pågældende alligevel ikke kan overholde den, dvs. at pågældende senere kommer  

 i  

 den situation, at han ikke kan betale resterende afdrag uden at mangle det  

 nødvendige til sit eget eller familiens underhold, bortfalder den  

  

 resterende del  

  

 af  

 tilbagebetalingskravet, hvis hindringen for at betale vedvarer, indtil der er  

 gået 3 år efter hindringens indtræden.
Denne bortfaldsregel finder også  

 anvendelse  

 i de tilfælde, hvor hjælp er ydet inden bistandslovens ikrafttræden med  

 tilbagebetalingspligt efter de i pkt. 2 nævnte bestemmelser.' Ved lov nr. 258 af 16. juni  

 1980 med ikrafttræden den 1. januar 1981 blev den dagældende bistandslov, §  

 27,  

 stk. 3, (svarende til den nugældende § 27, stk. 4) ændret således at den  

 dagældende lovbestemte treårige bortfaldsregel blev forlænget til fem år.
Der  

 blev ikke i den forbindelse foretaget ændring i den daværende § 42.
 Socialministeriet udstedte  

 imidlertid cirkulære af 17. oktober 1980 om ændring af cirkulære af 30. marts  

 1976. Cirkulæret skulle træde i kraft den 1. januar 1981. I cirkulæret var  

 der  

 vedrørende bortfaldsreglen bl.a. anført:
 '...
 Hvis pågældende på  

 tidspunktet for fastsættelsen af betalingsordningen eller senere kommer i den  

 situation, at han ikke kan betale selv mindre afdrag uden at mangle det  

 nødvendige til sit eget eller familiens underhold, bortfalder den resterende  

 del af tilbagebetalingskravet, hvis hindringen for at betale vedvarer, indtil  

 der er gået 5 år efter hindringens indtræden. 5 års fristen finder også  

 anvendelse for hjælp ydet inden 1. januar 1981, samt for hjælp ydet inden  

 bistandslovens ikrafttræden med tilbagebetalingspligt efter de i pkt. 2  

 nævnte  

 bestemmelser.
...' Socialministeriet nedsatte  

 den 3. december 1982 en arbejdsgruppe vedrørende bindende/vejledende  

 forskrifter i henhold til bistandsloven.
I arbejdsgruppens rapport fra marts  

 1983 er der om § 42, stk. 1, (side 28 i rapporten) anført at bestemmelsen  

 giver  

 bemyndigelse til at fastsætte  

  

 bindende  

 retningslinier i bekendtgørelsesform  

  

 for hvornår hjælpen ydes som lån.
Det  

 er endvidere anført at cirkulærets pkt. 9 vedrørte rettigheder og pligter for  

 de personer der modtog støtte efter § 42, og at denne del af cirkulæret  

 derfor  

 burde have været udformet i en bekendtgørelse.
 De to omtalte cirkulærer blev  

 afløst af Socialministeriets cirkulære nr. 151 af 17. december 1986 hvori den  

 femårige bortfaldsregel blev gentaget.
 Bortfaldsreglen blev  

 lovfæstet som § 42, stk. 7, ved lov nr. 938 af 23. december 1986 som trådte i  

 kraft den 1. juli 1987:
'Hvis låntageren i en periode  

 på 5 år ikke har haft økonomisk mulighed for at tilbagebetale på lånet,  

 bortfalder den resterende del af tilbagebetalingskravet.' Det fremgår af forarbejderne  

 til bestemmelsen at femårsfristen regnes fra hindringens indtræden.
Endvidere  

 fremgår det at bestemmelsen er i overensstemmelse med hidtidig praksis.  

 (Folketingstidende 1986-87, tillæg A, sp. 918).
 I Socialministeriets  

 vejledning af 26. juni 1987 var der til den dagældende § 42, stk. 5-7, bl.a.  

 anført:
 '...
Fastsættelse af afdrag 52.
 ...
Hvis låntageren slet ikke kan  

 betale afdrag uden at komme til at mangle det nødvendige til sig og familien,  

 vil der ikke være grundlag for at gennemføre tilbagebetalingskravet, og der  

 vil derfor ikke kunne fastsættes en egentlig betalingsordning.
I disse  

 tilfælde  

 bør der være en rimelig jævnlig kontakt med modtageren af lånet, bl.a. fordi  

 kravet bortfalder hvis betalingshindringen varer i 5 år, jf. pkt. 54.
 ...
Bortfald. (§ 42, stk. 7) 54  


.
 ...
 Der er tale om en særlig  

 bortfaldsfrist, der løber fra det tidspunkt, hvor låntageren ikke kan betale  

 selv mindre afdrag.
 Fristen afbrydes, hvis der  

 inden 5-års periodens udløb er fastsat, eller det har været forsøgt at  

 fastsætte en afdragsordning, som låntageren har mulighed for at overholde.  

 Der  

 vil blive tale om en ny 5-års periode, hvis låntageren igen kommer i den  

 situation, at han ikke kan betale.
...' Ved lov nr. 853 af 20.  

 december 1989 blev § 42 ophævet.
Anvendelsen af den femårige bortfaldsregel i cirkulære af 17. oktober  

 1980 på Deres sag Den 11. januar 1984  

 underskrev De en lånedeklaration.
I deklarationen henvistes til bagsiden hvor  

 reglerne om pkt. 8 og 9 i Socialministeriets cirkulære af 30. marts 1976 var  

 optrykt.
Der henvistes således til den treårige bortfaldsregel som var  

 indeholdt i 1976-cirkulæret.
Der burde have været henvist til cirkulære af  

 17.  

 oktober 1980 som på daværende tidspunkt var trådt i kraft, og som havde en  

 bortfaldsregel på fem år.
Jeg er opmærksom på at  

 bortfaldsreglen efter sin ordlyd ikke omfattede Deres tilfælde, men alene den  

 situation at der var fastsat en tilbagebetalingsordning som herefter måtte  

 ophæves i forbindelse med at støttemodtagerens økonomi blev forringet.
Reglen  

 blev dog dengang og siden - ligesom den senere femårige bortfaldsregel -  

 opfattet som en generel bortfaldsregel som også omfattede tilfælde hvor  

 støttemodtagerens forhold fra starten udelukkede at der blev fastsat en  

 tilbagebetalingsordning.
Jeg har forstået at Den Sociale  

 Ankestyrelse ikke fandt at det kunne tillægges afgørende betydning at De  

 modtog  

 og underskrev en forkert lånedeklaration.
Ankestyrelsen har i brev af 21.  

 april  

 1995 og i udtalelsen af 3. juni 1996 til mig henvist til at de låntagere der  

 med rette havde modtaget en lånedeklaration hvor betingelserne i cirkulære af  

 30. marts 1976 var optrykt, senere blev omfattet af den femårige  

 bortfaldsregel  

 i Socialministeriets nye cirkulære af 17. oktober 1980.
 Ved bedømmelsen af efter  

 hvilken bortfaldsregel Deres tilbagebetalingspligt skal bedømmes, må der  

 tages  

 udgangspunkt i at kommunen i lånedeklarationen henviste til den treårige  

 regel  

 der var omtalt i 1976-cirkulæret.
Den nærmere karakter af  

 bortfaldsreglen må efter min mening anses for tvivlsom.
Som anført af  

 Socialministeriets arbejdsgruppe i rapporten fra 1983 burde de nærmere  

 retningslinier for § 42-hjælp være udstedt som en bekendtgørelse og ikke i  

 cirkulæreform.
Det er ikke ganske klart hvilke konsekvenser dette forhold bør  

 få.
Det kan anføres at cirkulæreformen  

 medførte at bortfaldsreglen indgik som en selvstændig del af afgørelsen.  

 Havde  

 Socialministeriet valgt at udstede en bekendtgørelse, havde en henvisning i  

 deklarationen til reglen kun haft en konstaterende karakter.
Lægges det til  

 grund at bortfaldsreglen var en selvstændig del af afgørelsen, måtte en  

 skærpelse af vilkåret ske ved lov eller ved en bekendtgørelse udstedt i  

 henhold  

 til en udtrykkelig og klar lovbemyndigelse.
 Havde forholdet været  

 reguleret ved en bekendtgørelse, ville det formentlig snarere være  

 acceptabelt  

  om end ikke utvivlsomt - at ændringen kunne gennemføres ved en ny  

 generel  

 regel hvori bortfaldsfristen blev forlænget.
 På den baggrund finder jeg  

 det tvivlsomt om en ændring af et bestående lånevilkår kunne gennemføres ved  

 at  

 Socialministeriet i 1980 udstedte et cirkulære om ændring af 1976-cirkulæret,  

 hvorefter der skete en forlængelse af bortfaldsfristen i forhold til  

 lånevilkåret.
Kommunens og Ankestyrelsens  

 afgørelser om at Deres lån var omfattet af den femårige bortfaldsregel,  

 bygger  

 så vidt ses på det synspunkt at henvisningen til pkt. 9 i 1976-cirkulæret var  

 i strid med 1980-cirkulæret, og at vilkåret derfor var ulovligt.
Synspunktet  

 forudsætter at 1980-cirkulæret indeholdt en i forhold til Dem tvingende  

 regel,  

 idet spørgsmålet ikke direkte var reguleret i bistandsloven.
Jeg finder det  

 tvivlsomt om tilsidesættelsen af en cirkulærebestemmelse kan tillægges en  

 sådan virkning.
Ved lov nr. 938 af 26.  

 december 1986 som trådte i kraft den 1. juli 1987, det vil sige efter at De  

 underskrev lånedeklarationen, blev den femårige bortfaldsregel indføjet i  

 bistandsloven.
Spørgsmålet er om denne lovbestemmelse kan anvendes på Deres  

 sag.
Forarbejderne til reglen tager ikke stilling hertil.
Der kan  

 argumenteres  

 for at det afgørende må være hvorvidt tilbagebetalingskravet er stiftet før  

 eller efter lovens ikrafttræden.
Hvis man anser kravet for stiftet ved  

 uddannelsens ophør, blev kravet i Deres sag først stiftet den 16. juni 1988,  

 altså efter at den lovbestemte femårige frist trådte i kraft.
På det  

 foreliggende  

 grundlag finder jeg ikke at have holdepunkter for at tage endelig stilling  

 til  

 dette spørgsmål.
Selve det forhold at retsgrundlaget er uklart på dette  

 punkt,  

 taler efter min mening imod at tillægge § 42, stk. 7, virkning for lån der  

 blev  

 udbetalt mens den treårige bortfaldsfrist var gældende.
Sammenfattende er det min  

 opfattelse at retsgrundlaget ikke har en sådan klarhed at det med sikkerhed  

 kan  

 antages at den femårige bortfaldsregel var gældende i Deres tilfælde.
Jeg  

 finder at spørgsmålet er tvivlsomt, og jeg har på den baggrund ikke fundet  

 tilstrækkeligt grundlag for at tilkendegive min opfattelse som kritik.
Jeg  

 har  

 gjort Ankestyrelsen bekendt med mine overvejelser, og jeg skal samtidig  

 meddele at hvis De ønsker at få sagen prøvet ved domstolene, er jeg  

 indstillet  

 på at henstille til Civilretsdirektoratet at De får meddelt fri proces.
 Herefter finder jeg ikke  

 grundlag for at foretage mig yderligere vedrørende spørgsmålet om hvor lang  

 tid  

 De havde modtaget § 42-hjælp (mit j.nr. 1996-530-056), og Deres henvendelse  

 af  

 30. april 1997 (mit j.nr. 1997-1251-056).
..." A meddelte i brev af 6. juni  

 1997 at han ønskede sagen indbragt for domstolene, og jeg henstillede derfor  

 til Københavns Overpræsidium/Civilretsdirektoratet at A fik fri proces.  

 Civilretsdirektoratet meddelte i brev af 26. september  

 1997 A  

 fri proces til søgsmål mod  

 Københavns Kommune og Den Sociale Ankestyrelse i henhold til stævning af 15.  

 september 1997.
 Retssagen behandles ved Østre  

 Landsret.
