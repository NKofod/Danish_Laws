Betænkning afgivet af Retsudvalget den 4. februar 2016 Betænkning over Forslag til lov om ændring af lov om fuldbyrdelse af straf m.v.
(Sektionering af radikaliserede og ekstremistiske indsatte) [af justitsministeren (Søren Pind)]:
1. Ændringsforslag Enhedslistens medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 9. december 2015 og var til 1. behandling den 21. januar 2016. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 3. november 2015 dette udkast til udvalget, jf.
REU alm. del  bilag 49. Den 14. december 2015 sendte justitsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Den Danske Helsinki-Komité for Menneskerettigheder.
Justitsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 5 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, V, LA, RV, KF og SIU) indstiller lovforslaget til vedtagelse uændret.
 Et mindretal i udvalget (EL, ALT og SF) indstiller lovforslaget til vedtagelse med det stillede ændringsforslag.
Enhedslistens, Alternativets og Socialistisk Folkepartis medlemmer af udvalget mener, at det er vigtigt, at indførelsen af lovforslagets bestemmelser bliver anvendt over for alle indsatte, uanset hvilken religiøs eller politisk overbevisning der ligger til grund for den pågældendes radikale eller ekstremistiske adfærd.
Lovforslaget berører væsentlige menneskeretlige aspekter i forhold til den europæiske menneskerettighedskonventions artikel 14 vedrørende forbud mod forskelsbehandling og artikel 26 i FN's konvention om borgerlige og politiske rettigheder.
Begge konventioner åbner imidlertid mulighed for forskelsbehandling, såfremt der er objektive og rimelige grunde herfor.
Det er derfor afgørende for partierne, at vi lever op til disse betingelser om objektivitet og rimelighed i forhold til lovens implementering.
Enhedslisten har stillet ændringsforslag til forslaget, som indebærer en indførelse af klageadgang for indsatte, der placeres til afsoning enten på grund af tilknytning til rocker- eller bandemiljøet eller af hensyn til bekæmpelse af radikalisering og ekstremisme.
Forslaget skal sikre retssikkerhed og samtidig forsøge at forhindre, at enkeltpersoner placeres uden reelt at have en tilknytning til rocker- eller bandemiljøet eller at være i risiko for at blive radikaliseret, særlig fordi en forkert placering kan øge risikoen for, at personer rekrutteres til disse miljøer.
Alternativet og Socialistisk Folkeparti bakker op om ændringsforslaget.
Bliver ændringsforslaget ikke vedtaget, vil partierne dog støtte det samlede forslag alligevel.
 Et andet mindretal (IA) vil stemme hverken for eller imod lovforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4 Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (ALT og SF):
 1) Efter nr. 2 indsættes som nyt nummer:
 »01. I § 111 indsættes som stk. 4:
»Stk. 4 Afgørelser efter § 21, stk. 3, nr. 1, § 22, stk. 3, § 23, stk. 2, nr. 5, § 25, stk. 2, § 26, stk. 1, nr. 4, § 27, stk. 2, nr. 2, og § 28, stk. 1, nr. 1, som træffes af Direktoratet for Kriminalforsorgen i første instans, kan påklages til Justitsministeriets departement.«« [Indførelse af klageadgang til Justitsministeriets departement i visse sager] Bemærkninger Til nr. 1 Med ændringsforslaget foreslås det, at der indføres en adgang til at klage til Justitsministeriets departement over Direktoratet for Kriminalforsorgens afgørelser om placering, der sker ud fra hensynet til at forebygge overgreb på medindsatte, personale eller andre i institutionen eller som led i kriminalforsorgens indsats mod radikalisering og ekstremisme.
Forslagsstillerne er enige i, at det skal være muligt at placere indsatte, der er tilknyttet rocker- eller bandemiljøet, ud fra hensynet til sikkerheden, og at placere indsatte ud fra hensynet til indsatsen mod radikalisering og ekstremisme.
Samtidig skal det dog sikres, at det skøn, der skal foretages i det enkelte tilfælde, kan revurderes.
Hvorvidt en person er tilknyttet rocker- eller bandemiljøet, og hvorvidt en person er i risiko for at blive radikaliseret, er ikke altid entydigt.
Der kan være gråzoner, og det kan være et svært skøn at foretage.
For at sikre, at afgørelserne ikke er forkerte  hvilket kan indebære en øget risiko for, at enkeltpersoner måske skubbes mere ud i en organiseret eller radikaliseret kriminel løbebane  skal der være en mulighed for, at den indsatte kan påklage og komme til orde, hvis denne ikke er enig i afgørelsen.
Eftersom afgørelserne træffes af direktoratet, kan en klageadgang kun placeres i ministeriet.
Dermed er det vigtigt, at ministeriet opbygger en vis kompetence med hensyn til at vurdere det skøn, der er foretaget i direktoratet.
Peter Skaarup (DF) fmd.
Peter Kofod Poulsen (DF) Susanne Eilersen (DF) Kenneth Kristensen Berth (DF) Martin Henriksen (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Kristian Pihl Lorentzen (V) Hans Christian Thoning (V) Michael Aastrup Jensen (V) Henrik Dahl (LA) Simon Emil Ammitzbøll (LA) Søren Pape Poulsen (KF) Simon Kollerup (S) Ole Hækkerup (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Pernille Skipper (EL) Henning Hyllested (EL) Josephine Fock (ALT) Sofie Carsten Nielsen (RV) Emrah Tuncer (RV) Lisbeth Bech Poulsen (SF) Aleqa Hammond (SIU) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
