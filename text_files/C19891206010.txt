(Til stiftsøvrighederne) Hermed følger »Instruks for bygningskonsulenter for  

 præstegårde«, udfærdiget den 28. december 1989. Instruksen, der  

 erstatter den tidligere instruks af 31. marts 1944, træder i kraft den 1.  

 januar 1990.
 Bygningskonsulenten afgiver erklæring i sager vedrørende præsteembedernes  

 bygninger efter anmodning i hvert enkelt tilfælde fra Kirkeministeriet eller  

 vedkommende stiftsøvrighed, jf. instruksens § 2.
Ifølge instruksens § 3 giver bygningskonsulenten tillige råd og vejledning  

 i sager om præsteembedernes bygninger til menighedsråd, der fremsætter  

 anmodning herom.
Det honorar, der tilkommer bygningskonsulenterne for en  

 sådan rådgivning, afholdes af fællesfonden, jf. instruksens § 8, sammenholdt  

 med § 7. For så vidt angår tjenesteboliger svarer bestemmelsen til § 5 i  

 kirkeministeriets cirkulære af 20. marts 1989 om tjenestebolig for  

 folkekirkens præster.
Med hensyn til honorarets beregning henvises til  

 Kirkeministeriets skrivelse af 3. marts 1986 og den dermed fulgte skrivelse  

 af 19. februar 1986 fra Byggestyrelsen.
Man anmoder stiftsøvrigheden om at henlede menighedsrådenes opmærksomhed  

 på denne mulighed for - uden udgift for rådet - at få bistand fra  

 bygningskonsulenten i sager vedrørende præsteboliger og andre bygninger  

 tilhørende præsteembedet samt om opførelse, køb eller leje af bygninger til  

 brug for præsteembedet.
Bestemmelsen forudsætter, at henvendelse til  

 bygningskonsulenten sker så tidligt som muligt i sagens indledende fase.  

 Samtidig med henvendelsen skal menighedsrådet give stiftøvrigheden meddelelse  

 herom.
Kirkeministeriet kan meget anbefale, at menighedsrådet benytter sig af  

 denne ordning, der har til formål at undgå ressourcespild ved behandlingen af  

 disse sager.
 Kun såfremt Kirkeministeriet undtagelsesvis meddeler tilladelse dertil,  

 kan bygningskonsulenten påtage sig projekteringsopgaver for præsteembeder  

 inden for sit område, jf. instruksens § 4.
 Det i instruksens § 6 omtalte honorar for hver sag, der forelægges  

 bygningskonsulenten til erklæring, forhøjes fra 205 kr. til 350 kr. fra den  

 1. januar 1990 at regne.
 Eksemplarer af denne skrivelse og den nye instruks bedes fordelt blandt  

 stiftets menighedsråd, provstiudvalg og provstirevisorer.
 P.M.V.
 E.B.
Finn Langager Larsen /Steen Henriksen eksp.sekr.
 INSTRUKS FOR BYGNINGSKONSULENTER FOR PRÆSTEGÅRDE.
 § 1.  Bygningskonsulenter for præstegårde ansættes af  

 Kirkeministeriet efter indstilling fra vedkommende stiftsøvrighed.  

 Bygningskonsulenterne virker som rådgivere for de kirkelige myndigheder efter  

 reglerne i denne instruks.
Stk. 2.  Bygningskonsulenterne skal under udøvelsen af  

 deres virksomhed iagttage gældende bestemmelser om præsteembedernes  

 bygninger, herunder de bestemmelser, der gælder for tjenestebolig for  

 folkekirkens præster.
Ved sin ansættelse modtager konsulenten et eksemplar af  

 bestemmelserne.
 § 2.  Efter anmodning i hvert enkelt tilfælde fra  

 Kirkeministeriet eller vedkommende stiftsøvrighed afgiver bygningskonsulenten  

 erklæring i sager vedrørende præsteembedernes bygninger, herunder sager om  

 ombygning og nedrivning af bygninger, opførelse af nye bygninger, samt køb,  

 leje eller salg af bygninger.
 Stk. 2.  Forinden erklæring afgives, foretager  

 konsulenten en undersøgelse på stedet, medmindre en sådan undersøgelse efter  

 sagens beskaffenhed ikke skønnes påkrævet.
 § 3.  Bygningskonsulenten giver herudover råd og  

 vejledning i sager om præsteembedernes bygninger til menighedsråd, der  

 fremsætter anmodning herom.
 § 4.  Bygningskonsulenten kan ikke påtage sig  

 projekteringsopgaver for præsteembeder i sit område, medmindre  

 Kirkeministeriet undtagelsesvis godkender dette.
§ 5.  Bygningskonsulenten fører en journal over ind-  

 og udgåede skrivelser.
Genparter af afgivne erklæringer opbevares i  

 konsulentens arkiv.
Ved fratrædelse afleveres journalen til stiftsøvrigheden.
§ 6.  Bygningskonsulenten vederlægges med et af  

 Kirkeministeriet fastsat honorar for hver sag, der forelægges konsulenten til  

 erklæring, jf. § 2. Honoraret udgør samme beløb pr. sag, uanset om den måtte  

 give anledning til flere ekspeditioner, besøg på stedet eller forhandlinger  

 med myndigheder eller andre.
Bygningskonsulenten er dog berettiget til  

 særskilt honorar efter gældende takst, såfremt konsulenten efter  

 stiftsøvrighedens anmodning deltager i et af stiftsøvrigheden arrangeret møde  

 til drøftelse af en sag.
Stk. 2.  På besigtigelsesrejser modtager konsulenten  

 time- og dagpenge samt tillæg hertil efter de for statens tjenestemænd  

 gældende regler og desuden godtgørelse for udgift til befordring efter 1.  

 klasses jernbanetakst.
Hvor jernbane ikke benyttes, eller det på grund af  

 afstanden eller andre forhold skønnes hensigtsmæssigt at benytte anden  

 befordring, tilkommer der konsulenten godtgørelse herfor efter de for statens  

 tjenestemænd til enhver tid gældende regler.
 Stk. 3.  Endvidere ydes der konsulenten godtgørelse for  

 udgifter til korrespondance, telefon, porto m.m. efter regning.
 § 7.  For sin virksomhed som rådgiver for  

 menighedsrådene, jf. § 3, har bygningskonsulenten ret til et honorar,  

 beregnet efter den specialnorm, der gælder for bygningsarbejder, arkitekter,  

 punkt 3.2.3. (honorar efter regning). Konsulenten er herudover berettiget til  

 sædvanlig befordringsgodtgørelse.
§ 8.  Bygningskonsulenten indsender opgørelse over  

 tilkommende honorarer m.m. til stiftsøvrigheden.
Af opgørelsen skal det  

 fremgå, hvilken myndighed, der har rekvireret den enkelte erklæring, og  

 hvornår den er afgivet.
 Stk. 2.  Eventuelle honorarer, der tilkommer konsulenten  

 i henhold til § 7 opføres på en særlig opgørelse og sendes til  

 stiftsøvrigheden samtidig med den ovennævnte opgørelse over honorarer  

 vedrørende afgivne erklæringer.
 Stk. 3.  Efter gennemgang af opgørelserne anviser  

 stiftsøvrigheden honorarer m.m. af fællesfonden.
 Denne instruks, der erstatter Kirkeministeriets instruks af 31. marts 1944  

 for bygningskonsulenter for præstegårde, træder i kraft den 1. januar 1990.
Kirkeministeriet, den 28. december 1989 P.M.V.
 E.B.
