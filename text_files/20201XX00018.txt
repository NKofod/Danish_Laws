Skriftlig fremsættelse (7. oktober 2020) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om Det Centrale Personregister (Tildeling af personnummer til færinger, udlevering af oplysninger om til- og fraflytning til almene boligorganisationer m.v., ændring af reglerne for behandling af sager om bopælsregistrering af børn m.v.) (Lovforslag nr.
L 14) Formålet med lovforslaget er at efterkomme et færøsk ønske om, at færinger kan få generel adgang til at få tildelt et dansk personnummer, særligt med henblik på at forbedre muligheden for at få adgang til de offentlige danske digitale selvbetjeningsløsninger.
Det foreslås således, at færinger, dvs. danske statsborgere bosat på Færøerne, kan henvende sig til Rigsombudsmanden på Færøerne og få tildelt et personnummer.
 Endvidere er formålet at tilvejebringe klar hjemmel til videregivelse af oplysninger fra CPR til færøske myndigheder til brug for de færøske myndigheders sagsbehandling.
 Formålet er desuden at sikre, at hvis et barn tager ophold på et krisecenter, vil adressen på krisecenteret ikke blive oplyst til den ikke medflyttende forælder under behandlingen af den anmeldte flytning.
 Herudover er formålet at sikre, at der altid sker registrering af almindelig navne- og adressebeskyttelse i CPR samtidig med registrering af den særlige adressebeskyttelse, hvorefter særligt truede persongrupper efter skriftlig meddelelse fra politiet til kommunen bliver registreret som værende uden fast bopæl i CPR.
Endelig er formålet at efterkomme et ønske om, at almene boligorganisationer samt visse private udlejningsvirksomheder får løbende digital adgang til oplysninger om flytninger til og fra en bolig, som organisationen eller den private udlejningsvirksomhed er ejer af.
De oplysninger om til- og fraflytninger, der kan videregives, er oplysninger om navne på personer, som bor eller har boet på adressen inden for det sidste år, dato for tilflytning samt dato for eventuel fraflytning.
Det gælder uanset, om de pågældende personer har navne- og adressebeskyttelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
