Beretning afgivet af Sundheds- og Forebyggelsesudvalget den 26. juni 2013 Beretning om Forslag til folketingsbeslutning om udvidelse af ordningen med lægeordineret heroin [af Tom Behnke (KF) m.fl.]:
1. Udvalgsarbejdet Beslutningsforslaget blev fremsat den 13. november 2012 og var til 1. behandling den 11. december 2012. Beslutningsforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
BrugerForeningen  for aktive stofbrugere, Gadejuristen, PårørendeNetværket AntiStigma og Trinløse Tænkere.
Spørgsmål Udvalget har stillet 1 spørgsmål til ministeren for forebyggelse og sundhed til skriftlig besvarelse, som denne har besvaret.
2. Politiske bemærkninger Et flertal i udvalget (udvalget med undtagelse af V) har noteret sig, at ministeren for sundhed og forebyggelse såvel under 1. behandling af beslutningsforslaget som i svar på spørgsmål 1 har tilkendegivet, at ordningen efter ministerens opfattelse skal udvides med heroin i tabletform, efter at Sundhedsstyrelsen nu har vurderet, at der er sundhedsfagligt grundlag for en sådan udvidelse af ordningen, og at ministeren forventer, at udvidelsen sker i 2013.
Flertallet har desuden noteret sig, at ministeren på samme måde har oplyst, at ministeren har bedt Sundhedsstyrelsen om i tillæg til den kommende evaluering af ordningen at udarbejde en sundhedsfaglig redegørelse om en udvidelse med rygeheroin og næsespray.
Evalueringen vil blive færdig i løbet af foråret 2013, og ministeren vil herefter vende tilbage til partierne for at drøfte, hvilke forslag der skal arbejdes videre med.
Ved drøftelserne med partierne skal der lægges vægt på at møde stofmisbrugerne på en fordomsfri måde, hvor der fokuseres på respekt, krav og omsorg, såvel som et opgør med marginalisering, udstødelse og uværdige livsbetingelser.
 Det er i den forbindelse flertallets opfattelse, at det bør være en målsætning, at der samlet set på sigt skal være et antal pladser svarende til behovet.
 Endelig har flertallet noteret sig, at ministeren har bedt Sundhedsstyrelsen om en redegørelse om muligheden for en ordinationsordning med kokain efter samme principper som ordningen med heroin, og at redegørelsen forventes at foreligge i efteråret 2013, hvorefter ministeren vender tilbage til partierne for at drøfte redegørelsen og en mulig udvidelse af den eksisterende ordning.
 P.u.v.
Sofie Hæstorp Andersen formand Bilag 1 Oversigt over bilag vedrørende B 24 Bilagsnr.
