Ankestyrelsens principafgørelse U-38-01 om erstatningskrav - 5 års frist - bortfald - arbejdsskade - genoptagelse Resume:
 Loven giver ikke hjemmel til at genoptage en henlagt sag mere end 5 år efter arbejdsskadens indtræden, når henlæggelsen skyldtes sikredes forhold.
 Der kunne således ikke foretages en realitetsvurdering af sikredes medicinske og erhvervsmæssige følger af et anerkendt ulykkestilfælde, da der ikke kunne ses bort fra overskridelsen af genoptagelsesfristen på 5 år.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 24, stk. 3 Sagsfremstilling:
Sikrede kom til skade den 14. september 1993 under udførelse af arbejde for sin arbejdsgiver.
Arbejdsskadestyrelsen traf afgørelse om, at tilfældet var en arbejdsskade efter loven om sikring mod følger af arbejdsskade.
Arbejdsskadestyrelsen anmodede i februar 1994 sikrede om at besvare et spørgeskema.
I marts 1994 anmodede Arbejdsskadestyrelsen påny sikrede om at besvare et spørgeskema.
I maj 1994 meddelte Arbejdsskadestyrelsen, at hans sag blev henlagt, da han ikke havde svaret på styrelsens tidligere henvendelser i sagen, og at styrelsen ikke på de foreliggende oplysninger kunne viderebehandle sagen.
Arbejdsskadestyrelsen meddelte, at den ikke havde taget stilling til spørgsmålet om eventuel erstatning på grund af sikredes manglende svar.
Arbejdsskadestyrelsen meddelte, at sagen kunne genoptages inden for fem år fra arbejdsskadens indtræden, og at krav efter loven om sikring mod følger af arbejdsskade herefter bortfaldt.
 Sikrede anmodede i november 1999 Arbejdsskadestyrelsen om at genoptage sagen.
Arbejdsskadestyrelsen afviste i juli 2000 at genoptage sagen.
Ved afgørelsen blev der lagt vægt på, at sagen var blevet henlagt i maj 1994, fordi sikrede ikke svarede på styrelsens henvendelser.
Begrundelsen for afgørelsen var, at Arbejdsskadestyrelsen ikke havde hjemmel til at genoptage sagen, da der var gået mere end 5 år efter skadedatoen.
Sikrede anførte i sin klage blandt andet, at han i 1994 kontaktede Arbejdsskadestyrelsen, da han syntes, at det gik bedre.
Under samtalen fik sikrede indtryk af, at sagen altid kunne genoptages, da den var anerkendt som en arbejdsskade.
Sikrede anførte, at han ikke havde modtaget Arbejdsskadestyrelsens brev fra maj 1994 om henlæggelsen af sagen.
Sikrede gjorde gældende, at han ikke tidligere havde fået oplyst, at der kunne indtræde forældelse af eventuelle erstatningskrav.
Sikrede oplyste, at han først bad om genoptagelse i 1999, fordi han siden skaden ikke havde haft fysisk hårdt arbejde og altid havde arbejdet indendørs, hvor han ikke var udsat for kulde.
Han havde i denne periode ikke haft så voldsomme gener, at han selv mente, at han var berettiget til erstatning.
I 1999 begyndte han at arbejde udendørs igen og fik herefter flere gener, der blev gradvis værre.
Derfor anmodede han om genoptagelse i november 1999. Han henviste i den forbindelse til Arbejdsskadestyrelsens folder om genoptagelse.
Arbejdsskadestyrelsen anførte i en udtalelse, at der ikke var fundet grundlag for at genoptage sagen i medfør af lovens § 27. Der var lagt vægt på, at der efter et skøn ikke forelå ganske særlige omstændigheder herfor.
Det fremgik af de lægelige oplysninger, at der var beskedne subjektive fund efter skaden i form af nedsat følelse på venstre 4. og 5. fingers volarside samt nedsat håndtryk.
 Sagen blev behandlet i principielt møde med henblik på afklaring af, hvorvidt sikredes krav efter loven bortfalder, hvis sagen tidligere ikke kunne behandles på grund af sikredes forhold, jf. lovens § 24, stk. 3. Efter denne bestemmelser gælder en 5 års frist for genoptagelse, der regnes fra arbejdsskadens indtræden.
 Afgørelse:
 Ankestyrelsen tiltrådte, at der ikke var hjemmel til at genoptage sikredes sag, da sikredes krav på ydelser efter loven var bortfaldet, jf. lovens § 24, stk. 3.
Det følger af lovens § 24, stk. 3, at hvis et anmeldt tilfælde ikke kan behandles på grund af forhold, der skyldes sikrede eller de efterladte, bortfalder kravet efter loven efter fem år, regnet fra arbejdsskadens indtræden.
Der kan ikke efter bestemmelsens ordlyd dispenseres fra overskridelse af 5 års fristen.
 Begrundelsen for afgørelsen var, at sikredes eventuelle krav på ydelser efter loven i form af godtgørelse for varigt mén og erstatning for tab af erhvervsevne bortfaldt den 14. september 1998, da behandlingen af sagen tidligere var ophørt på grund af sikredes forhold.
 Ankestyrelsen lagde til grund, at sikrede ved Arbejdsskadestyrelsens afgørelse i oktober 1993 fik anerkendt et ulykkestilfælde, der indtrådte i september 1993, og at Arbejdsskadestyrelsen i februar 1994 og i marts 1994 anmodede sikrede om at besvare et spørgeskema.
Ankestyrelsen lagde videre til grund, at Arbejdsskadestyrelsen ikke modtog sikredes svar på de stillede spørgsmål i spørgeskemaerne fra februar 1994 og marts 1994. Arbejdsskadestyrelsen meddelte herefter i brev i maj 1994, at sikredes sag var henlagt, fordi han ikke havde svaret på styrelsens henvendelser, og at det således ikke var muligt at tage stilling til, om sikrede eventuelt var berettiget til ydelser efter loven.
Arbejdsskadestyrelsen meddelte, at sagen kunne genoptages inden for en frist af fem år, regnet fra skadedatoen i september 1993. Sikrede anmodede telefonisk i november 1999 Arbejdsskadestyrelsen om at genoptage sagen.
 Ankestyrelsen tiltrådte således Arbejdsskadestyrelsens afgørelse.
