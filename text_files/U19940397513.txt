I følge en organisationsaftale, der omfattede rengøringsarbejdet ved  

 dommerembederne, skulle der optages drøftelser mellem de berørte parter bl.  

 a. i tilfælde af ønske om overgang af rengøringsarbejdet til entreprise.  

 Arbejdsretten fandt, at sådanne drøftelser i tre tilfælde alene eller i hvert  

 fald i det væsentlige havde bestået i en orientering om det faktisk  

 passerede, og under disse omstændigheder kunne det ikke tillægges betydning,  

 at der ikke fra forbundets side var fremkommet relevante indsigelser, som  

 kunne være indgået i justitsministeriets overvejelser.
Ministeriet havde  

 herefter begået overenskomstbrud og idømtes derfor en bod på 150.000 kr.
 Ved fastsættelsen af boden lagde Arbejdsretten vægt på, at  

 Justitsministeriet i en cirkulæreskrivelse ensidigt havde tilkendegivet sin  

 forståelse af den bestemmelse i organisationsaftalen, der fandtes overtrådt,  

 og at organisationsaftalen i de tre tilfælde, der var forelagt Arbejdsretten,  

 reelt var blevet indholdsløs.
Indklagede havde oprindelig nedlagt påstand om afvisning af sagen og  

 henvisning af sagens spørgsmål til faglig voldgift.
Afgørelsen af dette  

 spørgsmål var under sagens forberedelse blevet overladt til retsformanden,  

 der havde bestemt, »at sagen ligger inden for rammerne af det, der  

 normalt vil kunne afgøres af Arbejdsretten i forbindelse med stillingtagen  

 til, om der foreligger overenskomstbrud«.
 Under denne sag har klageren, Landsorganisationen i Danmark for Kvindeligt  

 Arbejderforbund i Danmark, påstået indklagede, Finansministeriet for  

 Justitsministeriet, dømt til at anerkende, at Justitsministeriet har brudt  

 den gældende organisationsaftales § 12 i forbindelse med udlicitering af  

 rengøringsarbejdet ved retterne i Århus, Skjern og Grindsted.
 Klageren har tillige nedlagt påstand om, at Justitsministeriet til  

 Kvindeligt Arbejderforbund i Danmark skal betale en efter Arbejdsrettens skøn  

 fastsat bod.
 Indklagede har påstået frifindelse.
Indklagede påstod oprindelig afvisning af sagen og henvisning af  

 spørgsmålet til behandling ved faglig voldgift.
Dette spørgsmål blev overladt  

 til retsformanden til afgørelse, og den 29. marts 1994 bestemte  

 retsformanden, »at sagen ligger inden for rammerne af det, der normalt  

 vil kunne afgøres af Arbejdsretten i forbindelse med stillingtagen til, om  

 der foreligger overenskomstbrud«.
 Den nævnte organisationsaftales § 12 er i sin helhed sålydende:
»§ 12. Rationalisering eller overgang til entreprise Såfremt der ønskes gennemført større rationaliseringsforanstaltninger  

 eller arbejdsomlægninger, der berører de ansatte, tilsiger forbundet sin  

 støtte hertil.
Forinden der træffes endelig beslutning om iværksættelse af  

 sådanne foranstaltninger mv. optages der drøftelser mellem de berørte parter.
 Stk. 2. Tilsvarende gælder ved overgang til entreprise.
Stk. 3. Når der er oprettet samarbejdsudvalg (jf. samarbejdsreglernes  

 punkt 4), og når rengøringsassistenterne er repræsenteret i udvalget, finder  

 drøftelserne sted der.
Ellers sker drøftelserne på et møde med de ansattes  

 tillidsrepræsentanter og forbundets lokale afdeling.« Ved cirkulæreskrivelse af 14. juli 1992 om retningslinier for udlicitering  

 af rengøringsopgaver meddelte Justitsministeriet domstolene, at  

 rengøringsopgaverne skulle udliciteres.
 I cirkulæreskrivelsens afsnit 2 er udbudsformer og -procedurer nærmere  

 beskrevet således:
»Udlicitering kan efter cirkulærets.... ske som offentligt udbud,  

 begrænset udbud eller udbud efter forhandling (underhåndsbud). Ved valget af  

 udbudsform skal der tages hensyn til på den ene side hensynet til en størst  

 mulig og gennemsigtig konkurrence og på den anden side hensynet til at undgå  

 unødigt store omkostninger eller uforholdsmæssig megen administration,....  

 Såfremt embedet selv vil afgive tilbud på den udbudte opgave, skal det  

 oplyses i offentliggørelsen af udbudet,....« I afsnit 4 i cirkulæreskrivelsen er der indeholdt følgende regler om  

 specifikation af den udbudte opgave:
»Til brug for udbudsforretningen skal embedet - uanset udbudsformen -  

 udarbejde et udbudsmateriale, der nærmere beskriver den rengøringsopgave, der  

 udbydes.
Udbudsmaterialet skal være tilstrækkeligt udførligt, således at  

 tilbudsgivere får mulighed for at afgive sammenlignelige tilbud,....« Udbudsmaterialet skulle herefter bestå af rengøringskontrakten,  

 plantegninger, lokalefortegnelse, referenceprogram, kategorioversigt og  

 erindringsoversigt.
 I afsnit 5 er udvælgelseskriterierne beskrevet således:
»Ved udbudet af rengøringsopgaverne ved domstolene skal der lægges  

 vægt på, hvilken tilbudsgiver der har afgivet det økonomisk mest fordelagtige  

 tilbud, idet der ud over pris kan lægges vægt på kvalitet, herunder  

 tilbudsgivers tidligere erfaringer på rengøringsområdet, samt  

 service,....« Afsnit 6 indeholder blandt andet følgende kalkulationsregler:
 »Hvis embedet selv ønsker at afgive tilbud på den udbudte opgave,  

 skal det inden tilbudsfristens udløb udarbejdes en beregning af de samlede  

 udgifter ved selv at udføre opgaven,....
 Efter udløbet af tilbudsfristen skal beregningen..... sammenlignes med en  

 beregning af de samlede udgifter ved at få opgaven udført af det  

 rengøringsfirma, der har afgivet det økonomisk mest fordelagtige tilbud,....  

 .....
Beregning af eget tilbud sker på grundlag af det tilbudsmateriale, der  

 sendes til rengøringsfirmaerne.
I det omfang det deri indeholdte  

 rengøringsprogram m.v. medfører et ændret personaleforbrug i forhold til det  

 aktuelle, må beregningen af lønudgifterne m.v. korrigeres herfor.
Embedets indstilling om, hvilket tilbud der bør antages, fremsendes  

 vedlagt de originale tilbud og embedets beregninger til Justitsministeriet  

 til godkendelse.
Såfremt embedets tilbud er beregnet ud fra et ændret  

 personaleforbrug i forhold til det aktuelle, skal dette angives.« Endelig er de personalemæssige forhold omhandlet i afsnit 7 i  

 cirkulæreskrivelsen, hvor det hedder:
»I medfør af § 12 i organisationsaftale af 4. september 1991 mellem  

 Finansministeriet og Kvindeligt Arbejderforbund i Danmark om  

 rengøringsassistenter m.fl. i statens tjeneste m.v., jf.
Finansministeriets  

 cirkulære af 30. september 1991 (APD nr. 87/91), skal der - forinden der  

 træffes endelig beslutning om at overlade rengøringsarbejdet til et privat  

 rengøringsfirma - optages drøftelser mellem de berørte parter.
Når  

 rengøringsassistenter ikke er repræsenteret i et samarbejdsudvalg, sker  

 drøftelserne med rengøringsassistenternes tillidsrepræsentanter og forbundets  

 lokale afdeling.
 Tilsvarende procedure følges for sanitører omfattet af overenskomst af 19.  

 januar 1990 mellem Finansministeriet og Dansk Funktionærforbund, jf.  

 Finansministeriets cirkulære af 30. januar 1990 (APD nr. 20/90), i medfør af  

 overenskomstens § 31.
 Overtrædelse af disse forskrifter kan medføre, at statskassen pålægges at  

 betale en bod til organisationen.
Såfremt embedets indstilling går ud på, at et tilbud fra et privat  

 rengøringsfirma bør antages som det økonomisk mest fordelagtige, skal der  

 derfor - inden embedet fremsender sin indstilling til Justitsministeriet om,  

 hvilket tilbud der bør antages - optages drøftelser i overensstemmelse med  

 ovennævnte bestemmelser.
Det bør fremgå af embedets indstilling, at disse  

 drøftelser har fundet sted.« Kvindeligt Arbejderforbund i Danmark gjorde efter det oplyste indsigelse  

 over for Justitsministeriet imod cirkulæreskrivelsen, og Justitsministeriet  

 udsendte den 30. oktober 1992 en ny cirkulæreskrivelse, der indeholdt et  

 citat af den tidligere citerede organisationsaftales § 12. Det hedder  

 herefter i cirkulæreskrivelsen.
 »2. Efter Justitsministeriets opfattelse indebærer denne bestemmelse,  

 at drøftelsen senest skal finde sted inden der træffes endelig beslutning om  

 at overlade rengøringsarbejdet til et privat rengøringsfirma, det vil sige  

 inden embedet fremsender sin indstilling herom til Justitsministeriet, jf.  

 punkt 7 i cirkulæreskrivelsen af 14. juli 1992.
 Kvindeligt Arbejderforbund har tilkendegivet den opfattelse, at  

 drøftelserne skal ske inden udbud finder sted.
3. I den anledning skal Justitsministeriet meddele, at ministeriet ingen  

 indvendinger har imod, at drøftelserne finder sted tidligere end det i  

 cirkulæreskrivelsen af 14. juli 1992 anførte tidspunkt.
Der er således intet  

 til hinder for, at drøftelserne finder sted inden udbudsrunden er afsluttet  

 eller endog iværksat.« Som det fremgår af påstanden, vedrører denne sag alene fremgangsmåden ved  

 retterne i Århus, Skjern og Grindsted.
 Fremgangsmåden ved retten i Århus.
Den 25. september 1992 blev spørgsmålet drøftet i samarbejdsudvalget ved  

 retten i Århus.
Rengøringsassistenterne var ikke repræsenteret i dette  

 samarbejdsudvalg.
Den 5. oktober 1992 blev licitationen annonceret med frist  

 til den 2. november 1992. Den 19 november 1992 fandt der drøftelse i henhold  

 til § 12 sted.
Embedet var repræsenteret af retsassessor Hanne Kildal.  

 Mødereferatet er sålydende:
»Hanne Kildal bød velkommen og orienterede om Justitsministeriets  

 skrivelse af 14. juli 1992, hvorefter rengøringsopgaverne ved domstolene skal  

 udliciteres.
Det oplystes, at tilbud er indhentet fra et antal private  

 rengøringsfirmaer, og at embedet selv har budt på opgaven ud fra på forhånd  

 af Justitsministeriet fastsatte retningslinjer.
Fristen for afgivelse af  

 tilbud er udløbet og embedet vil snarest fremsende sin indstilling til  

 Justitsministeriet, der træffer den endelige afgørelse.
Hun oplyste  

 endvidere, at det var ministeriets opfattelse, at lov om lønmodtageres  

 retsstilling ved virksomhedsoverdragelse ikke fandt anvendelse i det  

 foreliggende tilfælde.
Det oplystes, at spørgsmålet om udlicitering havde  

 været behandlet på et samarbejdsudvalgsmøde, og at rengøringsassistenterne  

 var orienteret herom.
Metha Pedersen oplyste, at hun klart var af den opfattelse, at forholdet  

 var omfattet af virksomhedsoverdragelsesloven.
I øvrigt tog hun forbehold  

 overfor om § 12 i organisationsaftalen var overholdt, idet hun var af den  

 opfattelse, at drøftelserne bl.a. af hensyn til evt. at fremkomme med et  

 tilbud fra det nuværende rengøringspersonale skulle finde sted inden udbudet  

 havde fundet sted.« Den 24. november 1992 blev embedets indstilling fremsendt til  

 Justitsministeriet, der ifølge et notatark fremlagt under sagen behandlede  

 indstillingen den 5. december 1992, hvorefter Justitsministeriet den 7.  

 december 1992 bemyndigede embedet til at indgå aftale med ISS's Servisystem  

 A/S.
 Fremgangsmåden ved retten i Skjern.
Den 9. september 1992 blev licitationen annonceret i dagspressen,  

 hvorefter den stedlige afdeling af Kvindeligt Arbejderforbund i skrivelse af  

 22. september 1992 anmodede om et møde, idet man gjorde opmærksom på, at man  

 ikke fandt, at organisationsaftalens § 12 var overholdt.
Samtidig anmodede  

 man om at foretage en opmåling på dommerkontoret for at give et bud på  

 rengøringsarbejdet.
I denne anledning indkaldte dommeren i Skjern den 14.  

 oktober 1992 forbundet til et møde den 27. oktober 1992 »i henhold til §  

 25 i Stk-fællesoverenskomsten«, idet den opståede uenighed om  

 forståelsen af § 12 i organisationsaftalen ville blive behandlet i mødet.
Den  

 15. oktober 1992 udløb fristen for afgivelse af tilbud.
Derefter afholdtes  

 det nævnte møde den 27. oktober 1992. Af mødereferatet fremgår følgende:
 »Afdelingsformanden anførte, at det fremgår af § 12 i ovennævnte  

 organisationsaftale, at der ved rationaliseringsforanstaltninger eller  

 arbejdsomlægninger skal optages drøftelser mellem de berørte parter, og at  

 disse drøftelser burde have været ført med afdelingen, inden rengøringen ved  

 embedet blev udbudt i licitation.
Konstitueret dommer Niels Bjerre bemærkede hertil, at embedet ikke har  

 pligt til at optage drøftelser med forbundets lokalafdeling på dette  

 tidspunkt.
Kun hvis embedets indstilling over for Justitsministeriet går ud  

 på, at et tilbud fra et privat rengøringsfirma bør antages, skal der ske en  

 drøftelse.
Der henvises herved til Justitsministeriets cirkulæreskrivelse om  

 retningslinier for udlicitering af rengøringsopgaver af 14. juli 1992, punkt  

 7.
Der var enighed mellem parterne om sagens overgivelse til  

 forhandling« Den 18. november 1992 blev afdelingsformanden orienteret om embedets  

 indstilling, der afsendtes den 19. november 1992 til Justitsministeriet.  

 Ifølge et notatark fra Justitsministeriet blev sagen behandlet i ministeriet  

 den 30. januar 1993, hvorefter ministeriet bemyndigede embedet til at indgå  

 aftale med Elita Miljø A/S.
Til supplering af fremstillingen vedrørende fremgangsmåden ved retten i  

 Skjern har indklagede i sit svarskrift - ubestridt af klageren - anført, at  

 der antagelig i tiden efter den 22. september 1992 blev afholdt et møde med 3  

 repræsentanter for den lokale afdeling af Kvindeligt Arbejderforbund.
Under  

 mødet blev embedets lokaler besigtiget, og det blev fra forbundet oplyst, at  

 man overvejede at afgive eget tilbud.
Under mødet skulle der efter de  

 foreliggende oplysninger være blevet foretaget en opmåling af lokalerne.
 Fremgangsmåden ved retten i Grindsted.
Den 13. oktober 1992 blev embedets indstilling fremsendt til  

 Justitsministeriet, der behandlede sagen den 24. januar 1993. Ifølge  

 referatet blev man opmærksom på, at der ikke var afholdt et § 12 møde.
Den  

 28. januar 1993 blev dommeren orienteret herom.
Den 15. februar 1993  

 afholdtes der herefter møde.
I mødereferatet hedder det blandt andet:
»Dommeren gjorde rede for baggrunden for mødet.
Justitsministeriet  

 har pålagt samtlige dommerkontorer at udlicitere rengøringsopgaverne ved  

 embedet.
Der er indkommet forskellige tilbud, og embedet har til ministeriet  

 indstillet, at embedets eget tilbud antages, selv om det ikke er det  

 billigste.
Justitsministeriet har imidlertid under hånden meddelt, at  

 ministeriet ikke vil følge embedets indstilling.
 Lilian Holm Rasmussen henviste til, at det er forbundets erfaring, at  

 kvaliteten af rengøringen ofte falder, når rengøringsopgaverne udbydes i  

 licitation.
Dommeren havde forståelse for dette synspunkt og understregede, at  

 udliciteringen alene er sket efter Justitsministeriets tjenestebefaling, og  

 at rengøringsassistenterne stedse har udført et godt og dygtigt arbejde, der  

 aldrig har givet anledning til klage.« Klagerne har anført, at når organisationsaftalens § 12 læses i sin helhed,  

 er det klart, at det ikke blot er en informationsvirksomhed, der er tænkt på.  

 Reglen må forstås nærmest som en høringsregel, således at man gennem  

 drøftelserne fra forbundets side har mulighed for at påvirke slutresultatet.  

 Allerede inden offentliggørelse af udbudet har forbundet interesse i dette,  

 idet embedet som sådan selv kan afgive tilbud, ligesom forbundet kan have  

 interesse i udformningen af udbudsmateriale.
Hertil kommer, at kalkulationen  

 over embedets eget bud bør foregå inden tilbudsfristens udløb.
I hvert fald  

 skal forbundet være med i forbindelse med afgivelsen af indstillingen, og  

 Justitsministeriet bør gøres bekendt med forbundets synspunkter, inden der  

 træffes afgørelse.
Der bør derfor afholdes møde, inden udbudet foretages.  

 Sker dette ikke, bør det i hvert fald afholdes på en sådan måde, at  

 medarbejderne og forbundet får en reel indflydelse på, hvad der sker.
Fremgangsmåden ved retten i Århus kan beskrives som en orientering og ikke  

 nogen reel drøftelse, og der videregives ikke synspunkter fra embedet til  

 ministeriet.
Alt i alt viser hændelsesforløbet, at der end ikke er forsøgt at  

 give forbundet nogen indflydelse på det endelige resultat.
For så vidt angår retten i Skjern blev der vel afholdt et møde den 27.  

 oktober 1992, men dette møde må nærmest betegnes som et mæglingsmøde  

 vedrørende forståelse af organisationsaftalens § 12. Nogen reel drøftelse som  

 forudsat i denne bestemmelse var der ikke tale om.
Under det senere forløb  

 skete der alene dette, at forbundet fik en orientering om, at arbejdet  

 overgik til et rengøringsselskab.
 Fremgangsmåden ved retten i Grindsted viser, at man har betragtet de  

 pågældende drøftelser efter organisationsaftalens § 12 som en formalitet, der  

 blot skulle overstås, inden beslutning blev taget.
Indklagede har anført, at ordlyden i organisationsaftalens § 12 klart  

 viser, at der, senest inden der træffes endelig beslutning, skal foregå en  

 drøftelse med forbundet.
Det er altså ingen overtrædelse af  

 organisationsaftalens § 12, at der ikke sker drøftelse i overvejelsesfasen.
I  

 denne fase er der i øvrigt ikke truffet nogen beslutning om at give arbejdet  

 i entreprise, idet Justitsministeriets cirkulæreskrivelse klart nævner  

 forskellige muligheder.
Det afgørende er altså, hvornår Justitsministeriet  

 træffer den endelige beslutning.
Indklagede har ikke bestridt, at det er  

 tanken med organisationsaftalens § 12 at give Kvindeligt Arbejderforbund en  

 reel indflydelse på, hvad der skal ske.
Disse drøftelser skal ske decentralt,  

 og det er derfor vigtigt, at alle relevante synspunkter, der fremkommer under  

 drøftelserne, videregives til Justitsministeriet.
Hændelsesforløbet ved  

 retterne i Århus, Skjern og Grindsted viser, at der ikke er fremkommet  

 relevante oplysninger, som Justitsministeriet skulle gøres bekendt med.
Der  

 foreligger altså ikke noget overenskomstbrud.
Ved retten i Århus blev der i første omgang foretaget orientering i  

 samarbejdsudvalget.
I det senere møde i overensstemmelse med  

 organisationsaftalens § 12 fremkom der ikke relevante oplysninger.
Dette møde  

 var et egentligt organisationsmøde på lokalt plan, og det er ikke berettiget  

 at karakterisere det alene som et orienteringsmøde.
Det pågældende  

 mødereferat blev i øvrigt fremsendt til Justitsministeriet.
Ved retten i Skjern var forholdet det, at embedet ikke afviste at drøfte  

 sagen i overensstemmelse med organisationsaftalens § 12 - man udskød det blot  

 til et senere tidspunkt.
Mødet i overensstemmelse med organisationsaftalens §  

 12 blev afholdt den 18. november 1992. På dette møde fremkom der næppe  

 relevante oplysninger, og Justitsministeriet har været beføjet til at  

 acceptere det pågældende møde som et § 12 møde.
For så vidt angår retten i Grindsted viser de foreliggende oplysninger, at  

 Justitsministeriet reagerede på, at der ikke forelå oplysning om, hvorvidt  

 der havde været afholdt et § 12 møde.
Efter henstilling fra  

 Justitsministeriet blev disse drøftelser gennemført, men egentlige  

 synspunkter fra medarbejderne fremkom der ikke.
Referatet blev fremsendt til  

 Justitsministeriet, der først herefter traf sin afgørelse.
 I det hele taget må det herefter lægges til grund at de fornødne  

 drøftelser har fundet sted, og at Justitsministeriet blev orienteret om, hvad  

 der er foregået i de pågældende møder.
Der er ingen sproglig dækning for, at drøftelserne skal finde sted, inden  

 udbudet foretages.
Kun ved en udvidende fortolkning, der ikke har hjemmel i  

 aftalen, kan man komme til et sådant resultat.
Selve udbudet skulle foregå  

 efter nøje fastsatte retningslinier, hvorfor der i denne fase kun var  

 mulighed for et meget begrænset skøn hos vedkommende dommerembede.  

 Medarbejderne havde også i indstillingsfasen en mulighed for at vurdere, om  

 der var realitet i de foreliggende tilbud.
I øvrigt må det fastslås, at det  

 er arbejdsgiverne, der træffer beslutning om, hvordan arbejdet skal gøres.  

 Medarbejderne havde adgang til at byde, og det er derfor betænkeligt, hvis de  

 fik for stor en indflydelse på et for tidligt tidspunkt.
Dette taler også  

 for, at det først var i beslutningsfasen, at medarbejderne skulle inddrages i  

 drøftelserne i overensstemmelse med organisationsaftalens § 12.
Såfremt Arbejdsretten finder, at der er begået et overenskomstbrud, har  

 indklagede anført, at en eventuel bod bør bortfalde.
Resultatet er i hvert  

 fald ikke oplagt.
Der forelå en atypisk situation, idet der skulle foretages  

 lokale forhandlinger med en efterfølgende central beslutning.  

 Handlingsforløbet er under ingen omstændigheder udtryk for nogen manglende  

 vilje til at overholde overenskomsten.
 Arbejdsretten skal udtale:
Det kan give anledning til tvivl, hvornår de drøftelser, som  

 organisationsaftalens § 12 forudsætter, skal foregå.
En stillingtagen hertil  

 forudsætter i hvert fald, at bestemmelsen læses i sin helhed.  

 Justitsministeriets cirkulæreskrivelse af 14. juli 1992 indeholdt ikke en  

 fuldstændig gengivelse af bestemmelsen, men må forstås som  

 Justitsministeriets fortolkning af denne.
I cirkulæreskrivelsen af 30.  

 oktober 1992 var bestemmelsen ganske vist gengivet i sin helhed, men trods  

 protest fra Kvindeligt Arbejderforbund fastholdt Justitsministeriet sin  

 tidligere tilkendegivne opfattelse, dog med en tilføjelse om, at man ingen  

 indvendinger havde imod, at drøftelser foregik på et tidligere tidspunkt.
 I de tre tilfælde, der er forelagt Arbejdsretten, må det lægges til grund,  

 at de foretagne drøftelser alene eller i hvert fald i det væsentlige har  

 bestået i en orientering om det faktisk passerede, og under disse  

 omstændigheder kan det ikke tillægges betydning, at der efter de foreliggende  

 referater ikke fra forbundets side er fremkommet relevante indsigelser, som  

 skulle være indgået i Justitsministeriets overvejelser.
 Justitsministeriet har herefter begået overenskomstbrud som påstået af  

 klageren.
Ved fastsættelsen af boden må der lægges vægt på, at Justitsministeriet  

 ensidigt i cirkulæreskrivelsen af 14. juli 1992 har tilkendegivet sin  

 forståelse af bestemmelsen, og at organisationsaftalens § 12 i de tre  

 tilfælde, der er forelagt Arbejdsretten, reelt er blevet indholdsløs.
Boden  

 fastsættes til 150.000 kroner.
T h i k e n d e s f o r r e t Indklagede, Justitsministeriet, skal anerkende, at ministeriet har brudt  

 den gældende organisationsaftales § 12 i forbindelse med udlicitering af  

 rengøringsarbejdet ved retterne i Århus, Skjern og Grindsted.
 Justitsministeriet betaler til Kvindeligt Arbejderforbund i Danmark en bod  

 på 150.000 kr.
 Justitsministeriet betaler sagens omkostninger til Arbejdsretten med 2.000  

 kr.
 (* 1) Henvisninger: Kommentar s. 79. Vedr. spørgsmålet om henvisning til  

 faglig voldgift: Kommentar s. 121 ff.
