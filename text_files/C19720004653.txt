(Til samtlige amtskommuner, kommuner og  

 børnetandplejer) Ifølge § 1, stk. 1, i lov nr. 217 af 19. maj 1971 om børnetandpleje  

 påhviler det kommunerne at indrette klinikker og ansætte tandlæger og  

 hjælpepersonale i det omfang, det er nødvendigt for at sikre alle børn i den  

 undervisningspligtige alder adgang til vederlagsfri forebyggende og  

 behandlende tandpleje.
Retningslinier for børnetandplejeklinikkers indretning  

 og drift er i henhold til lovens § 5 fastsat i det følgende som vejledning  

 ved kommunernes udarbejdelse af forslag til indretning af nye og ombygning af  

 bestående klinikker.
Skitseprojekter godkendes af amtsrådet, der påser, at  

 projektet er i overensstemmelse med den for amtsrådskredsen godkendte plan  

 for udbygningen af børnetandplejevirksomheden, jfr. 4 i indenrigsministeriets  

 bekendtgørelse af 8. juli 1971 om børnetandpleje og lovens § 6, stk. 3.
I.
PERSONALE- OG LOKALEBEHOV.
Før oprettelse af en ny eller større udvidelse af en bestående kommunal  

 børnetandpleje analyseres så vidt muligt dennes personale- og lokalebehov i  

 kommunen - i tilfælde af fælleskommunal børnetandplejeordningen (jfr. lovens  

 § 3) i kommunerne.
Dette behov afhænger af behovet for forebyggende og  

 behandlende tandpleje og dermed af børnetallet og forekomsten af tandsygdomme  

 og tandstillingsfejl.
Hyppighederne af tandsygdomme og disses følgetilstande  

 varierer fra et område til et andet, og i en given kommune vil kendskab til  

 disse forhold ofte savnes.
På grundlag af erfaring i organisation og  

 administration af offentlig børnetandpleje kan behovet for personale og  

 lokaler dog skønsmæssigt vurderes i det enkelte tilfælde ud fra oplysninger  

 om nedenstående forhold i kommunen.
 BØRNENES OG BØRNEINSTITUTIONERNES ANTAL OG FORDELING.
 Det aktuelle antal børn og disses fordeling i aldersklasserne 0-16 år,  

 herunder børn i institutioner for handicappede.
 Befolkningsprognoser og byudviklingsplaner.
 Skolernes og andre børneinstitutioners aktuelle størrelse og geografiske  

 placering.
 Planen for nybygning, tilbygning, ombygning og nedlæggelse af skoler og  

 andre børneinstitutioner.
 BESTÅENDE FOREBYGGELSES- OG BEHANDLINGSMULIGHEDER.
 Drikkevandets fluoridion-koncentration.
 Organiserede profylakseprogrammer.
 Anden offentlig børnetandpleje.
 Tilskuds- og refusionsordninger for børn, der behandles i privat  

 tandlægepraksis.
II.
KLINIKTYPER.
Ved en klinik forstås det samlede antal rum, d.v.s. behandlingsrum med  

 tilhørende støtterum og personalefaciliteter, der i en given bygning anvendes  

 til tandpleje.
Børnetandplejeklinikker kan være indrettet i mere eller mindre  

 permanent byggeri og inddeles med hensyn hertil i tre typer:
 STATIONÆRE klinikker er beregnet til varig forbliven på oprettelsesstedet.  

 En stationær klinik kan enten indrettes i en bygning, der også tjener andre  

 formål (som oftest en skole), eller i en separat bygning.
SEMISTATIONÆRE klinikker er beregnet til relativt langvarig, eventuelt  

 varig, forbliven på oprettelsesstedet.
En semistationær klinik er altid en  

 separat bygning, som regel et pavillonbyggeri udført af præfabrikerede  

 elementer.
Flytning kan foretages, men indebærer ret omfattende tekniske  

 foranstaltninger og dermed forbundne omkostninger.
TRANSPORTABLE klinikker er beregnet til relativt kortvarige ophold på  

 skoler, der ikke råder over egen klinik.
En transportabel klinik er indbygget  

 i en skurvogn eller lignende, der transporteres efter traktor eller på  

 blokvogn.
Til undersøgelsesformål, herunder røntgenundersøgelse af større  

 befolkningsgrupper, kan anvendes en MOBIL enhed i form af en  

 UNDERSØGELSESBUS.
En sådan bus er ikke anvendelig til behandlingsformål.
III.
KLINIKKERNES PLACERING.
 1. PLACERINGEN I FORHOLD TIL SKOLEDISTRIKTERNE.
 Da børnetandplejens klientel i hovedsagen består af skolebørn, er det  

 praktisk at planlægge børnetandplejeklinikkernes placering i forhold til  

 skoledistrikterne i kommunen.
PATIENTUNDERLAGETS størrelse i et skoledistrikt er afgørende for, om det  

 udnyttelsesmæssigt er rationelt at indrette en klinik i distriktet.
Ved  

 patientunderlaget forstås børnene i distriktets skole(r) samt ventuelle  

 institutionerende undervisningspligtige børn i distriktet, der ikke har  

 adgang til institutionstandpleje.
Af hensyn til planlægningen af den videre  

 udbygning af tandplejen til børn under den undervisningspligtige alder er det  

 endvidere hensigtsmæssigt at inddrage også disse børn i distriktet i  

 overvejelserne vedrørende patientunderlaget.
Det bemærkes herved, at den  

 kommunale tandpleje for et distrikts børn under den undervisningspligtige  

 alder ofte med fordel vil kunne varetages på den samme klinik, som yder  

 skolebørnene tandpleje.
Tandplejen for det enkelte barn vil da kunne  

 varetages af de samme personer under barnets opvækst, og klinikkens personale  

 vil få et nøje kendskab til distriktets befolkning, hvilket er væsentligt for  

 en effektiv opsøgende virksomhed (jfr. sundhedsstyrelsens vejledning af 28.  

 januar 1972 om omfanget af og kravene til børnetandplejen). Endvidere vil  

 småbørnstandplejens integration i skoletandplejen være forbundet med færre  

 udgifter end oprettelse af en selvstændig småbørnstandpleje.
Fra og med et patientunderlag i et distrikt svarende til EN HELTIDS  

 BØRNETANDLÆGETJENESTE kan en stationær eller semistationær klinik i  

 distriktet udnyttes rationelt med henblik på børnetandplejens almindelige  

 forebyggende, undersøgende og behandlende funktioner (jfr. ovennævnte  

 vejledning). I en normal 3-sporet skoles distrikt vil der almindeligvis være  

 behov for en klinik svarende til 1-2 børnetandlægetjenester.
Hvis distriktet  

 er større end en normal 3-sporet skoles (f.eks. ved 3-sporede  

 tvillingskoler), indrettes en klinik svarende til et forholdsvis større antal  

 børnetandlæger.
En lignende situation foreligger, dersom der også skal  

 modtages børn, der ikke hører til det pågældende distrikt.
Der kan da  

 oprettes en centralklinik, der - alt efter størrelse - betjener to eller  

 flere distrikter.
Inden for visse grænser er anlægsudgifterne forholdsvis  

 lavere ved oprettelse af flere små klinikker.
Ved et patientunderlag i et distrikt svarende til MINDRE END EN HELTIDS  

 BØRNETANDLÆGETJENESTE kan børnetandplejen tilrettelæggelses på tre  

 forskellige måder.
Under visse omstændigheder kan det være velmotiveret at  

 oprette en stationær eller semistationær klinik allerede ved et  

 patientunderlag svarende til 1/2-2/3 børnetandlægetjeneste.Alternativt kan en  

 del af børnetandplejens forebyggende, undersøgende og behandlende funktioner  

 varetages i en transportabel klinik, der installeres midlertidigt i  

 distriktet.
Det forudsættes herved, at øvrige funktioner, herunder  

 tandregulering, varetages andetsteds i kommunen på en stationær eller  

 semistationær klinik, hvorfra også børnetandplejens administration samt faste  

 kommunikation med klientel, skoler, myndigheder m.v. opretholdes.  

 Etableringen af transportable klinikker er forbundet med specielle  

 lokaleproblemer, der er behandlet i afsnit IV, 2. Endelig kan tandplejen som  

 ovenfor anført varetages på en centralklinik uden for distriktet, hvortil  

 børnene befordres gruppevis eller individuelt.
For at begrænse afbrækket i undervisningen mest muligt kan det i skoler  

 uden egen klinik være hensigtsmæssigt at henlægge visse af de forebyggende  

 foranstaltninger til et profylakselokale.
Dette kan gøres ved, at der  

 indrettes et lokale, hvor den forebyggende tandpleje og sundhedsplejen  

 iøvrigt kan varetages på skift.
Tab af undervisningstid kan endvidere  

 indskrænkes, dersom en undersøgelsesbus benyttes i forbindelse med de  

 systematiske regelmæssige undersøgelser, herunder eventuelt  

 panoramarøntgenundersøgelser, på små skoler.
En rimelig udnyttelse  

 forudsætter dog, at bussen betjener en række små skoler i kommunen, eventuelt  

 i flere nabokommuner eller i amtet.
 2. PLACERINGEN I FORHOLD TIL SKOLEKOMPLEKSET.
I et givet skoledistrikt kan en stationær eller semistationær klinik enten  

 placeres geografisk uafhængigt af skolekomplekset eller i nær forbindelse med  

 dette.
Førstnævnte placering benyttes eksempelvis, hvor en centralklinik  

 ønskes anbragt lige langt fra flere små skoler.
Det vil dog ofte være  

 hensigtsmæssigt at indrette en sådan centralklinik i forbindelse med den ene  

 af disse skoler.
Placering i nær forbindelse med skolekomplekset indebærer en  

 række fordele.
Det sker således mindst muligt afbræk i undervisningen, da  

 transport- og ventetiden er minimal, ligesom klinikkens arbejdsgang ikke  

 påvirkes af udeblivelser fra tandplejen.
Desuden bortfalder såvel risiko for  

 trafikulykker på vej til og fra klinikken som transportudgifter til børnenes  

 befordring.
Endvidere indgår børnetandplejen som et naturligt led i  

 skolemiljøet, og tandplejens kommunikation med børn og lærere kan fremmes  

 gennem den daglige kontakt.
Der findes to muligheder for en kliniks placering i nær forbindelse med  

 skolekomplekset.
Den ene består i at en stationær klinik integreres I SELVE  

 SKOLEBYGNINGEN.
Ved projektering af et skolebyggeri kan denne løsning  

 umiddelbart forekomme praktisk.
Der kan dog herved opstå vanskeligheder med  

 klinikkens tilpasning til sædvanlige skolemoduler.
På grund af bygningens  

 dybde kan det være vanskeligt at sikre dagslys i samtlige rum, hvor dette er  

 nødvendigt.
Især ved placering af klinikken midt i en bygningsfløj vil der  

 ofte kun være adgang til dagslys fra en side.
Placering for enden af en fløj  

 giver bedre mulighed for en god planløsning, da man herved kan få dagslys ind  

 fra tre sider.
Sydvendte vinduer må kunne afskærmes mod direkte sollys.  

 Kælder- og tagetagen vil almindeligvis være uegnet for klinikplacering.  

 Klinikken bør ikke belastes med støj fra gade, legeplads eller støjende  

 virksomhed i skolen (f.eks. fra musik- eller metalsløjdlokale). I visse  

 tilfælde kan det blive aktuelt ad byggeteknisk vej at afskærme klinikken fra  

 støjkilder.
Placeres en klinik i skolebygningen, må der endvidere tages  

 hensyn til eventuelle fremtidige udvidelser, som kan nødvendiggøres af  

 tandplejens udbygning til f.eks. småbørn eller af ændrede behandlingsformer.  

 Udvidelsesmuligheder kan tilstræbes, ved at klinikken placeres op ad en  

 normalklasse, som eventuelt senere kan inddrages til klinikformål, og ved at  

 kliniklokalerne disponeres således, at de efter inddragelse af nabolokalet på  

 hensigtsmæssig måde kan indgå i en større klinik.
Der bør under alle  

 omstændigheder sikres ude fra kommende personer let adgang til klinikken,  

 således at disse kommer mindst muligt i berøring med skolens interne  

 trafiklinier.
Den anden mulighed for placering i nær forbindelse med skolekomplekset  

 består i, at en stationær eller semistationær klinik indrettes i en separat  

 bygning VED SKOLEN.
Projekteringen af klinikken lettes under alle  

 omstændigheder herved.
I forbindelse med en allerede bestående skole er denne  

 placering som regel både bedre og billigere end indretning i selve  

 skolebygningen.
Da tandplejen skal modtage og hente børn fra alle klasser  

 samt have kontakt med skoleleder, lærere, skolelæge og sundhedsplejerske, bør  

 klinikken ikke anbringes for perifert i forhold til skolebygningen, og den  

 bør tilsluttes skolens samtaleanlæg.
På den anden side bør klinikken ikke  

 placeres så nær skolebygningen, at en senere udvidelse hindres.
 Uanset klinikkens placering i forhold til skolekomplekset bør der i  

 nærheden af klinikken findes parkeringsmulighed for forældres og personalets  

 biler samt for skolebusser og lignende, der transporterer børn til klinikken.
IV.
KLINIKLOKALER.
 1. GENERELLE FORHOLD.
Ved nyoprettelse eller ombygning af en børnetandplejeklinik må der tages  

 hensyn til en række alment gældende bygningstekniske og arbejdshygiejniske  

 bestemmelser, ligesom projektet må anmeldes til arbejdstilsynet i medfør af  

 socialministeriets bekendtgørelse af 25. marts 1955 om anmeldepligt i henhold  

 til lov om almindelig arbejderbeskyttelse.
En oversigt over nogle relevante  

 bestemmelser og publikationer er givet i bilag 2. I det følgende gives en  

 oversigt over klinikkernes lokaler; vejledende nettoarealer er sammenfattet i  

 bilag 1. De tilsvarende bruttoarealer vil afhænge af mange faktorer, herunder  

 et eventuelt disponibelt areals form og dets moduler.
Det kan skønsmæssigt  

 påregnes, at forøgelsen fra netto- til bruttoareal vil andrage 30-50 pct.
Der  

 er ikke givet retningslinier for klinikkernes montering med udstyr, inventar  

 m.v.
Denne montering bør så vidt muligt planlægges i samråd med den enkelte  

 børnetandplejes leder og/eller anden sagkyndig i amtet.
BEHANDLINGSRUM.
Med henblik på en effektiv udnyttelse af den enkelte  

 tandlæges arbejdstid bør der som regel være omkring 1 1/2 behandlingsrum til  

 disposition pr. tandlæge.
Af hensyn til en rationel arbejdsgang bør  

 klinikkens behandlingsrum være ens indrettet og udstyrede.
Fleksibiliteten  

 øges, dersom også det behandlingsrum, der delvis eller fortrinsvis skal  

 benyttes af tandplejer eller profylakseassistent, indrettes og udstyres som  

 de øvrige behandlingsrum.
Dette indebærer indretning af særskilt  

 profylakserum.
Hvis et profylakserum ikke indrettes, således at også  

 tandbørstningsinstruktion m.v. skal varetages i behandlingsrummet, må dettes  

 areal øges, og der opsættes kummer, spejle og lys.
Gennemgående trafik må  

 undgås i behandlingsrum.
Hensigtsmæssige mål for et behandlingsrum er ca. 3,6-3,8 m i bredden og  

 4,3 m i dybden (16 kvadratmeter). Den laveste tilladte loftshøjde i et  

 arbejdsrum er 2,5 m.
Det mindste tilladte luftrum i et arbejdsrum er 12  

 kvadratmeter pr.beskæftiget person; patienten indregnes i dette antal.
Det  

 fremgår heraf, at et behandlingsrums luftrum skal være mindst 36 kubikmeter  

 svarende til 3 personer (1 tandlæge, 1 klinikassistent, 1 patient).  

 Gulvarealet må derfor ved loftshøjde 2,5 m være mindst 14,4 kvadratmeter.
Da  

 der arbejdes med kviksølv i rummet, dispenseres der ikke fra det nævnte krav  

 til luftrum.
Luftskifte bør finde sted mindst 5-6 gange i timen; afsugning  

 ved gulv.
PROFYLAKSERUM.
Det vil som regel være hensigtsmæssigt at indrette et  

 separat profylakserum med kummer, spejle og lys til tandbørstningsinstruktion  

 m.v.
Herved øges som nævnt klinikkens fleksibilitet.
Det er formentlig  

 desuden psykologisk en fordel så vidt muligt at henlægge forebyggende  

 foranstaltninger til andre lokaler end behandlingsrum.
I visse tilfælde vil  

 et gangareal kunne indgå i profylakserummet, hvorved der dog må tages hensyn  

 til fornøden adgang til dagslys.
STERILISATIONSRUM indrettes i et separat lokale og placeres centralt i  

 forhold til behandlingsrummene.
Da mindste tilladte luftrum i et enkelt  

 arbejdsrum, der fungere isoleret, er 15 kubikmeter, må sterilisationsrummets  

 gulvareal ved loftshøjde 2,5 m ikke være mindre end 6 kvadratmeter.
RØNTGENRUM OG MØRKEKAMMER.
Røntgenoptagelser skal finde sted i separat  

 røntgenrum, der er strålesikret i overensstemmelse medgældende bestemmelser.  

 Statens institut for strålehygiejne, Frederikssundsvej 378, 2700 Brønshøj,  

 tlf. (0) 94 37 73, yder vederlagsfrit vejledning angående strålebeskyttelse  

 af røntgenrum.
Inden et røntgenrum opføres, bør planer over rummet med  

 apparatopstilling, oplysning om apparatets maksimale spænding og type samt  

 angivelse af materialevalg og dimensioner for vægge, loft, gulv m.m. sendes  

 til instituttet.
Røntgenapparater skal under alle omstændigheder inden  

 idriftsætning anmeldes til Statens institut for strålehygiejne, hvorfra  

 anmeldelsesskemaer rekvireres.
Et røntgenrums størrelse afhænger af, om der foruden almindelige  

 dentalrøntgenoptagelser også skal foretages panoramarøntgenoptagelser eller  

 optagelser i cephalostat.
I større klinikker, især i tilfælde af kombination  

 med specialklinik for tandregulering, vil det være en fordel at indrette to  

 røntgenrum, et til almindelige og et til specielle røntgenoptagelser, samt  

 separat mørkekammer.
Dagslys i rummene er ikke påkrævet.
LABORATORIUM anvendes i forbindelse med tandreguleringsarbejde.
Hvis  

 rummet skal tjene som arbejdsrum for tandteknikere, f.eks. i en specialklinik  

 for tandregulering, stilles specielle krav til areal og indretning.
DEPOTRUM indrettes med rigelig skabs- og hyldeplads til materialer,  

 reservedele m.v.
I en større børnetandpleje vil det være rimeligt at oprette  

 et centraldepot på den største klinik og mindre depoter på de øvrige  

 klinikker.
Dagslys i rummet er ikke påkrævet.
MASKINRUM OG RENGØRINGSRUM.
Kompressor, dentalsug, målertavle,  

 hovedafbryder og hovedhane for vand bør samles i eet rum, der er lydisoleret  

 og velventileret (udluftning til fri luft). Rengøringsredskaber m.v. kan  

 anbringes i samme rum, der da må være forsynet med udslagskumme og taphane.  

 Dagslys i rummet er ikke påkrævet.
KONTOR OG ARKIV anvendes til administativt arbejde, journalarkivering m.v.  

 Rummet anvendes endvidere til telefonsamtaler, samtaler med lærere og de  

 forældresamtaler, der ikke bør foregå i behandlingsrummet.
Samtaleanlægget  

 til skolens lokaler kan installeres i dette rum.
I en lille klinik kan de  

 nævnte funktioner henlægges til personalerummet.
I en større børnetandpleje  

 bør der både indrettes et kontor til denne leder og et sekretærkontor.
PERSONALERUM indrettes med spisepladser til det fornødne antal personer.  

 For at en større børnetandpleje skal kunne fungere tilfredsstillende, blandt  

 andet med henblik på et ensartet behandlingstilbud, kræves gode muligheder  

 for kommunikation mellem de ansatte.
Det er derfor hensigtsmæssigt, at et  

 lokale (f.eks. et personalerum eller eventuelt et kontor) ved den største  

 klinik projekteres tilstrækkeligt stort til afholdelse af samarbejdsmøder.
OMKLÆDNINGSRUM OG GARDEROBE indrettes adskilt for de to køn.
I  

 omklædningsrum indrettes aflåselige, velventilerede garderobeskabe.
Dagslys  

 er ønskeligt, men kræves ikke.
 En separat personaleindgang til klinikken, der også kan benyttes af  

 lærerpersonale, klinikkens leverandører m.v. er ønskelig.
PERSONALETOILET, BRUSERUM OG FORRUM indrettes adskilt for de to køn, når  

 der normalt beskæftiges mindst 5 kvinder + 5 mænd.
I forbindelse med  

 toilettet skal der forefindes håndvask.
Dagslys er ønskeligt, men kræves  

 ikke.
VENTEVÆRELSE.
Rummets størrelse er afhængigt af, om klinikken skal modtage  

 børn fra andre skoler, eventuelt i grupper, og børn under den  

 undervisningspligtige alder, der ofte er ledsaget af voksne og små søskende.
 Rummet kan eventuelt benyttes til profylakseundervisning, herunder  

 AV-virksomhed.
PATIENTTOILET OG FORRUM.
I forbindelse med toilettet skal der forefindes  

 håndvask.
Dagslys er ønskeligt, men kræves ikke.
 2. SPECIELLE FORHOLD.
KLINIKKER FOR BEVÆGELSESHÆMMEDE.
Dersom en klinik skal modtage et større  

 antal bevægelseshæmmede børn, der benytter kørestol, må trapper undgås og  

 erstattes af ramper eller elevator.
Endvidere må dørtrin undgås, dørbredder  

 øges og en forøgelse forudses af arealet til behandlingsrum, røntgenrum,  

 venteværelse og patienttoilet.
På et tidligt tidspunkt under planlægningen af  

 en sådan klinik bør bistand søges hos f.eks. lederen af en institution for  

 handicappede børn.
SPECIALKLINIKKER FOR TANDREGULERING må i givet fald planlægges under  

 hensyn til strukturen af pågældende kommuners børnetandpleje som helhed.
Der  

 vil derfor ikke her blive givet detaillerede retningslinier for indretningen  

 af sådanne klinikker.
Det vil almindeligvis være en fordel at integrere en  

 specialklinik for tandregulering i en stationær klinik, der varetager de  

 øvrige tandplejefunktioner.
Herved opnås fleksibilitet såvel i  

 tilrettelæggelsen af hjælpepersonalets arbejde som i udnyttelsen af visse  

 lokalefunktioner samt gode muligheder for kommunikation mellem børne- og  

 specialtandlæger.
Behandlingsrum for tandregulering kan - i modsætning til andre  

 behandlingsrum - med fordel indrettes med 2-3 behandlingsstole i samme  

 lokale.
Det nævnte antal behandlinggsstole er en forudsætning for en rationel  

 tilrettelæggelse af en specialtandlæges og dennes hjælpepersonales arbejde.  

 Der må ved projekteringen tages hensyn til specielle pladsbehov i forbindelse  

 med visse af specialklinikkens funktioner, herunder motivation og instruktion  

 af børn og forældre, røntgenoptagelse og klinisk fotografering,  

 laboratoriearbejde, opbevaring af materialer og studiemodeller, arkivering og  

 kontorhold.
TRANSPORTABLE KLINIKKER er udover arbejdstilsynets regler underkastet  

 bestemmelserne i færdselslovens § 42, stk. 1, 4 og 5, om køretøjers bredde,  

 længde og højde (lovbekendtgørelse nr. 153 af 24. maj 1955 med senere  

 ændringer). En transportabel kliniks bredde må herefter ikke overstige 2,5 m.  

 Dens længde må ikke overstige 12 m; den samlede længde af et vogntog må ikke  

 overstige 18 m.
Den største tilladte højde er 3,6 m.
Færdselslovens  

 bestemmelser om køretøjers størst tilladte bredde og længde fraviges ikke ved  

 generel dispensation.
Dersom en transportabel klinik planlægges som led i en  

 børnetandpleje bør der derfor i hvert enkelt tilfælde undersøges, om  

 dispensation efter færdselslovens § 42, stk. 7, gives i den pågældende  

 politikreds.
En sådan dispensation vil være nødvendig, forsåvidt angår  

 klinikkens bredde, da en rimelig dimensionering af behandlingsrummet ikke kan  

 opnås, når den transportable kliniks ydre bredde skal holdes inden for 2,5 m.
Selv under forudsætning af dispensation vil det være vanskeligt i en  

 enkelt transportabel klinik at opnå det fornødne totalareal til indretning af  

 såvel behandlings-, sterilisations- og røntgenrum som de  

 personalefaciliteter, der er omfattet af arbejdstilsynets krav til et fast  

 (permanent) arbejdssted.
Det kan derfor blive nødvendigt at opstille to  

 enheder, således at f.eks. den ene omfatter arbejdsrum, d.v.s.  

 behandlingsrum, sterilisationsrum, røntgenrum og profylakserum, medens den  

 anden omfatter personalefaciliteter, d.v.s. omklædningsrum og garderobe,  

 toilet og bruserum, personalerum og eventuelt venterum.
Alternativt må det  

 påses, at de fornødne personalefaciliteter forefindes eller indrettes i  

 samtlige skoler, som tænkes betjent af en transportabel klinik.
Der bør under  

 alle omstændigheder etableres en turnusordning, hvorved forskellige  

 personaleforhold varetager tandplejen på forskellige små skoler.
En kommunes  

 børnetandpleje kan således, som allerede nævnt, ikke baseres alene på denne  

 kliniktype, der derimod kan udgøre et supplement til en eller flere  

 stationære eller semistationeære klinikker.
Der må ved projektering af en  

 transportabel klinik sørges for tilslutningsmulighed for elektricitet, vand  

 og afløb på standpladsen.
Det må endvidere påses, at standpladsens fundament  

 er bæredygtigt, også når klinikken opklodses med henblik på vandret position  

 af gulv.
Endelig bør det undersøges, om tilkørselsforholdene, f.eks. gennem  

 skoleport, tillader passage af klinikken.
 SUNDHEDSSTYRELSEN, DEN 18. MARTS 1972.
 P.D.V.
 Svend Helm.
 /Øhlenschlæger.
 BILAG 1.
 KLINIKLOKALER (NETTOAREALER I KVADRATMETER I PARANTES) I FORHOLD TIL ANTAL  

 HELTIDSBESKÆFTIGEDE TANDLÆGER.
 BILAG 2.
 OVERSIGT OVER VISSE BESTEMMELSER OG PUBLIKATIONER.
 Lov nr. 217 af 19. maj 1971 om børnetandpleje.
Indenrigsministeriets bekendtgørelse af 8. juli 1971 om børnetandpleje.
Sundhedsstyrelsens vejledning af 28. januar 1972 om omfanget af og kravene til børnetandplejen.
Lovbekendtgørelse nr. 297 af 4. juli 1968 om almindelig arbejderbeskyttelse.
Lov nr. 216 af 19. maj 1971 om ændring af forskellige bestemmelser om arbejderbeskyttelse.
Socialministeriets bekendtgørelse af 25. marts 1955 om anmeldepligt i henhold til lov om almindelig arbejderbeskyttelse.
Direktoratet for arbejdstilsynet: Meddelelse nr. 6/1963 om sikkerhedsforskrifter vedrørende arbejde med metallisk kviksølv.
Arbejdstilsynets publikation nr. 25, 1969: Projektering af erhvervsbyggeri.
Vejledning om arbejdstilsynets regler og praksis: 1.
 Arbejdsrum. 2. Folkerum. 3. Udgangsforhold.
Arbejdstilsynet, Biblioteket, 1. august 1971: Love, regulativer, bekendtgørelser og vejledninger om arbejderbeskyttelse.
Indenrigsministeriets bekendtgørelse af 27. marts 1956 af røntgenreglement, som ændret ved indenrigsministeriets bekendtgørelse af 16. oktober 1964.
Statens institut for strålehyhiejne: SIS 1.72: Vejledning vedrørende udførelsen af lavspændingsinstallationer ved røntgenanlæg.
Socialministeriets bekendtgørelse af 11. december 1935 om indretningen og brugen af transportable beholdere for sammentrykkede, fordråbede eller under tryk opløste luftarter, med seneste ændringer ved arbejdsministeriets bekendtgørelse nr. 345 af 27. september 1963.
Arbejdsministeriets bekendtgørelse af 22. december 1971 om trykluftbeholdere m.v. på landjorden.
Sundhedsstyrelsens bekendtgørelse af 3. april 1959 vedrørende medicinske gasarter.
Dansk Standard, DS 700: Retningslinier for kunstig belysning i arbejdslokaler m.m.
Dansk Standard, DS 705: Retningslinier for kunstig belysning i tandlægeklinikker.
