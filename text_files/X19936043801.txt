 I forbindelse med ændring af en tværgående pensionskasses bonusregler  

 har tilsynet stillet krav til information af medlemmerne.
En tværgående pensionskasse ansøgte om godkendelse af en ændring af  

 reglerne for pensionisttillæg.
Efter ændringen kan hvert medlem ved  

 pensioneringen vælge en tillægssats mellem 0 % og et maksimum, og  

 pensionskassen udregner en rentefod af en sådan størrelse, at omregning til  

 et beregningsgrundlag med denne rentefod ville give en forhøjelse svarende  

 til det valgte tillæg.
Bonus beregnes herefter ud fra forskellen mellem  

 pensionskassens bonusrente og den beregnede rente; denne bonus kan være  

 negativ, og en sådan negativ bonustilskrivning kan medføre, at  

 pensionsydelsen bliver lavere end det tilsagn, der gjaldt umiddelbart inden  

 pensioneringen.
 Tilsynet meddelte, at det som udgangspunkt var særdeles betænkelig ved at  

 godkende den ansøgte ændring i bonusregulativet, idet pensionskassen efter  

 tilsynets opfattelse derved afskaffede det garanterede pensionstilsagn for  

 pensionister, som ved pensioneringen har valgt et pensionisttillæg.
Tilsynet var desuden af den opfattelse, at pensionskassens afkast, såfremt  

 det skulle blive mindre end grundlagsrenten, primært skal anvendes til  

 opretholdelse af garanterede tilsagn, altså eventuelle pensionstilsagn og  

 aktuelle pensioner til pensionister, der ikke har valgt pensionisttillæg.
En  

 sådan opretholdelse vil i det omfang, hvori den ikke dækkes af andre  

 gevinstkilder eller af bonusudjævningshensættelser eller lignende, føre til  

 yderligere nedsættelse af pensionerne til de pensionister, der har valgt  

 pensionisttillæg.
 Tilsynet stillede derfor som betingelse for indførelse af de ændrede  

 regler, at pensionskassen etablerer et informationssystem, der sikrer, at det  

 enkelte medlem inden valg af eventuelt pensionisttillæg er blevet tydeligt  

 meddelt, hvilke konsekvenser dette valg indebærer.
