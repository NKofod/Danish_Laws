 Udtalt, at 12 byrådsmedlemmer, der var kommunalt ansatte eller gift  

 med kommunalt ansatte, ikke burde være erklæret inhabile ved byrådets  

 behandling af et forslag om udbetaling af løn under sygdom til kommunalt  

 ansatte (karensdagsloven).
 Bl.a. anført, at sagen var af generel karakter, idet den vedrørte  

 samtlige kommunalt ansatte i vedkommende kommune.
I skrivelse af 29. juni 1983 har De anmodet Indenrigsministeriet om en  

 udtalelse i anledning af en af tilsynsrådet for Viborg Amt i skrivelse af 10.  

 juni 1983 afgivet udtalelse.
Tilsynsrådet udtalte heri, at rådet ikke havde  

 fundet grundlag for at tilsidesætte Skive Byråds beslutning af 12. april 1983  

 om, at 12 af byrådets 20 tilstedeværende medlemmer var inhabile under  

 forhandlingen af et forslag om udbetaling af løn under sygdom til Skive  

 Kommunes ansatte.
De 12 byrådsmedlemmer var alle kommunalt ansatte eller gift  

 med kommunalt ansatte.
Det pågældende dagsordenspunkt var sålydende: Forslag  

 til byrådsbeslutning vedrørende udbetaling af løn under sygdom til Skive  

 Kommunes ansatte.
 Lov om dagpenge ved sygdom og fødsel § 3, stk. 1 og 2, § 18, stk. 2, samt  

 lov begrænsning af løn under sygdom § 1 skal ikke være gældende for personale  

 aflønnet af Skive Kommune .
Tilsynerådet har som begrundelse for at tilslutte sig Skive Byråds  

 ovennævnte beslutning bl.a. anført følgende i en skrivelse til Dem af 20.  

 juli 1983: Ved vurderingen af de pågældende byrådsmedlemmers personlige  

 interesse i sagen må det erkendes, at det stiller sig usikkert, hvilken  

 betydning gennemførelsen af en eventuel byrådsbeslutning i overensstemmelse  

 med forslaget ville have for hver enkelt kommunalt ansat.
Dette ville bero på  

 den pågældendes helbredsforhold, ferie- og afspadseringsforhold m.v.
Der kan  

 derfor også rejses spørgsmål om, hvorvidt det enkelte kommunalt ansatte  

 byrådsmedlems personlige interesse i gennemførelsen af det omhandlede forslag  

 - isoleret betragtet - har en sådan styrke, at den pågældende bør være  

 afskåret fra at deltage i forslagets behandling.
Heroverfor står imidlertid hensynet til at undgå risiko for en forvridning  

 ved varetagelsen af byrådets funktioner som arbejdsgiver, når der skal  

 træffes beslutninger, der vedrører forhold indenfor kommunens  

 personalepolitiske område i almindelighed.
Efter tilsynsrådets opfattelse  

 tilsiger dette hensyn, at det bør være afskåret fra at deltage i  

 kommunalbestyrelsens beslutninger på dette område, medens styrken af det  

 enkelte medlems direkte personlige interesse i sagen får mindre betydning.
 Allerede fordi vægten af det nævnte hensyn er tiltagende med antallet af  

 kommunalt ansatte kommunalbestyrelsesmedlemmer, har tilsynsrådet ikke fundet  

 grundlag for at tilsidesætte Skive Byråds beslutning om at anse de pågældende  

 kommunalt ansatte for afskåret fra at deltage i behandlingen af det fremsatte  

 forslag .
 I denne anledning skal Indenrigsministeriet udtale følgende:
 Formålet med inhabilitetsreglerne i den kommunale styrelseslov § 14, er  

 dels at sikre, at den enkelte sag behandles korrekt, dels at sikre  

 offentlighedens tillid til de afgørelser, som træffes af kommunalbestyrelsen.
Styrelseslovens § 14 indeholder imidlertid ingen nærmere angivelse af,  

 hvornår et medlem må anses for inhabil.
Dette spørgsmål må således afgøres i  

 overensstemmelse med den almindeligt anerkendte forvaltningsretlige  

 grundsætning om inhabilitet.
 Et kommunalbestyrelsesmedlem vil herefter være inhabil, hvis det i det  

 konkrete tilfælde ud af samtlige foreliggende omstændigheder må antages, at  

 der hos medlemmet foreligger en uvedkommende interesse i sagen af en sådan  

 art og styrke, at det ud af en generel vurdering må befrygtes, at den  

 pågældende vil lade sig påvirke heraf.
For så vidt angår den konkrete sag bemærkes, at Indenrigsministeriet er  

 enig med tilsynsrådet i, at den personlige interesse, som de 12  

 byrådsmedlemmer måtte have i sagen, ikke er af en sådan styrke, at den kan  

 begrunde inhabilitet.
Ministeriet finder imidlertid ikke - i modsætning til  

 tilsynsrådet - at der er fare for, at tilliden til den offentlige  

 forvaltnning lider skader ved at lade kommunalt ansatte deltage i  

 behandlingen af en sag som den foreliggende, der er af generel karakter, idet  

 den vedrører samtlige kommunalt ansatte i kommunen.
Man ville endvidere ved  

 at antage, at de 12 byrådsmedlemmer var inhabile med den begrundelse, som  

 tilsynsrådet anfører, nærme sig den situation, at den kommunale ansættelse i  

 sig selv kan begrunde inhabilitet.
Ministeriet er derfor af den opfattelse,  

 at de omhandlede 12 byrådsmedlemmer ikke burde være erklæret inhabile.
 P.M.V.
 E.B.
