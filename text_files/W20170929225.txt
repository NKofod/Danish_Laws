 Skrivelse om, hvorvidt et medlem af et byråd, der er blevet idømt en bøde for overtrædelse af naturbeskyttelseslovens § 89, stk. 1, nr. 1 og 6, jf. § 3, stk. 1, og § 73, stk. 5, er valgbar.
(Valgbarhedsnævnets skrivelse af 6. februar 2017 til et byråd) Ved e-post af 21. december 2016 har byrådet i X Kommune i henhold til § 101, stk. 4, i lov om kommunale og regionale valg, jf. lovbekendtgørelse nr. 363 af 2. april 2014, indberettet til Valgbarhedsnævnet, at byrådsmedlem N.
N. ved X Landsret er blevet idømt en bøde på 10.000 kr. samt en månedlig tvangsbøde på 2.000 kr., som forfalder første gang den 1. august 2017 og derefter den 1. i hver efterfølgende måned, indtil pågældende har efterkommet X Kommunes påbud af 7. november 2012, for overtrædelse af naturbeskyttelseslovens § 89, stk. 1, nr. 1 og 6, jf. § 3, stk. 1, og § 73, stk. 5.
Det fremgår af sagen, at N.
N. har foretaget ændringer af to naturlige søer beliggende på matriklerne matr.nr. , og matr.nr., hvis arealer var henholdsvis 350 m2, og 400 m2, idet der blev foretaget opfyldning og dræning af søerne, ligesom pågældende har undladt at efterkomme X Kommunes påbud af 7. november 2012 om senest den 3. december 2012 at reetablere søerne.
X Landsret har efter bevisførelsen, herunder pågældendes forklaring og fremlagte luftfotos, lagt til grund, at tilstanden af søen på matr.nr, blev ændret i efteråret 2012, da pågældende fyldte søen op med jord.
Landsretten har endvidere lagt til grund, at tilstanden af søen på matr.nr. , bl.a. på grund af gravning af en rende ved søbredden blev ændret på et tidspunkt i perioden fra maj 2012, hvor et luftfoto, der tydeligt viser søen, er taget, og indtil september 2012, hvor kommunen besigtigede området.
 X Landsret har lagt til grund, at overtrædelsen blev begået af pågældende eller med hans medvirken.
Landsretten har lagt til grund, at pågældende har modtaget X Kommunes påbud af 7. november 2012, og at pågældende ikke har efterkommet dette.
Påbuddet indeholder de vilkår, der skal opfyldes i forbindelse med reetablering af søerne, herunder vilkår om søernes placering, størrelse og udformning.
 På den baggrund har landsretten idømt pågældende en bøde på 10.000 kr. samt pålagt pågældende at betale månedlige tvangsbøder på 2.000 kr. fra den 1. august 2017, indtil pågældende har efterkommet X Kommunes påbud af 7. november 2012.
 I den anledning skal det meddeles, at Valgbarhedsnævnet har fundet, at den begåede handling  uanset de krav, der må stilles til personer, der beklæder hverv som medlem af kommunale og regionale råd  ikke i almindeligt omdømme gør den pågældende uværdig til at være medlem af kommunale og regionale råd, jf. den kommunale og regionale valglovs § 4.
 Den pågældende må derfor anses for valgbar.
