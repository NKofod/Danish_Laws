Vejledning om ansøgning om støtte fra ansøgningspuljen afprøvning af evidensbaseret familie- og forældreprogram (FL § 15.13.26.60.) Ansøgningsfrist den 9. marts 2017 kl. 12.00 INDHOLDSFORTEGNELSE 1. Indledning 2. Projektets målgruppe 3. Ansøgningspuljens formål 4. Forventede resultater 5. Ansøgerkreds 6. Projektperiode og tidsplan 7. Kriterier for tildeling af støtte fra ansøgningspuljen 8. Kønsmainstreaming 9. Tilskudsberettigede udgifter 10. Ikke tilskudsberettigede udgifter 11. Praktiske oplysninger 12. Udarbejdelse af budget 13. Regnskabsaflæggelse 1. Indledning Som led i satspuljeaftalen for 2014 er der i alt afsat 6,2 mio. kr. til afprøvning af et evidensbaseret familie- og forældreprogram for familier med børn med handicap i 2016 og 2017. Midlerne er afsat på Finanslovens § 15.13.26.60. Med denne ansøgningspulje er der afsat 3.077.143 kr. til fordeling i perioden 1. april 2017  31. december 2017. Midlerne går til forsat afprøvning af det evidensbaserede program Stepping Stones Triple P.
Det forventes, at fem kommuner vil kunne opnå tilsagn om støtte fra ansøgningspuljen.
1.1. Baggrund for initiativet SFIs kortlægning fra 2011 af børn med funktionsnedsættelser og deres familier viser, at familier med børn med handicap har flere skænderier og konflikter end andre familier.
Samtidig er der bekymrende tegn på en større forekomst af stress og sociale problemer hos søskendebørnene end i andre familier.
Internationale studier har desuden påvist et mønster af et højt niveau af stress, konflikter, mistrivsel, skilsmisser og en mindre tilknytning til det omgivende samfund, dvs. job, familie, venner, fritid mv. blandt målgruppen.
Der er som led i satspuljeaftalen for 2014 iværksat et program om Mestringsstøtte til familier med børn med handicap.
Initiativet har samlet set til formål at udvikle viden om metoder til at styrke familiernes ressourcer og muligheder gennem en række forskellige målrettede og forebyggende initiativer.
Det skal sikres, at familierne i højere grad end i dag modtager den rette støtte på det rigtige tidspunkt, så hele familiens trivsel understøttes.
Initiativet indeholder fem delinitiativer:
  En kortlægning af området, der blev udarbejdet ved udgangen af 2014.
  Terapeutisk bistand, der er længerevarende og individuelt tilpassede familieterapeutiske forløb for familier med børn med handicap.
  Forældrekurser, der er et udviklingsprojekt, som skal udvikle og afprøve konkrete modeller for forældrekurser og netværk, i samarbejde mellem interesseorganisationer og kommuner.
  Udarbejdelse af inspirationsmateriale til fagprofessionelle, der arbejder med familier med børn med handicap.
  Afprøvning af et evidensbaseret familie- og forældreprogram (denne ansøgningspulje).
Kortlægningen har dannet grundlag for beslutningen om afprøvning og evaluering af det evidensbaserede familie- og forældreprogram Stepping Stones i denne ansøgningspulje.
Afprøvningen skal afklare, om Stepping Stones-programmet har en positiv virkning på målgruppens mestring af at have et barn med handicap.
Derudover skal afprøvningen medvirke til at opbygge viden om programmets anvendelighed i dansk kontekst og betingelser for en god implementering.
 Indsamling af data og evaluering af indsatsen er derfor en central del af initiativet, og SFI er tilknyttet som evaluator.
2. Projektets målgruppe Målgruppen for projekter, der kan støttes via ansøgningspuljen, er forældre til børn på 2-12 år med varige fysiske eller psykiske funktionsnedsættelser.
Det kan for eksempel dreje sig om forsinket personlig udvikling samt kommunikative og sociale udfordringer.
Målgruppen er som udgangspunkt forældrepar.
Det vil sige, at såfremt begge forældre har samvær med barnet, skal begge deltage i projektet, uanset om parret er gift, samboende, skilt eller ikke bor sammen.
Hvis ikke begge forældre har samvær med barnet, eller kommunen vurderer, at der er en særlig begrundet årsag hertil, kan en forælder deltage alene.
I forbindelse med visitation af forældre til projektet kan der forekomme yderligere opdeling af målgruppen i undergrupper, for eksempel på barnets diagnose eller særlige problemstillinger, som en gruppe af forældre har tilfælles.
Underopdelingerne kan få betydning for, hvilke dele af projektet forældrene skal deltage i.
3. Ansøgningspuljens formål Formålet med ansøgningspuljen er at styrke forældrene i målgruppen i at mestre at have et barn med handicap.
Derigennem skal projekterne forebygge, at problemer i familien og hos barnet med handicap vokser sig større samt begrænse risikoen for, at søskende ender i mistrivsel eller sociale problemer.
4. Forventede resultater Det forventes, at det gennem afprøvning og evaluering af Stepping Stones-programmet i Danmark vil kunne afgøres, om forældre til børn med handicap har gavn af tilbud om og gennemførelse af Stepping Stones-programmet.
 Det forventes, at minimum 10-30 forældrepar per projekt rekrutteres til Stepping Stones-programmet i løbet af den samlede projektperiode, alt efter ansøgerkommunens størrelse jf. fordelingsnøgle i vejledningen afsnit 7. De forventede resultater er følgende:
  Forældrene anvender nye strategier til at mestre familielivet med et barn med funktionsnedsættelser.
  Forældrene oplever større harmoni.
  Forældrene oplever mindre stress.
  Forældrene oplever færre konflikter i parforholdet.
  Forældrene deltager mere i det omgivende samfund (venner, fritid, familiekreds, større tilknytning til arbejdsmarkedet mv.).
 Desuden forventes det, at kommunerne med Stepping Stones-programmet oplever, at de bliver bedre til at imødekomme og håndtere forældrenes behov for hjælp til at mestre familielivet med et barn med handicap, og at ressourcerne bliver anvendt mere effektivt.
5. Ansøgerkreds Ansøgerkredsen for ansøgningspuljen er kommuner.
Flere kommuner kan gå sammen om at ansøge for at opnå det antal brugere i projektet, der stilles krav om.
Det skal fremgå af ansøgningen, hvilke kommuner der deltager i projektet.
Kommunen, der indsender ansøgningen, bliver den tilskudsansvarlige i projektet.
6. Projektperiode Der er i alt afsat 6.154.286 kr. til projektets to ansøgningspuljer.
Midlerne skal anvendes i perioden fra den 15. juni 2016 til 31. december 2017.
 Denne ansøgningspulje dækker perioden 1. april 2017 til 31. december 2017, hvor der er afsat i alt 3.077.143 kr. til fordeling.
I første ansøgningsrunde blev det samlede projekt for projektperioden 15. juni  31. december 2017 beskrevet i ansøgningen, inklusiv budget med aktivitetsopdeling for både første og anden projektperiode.
I vurderingen af ansøgningen blev det samlede projekt vurderet.
 Da Socialstyrelsen gav tilsagn om tilskud til de udvalgte kommuner i forhold til første ansøgningsrunde, var det ud fra en forventning om, at den næste ansøgningsrunde fandt sted i primo 2017 i en offentligt tilgængelig ansøgningspulje, hvor der bl.a. opstilles et kriterium om, at ansøger skal have modtaget tilsagn om tilskud ved første ansøgningsrunde for at kunne komme i betragtning til et evt. nyt tilsagn om tilskud.
6.1. Tidsplan for den projektperiode 6.2. Program Stepping Stone Stepping Stones-programmet er et evidensbaseret program, der henvender sig til forældre til børn på 2  12 år med funktionsnedsættelser (se bilag 1 for nærmere beskrivelse af programmet). Det er udviklet i Australien som et Triple P program (Positive Parenting Program), der anvendes i 22 lande, bl.a.
Hong Kong, USA, Canada, Chile, Rumænien, Tyskland og Schweiz.
Mindst 10 RCT-studier (Randomized Control Trials) viser signifikant effekt i forhold til sædvanlig indsats i de lande, hvor programmet er afprøvet, både i familier med børn med autisme, med Cerebral Parese og med funktionsnedsættelser generelt relateret til forsinket udvikling samt kommunikative og sociale udfordringer.
Stepping Stones-programmet er specielt udviklet ud fra Triple P-programmet til at henvende sig til forældre til børn med handicap.
Stepping Stones-programmet er en værktøjskasse, hvor forældrene lærer om forskellige strategier til at håndtere familielivet på, til at få gladere børn (både barnet med handicap og søskendebørn), til at håndtere konflikter i parforholdet, tage vare på sig selv som voksen og forælder, håndtere stress, deltage i det omgivende samfund, udvikle planer for svære situationer osv.
 Triple P, som udbyder Stepping Stones-programmet, beskriver målgruppen således på sin hjemmeside:
Du har et barn med handicap, og livet er utroligt hårdt.
Dit barn virker måske uvillig eller ude af stand til at følge instruktioner eller mestre nye færdigheder.
Måske har dit barn store raserianfald eller følelsesmæssige sammenbrud.
Måske kan dit barn ikke få venner eller lege med dets søskende.
For dit vedkommende er stress en konstant faktor.
Det kan være svært for dig at holde fast på dit job.
Du føler dig måske isoleret ift. dine venner og det omgivende samfund  måske oven i købet fra din partner eller dine andre børn.
Du har sandsynligvis skyldfølelse, og ved ikke hvordan du skal tackle dit barns problematiske adfærd.
Du kan føle, at det begrænser dit familieliv at have et barn med handicap.  Stepping Stones-programmet består af flere moduler/forløb, der enten kan bruges selvstændigt eller kombineres.
Socialstyrelsen har hjemkøbt en sammensætning af fire moduler.
Modulerne består af en generel del om mestring af familielivet, og flere dele der er mere specifikke i forhold til den konkrete diagnose, en særlig problemstilling og/eller den enkelte families egne udfordringer.
 De fire moduler til afprøvningen, er:
 Stepping Stones Seminar Tre seminarer á 1½ times varighed for alle forældre til børn med funktionsnedsættelser.
Seminarerne handler om generelle emner: Positivt forældreskab til børn med handicap, Hjælp dine børn til at udnytte deres potentiale og Forandring fra det negative til det positive forældreskab.
 Gruppebaseret Stepping Stones Seks gruppe-sessioner á 2½ timers varighed hver med ca. syv forældrepar, hvor forældre med samme problemstillinger sættes sammen (fx forældre til børn med autisme eller cerebral parese, særlige problemer med søskendebørn eller lignende). Stepping Stones-praktikeren vil følge op med telefonopkald til hver deltager for at give støtte, feedback og ideer.
Standard Stepping Stones  10 individuelle sessioner á ca. 1 times varighed med hvert forældrepar samt telefonkontakt, der handler om deres specifikke udfordringer.
Dette er en mere dybdegående session og anbefales for forældrepar med store udfordringer.
Sessionerne handler om familiens særlige udfordringer, og hjælper forældrene til at kunne bruge et bredt udvalg af positive parenting skills.
 Udvidet Stepping Stones Forløbet består af et interview, som indeholder en kort vurdering af fremskridt indtil nu, tre enkeltstående moduler og et afsluttende modul.
Udvidet Stepping Stones retter sig mod forældre, der har svært ved forældrerollen enten på grund af ens sindsstemning, konflikter med ægtefællen eller lignende.
Forældrene introduceres til flere forskellige færdigheder, der kan styrke deres samarbejde som forældre, inklusiv færdigheder i kommunikation og problemløsning.
På det afsluttende modul har forældrene mulighed for at øve sig og sammen med praktikeren lægge en plan for fremtiden.
Projekter, som modtager støtte fra ansøgningspuljen, skal udbyde alle fire ovenstående moduler indenfor Stepping Stones-programmet.
Se i øvrigt bilag 1 for nærmere beskrivelse af programmet og modulerne.
Det forventes, at projektkommunerne i samarbejde med forældrene vælger den kombination, der passer til den enkelte familie, og der skal derfor tages højde for, at nogle forældrepar vil modtage mere omfattende indsatser end andre, da programmet er indrettet, så indsatsen tilpasses den enkelte families behov.
Der vil således være forskellige kombinationer af indsatser inden for Stepping Stones-programmet for den enkelte familie.
 Projektkommunerne skal sammensætte grupper således, at forældrepar i samme situation så vidt muligt kommer i samme gruppe  for eksempel forældre til børn med autisme dvs. opdelt på diagnose, eller forældre med samme problemstilling, eksempelvis mange konflikter i parforholdet, familier med søskendeproblemer eller svag tilknytning til arbejdsmarkedet.
6.3. Organisering og rekruttering af praktikere i kommunen For at sikre en succesfuld afprøvning skal der som en del af projekterne gennemføres de nødvendige tiltag i organisering mv.
Kommunerne skal sørge for fortsat ledelsesmæssig forankring og opmærksomhed i organisationen under hele projektperioden, og det skal i projekterne tilstræbes, at en navngiven leder deltager i ERFA-møderne mv. med Socialstyrelsen, fungerer som sparringspartner for praktikerne og står til rådighed for evaluator.
 Kommunen skal sørge for fortsat administrativ støtte til de praktikere, der skal levere programmet til forældrene, fx i forhold til rekruttering af forældre, praktiske forhold til afholdelse af kurser (lokaler, forplejning mv.), transport mv.
 Det er et krav, at de praktikere, der leverer Stepping Stones-programmet til forældrene, er uddannet og akkrediteret i de fire moduler Seminarer, Standard, Gruppe, og Udvidet.
Praktikerne har adgang til programmets online-værktøjer, der hjælper dem i anvendelsen af Stepping Stones-programmet overfor målgruppen.
Der vil være mulighed for at få supervision fra udbyderen af Stepping Stones-programmet.
Kommunen skal sikre, at der er to uddannede praktikere til at implementere programmet i hele projektperioden.
Ved opsigelse af job, sygdom eller andre uforudsete hændelser skal kommunen sørge for at rekruttere, uddanne og certificere en ny praktiker.
 Kommunen skal sikre en fleksibel organisering af Stepping Stones teamet, så praktikerne kan mødes med forældreparrene på tidspunkter, som passer ind i deres hverdag.
7. Tildelingskriterier for tilskud fra ansøgningspuljen Der gælder nedenstående forudsætninger for at komme i betragtning til midler fra ansøgningspuljen:
  At projektets formål og målgruppe er indenfor puljens formål og målgruppe.
 At ansøger forpligter sig til at afprøve de fire moduler i Stepping Stones-programmet i den samlede projektperiode samt følge den projektmodel, som fremgår af vejledningen.
Der kan eventuelt gives dispensation fra at afprøve et eller flere af de fire moduler, hvis rekrutteringsgrundlaget i kommunen er meget lille, og der derfor kun deltager f.eks. 10 forældrepar.
Såfremt ansøger anmoder om dispensation fra at afprøve et eller flere af modulerne, skal der fremgå tydelig begrundelse for dette i ansøgningen.
 At ansøger har truffet beslutning på et højt ledelsesmæssigt niveau, mindst afdelingslederniveau  gerne direktionsniveau, om afprøvning af Stepping Stones-programmet med henblik på at sikre ledelsesmæssig prioritering af og opbakning til projektet.
Der skal til ansøgningen vedlægges dokumentation for denne beslutning.
  At der i projektet som minimum indgår to praktikere i hele projektperioden, som er uddannet og akkrediteret i Stepping Stone Triple P.
 At ansøger forpligter sig til at indgå i et samarbejde med evaluator vedrørende evaluering af projektet, herunder evaluering af implementeringsforhold samt belysning af økonomien bag projektet.
Kommunen må i forlængelse heraf påregne, at der skal registreres data for hver enkelt borger og/eller gruppe for at kunne dokumentere indsatsen og de opnåede resultater jf. vejledningen.
 At ansøger forpligter sig til at rekruttere minimum 10 - 30 forældrepar fra målgruppen til at deltage i ét til fire moduler af programmet Stepping Stones-programmet i løbet af den samlede projektperiode.
Det vil afhænge af ansøgerkommunens indbyggerantal og rekrutteringsgrundlaget hvor mange deltagere, der skal rekrutteres.
  At ansøger har modtaget tilsagn om tilskud fra første ansøgningsrunde.
7.1. Vurdering af ansøgninger Ansøgninger om tilskud fra ansøgningspuljen vurderes på baggrund af ovenstående tildelingskriterier.
Vurderingen er inddelt i fem områder.
Af oversigten nedenfor fremgår sammenhængen mellem tildelingskriterier og vurderingen af ansøgningerne.
Grundlaget for vurderingen uddybes herefter yderligere.
 1. Formål og målgruppe: Det vil, ud fra ansøgers beskrivelse af formål og målgruppe blive vurderet, om ansøgningen falder indenfor ansøgningspuljens formål og målgruppe, som det fremgår af ansøgningsvejledningens afsnit 2 og 3.
 2. Sammenhæng: Det vil ud fra ansøgers samlede projektbeskrivelse blive vurderet, om der er sammenhæng mellem projektets formål, målsætninger, aktiviteter og ressourcer.
3. Parathed: Projektets parathed vil blive vurderet på baggrund af antal deltagere herunder, hvorvidt der er sammenhæng mellem kommunens størrelse, rekrutteringsgrundlag og antal deltagende forældrepar.
Derudover vil projektets parathed blive vurderet ud fra ansøgers beskrivelse og dokumentation af den ledelsesmæssige opbakning, ligesom ansøger skal forpligte sig til at indgå samarbejde med evaluator.
Endelig vil beskrivelsen af projektets organisering, herunder bl.a. implementerings- og tidsplanen indgå i den samlede vurdering af, om projektet udviser parathed til at gennemføre afprøvningen af Stepping Stones-programmet.
 4. Pris- og budgetvurdering: Det vil ud fra ansøgningens budget blive vurderet, hvorvidt projektet har sammenhæng mellem de aktiviteter, der er beskrevet og de udgiftstyper, som fremgår af budgettet.
 5. Tidligere bevilget tilskud: Tilskudsansøger skal have modtaget midler fra første ansøgningsrunde.
7.2. Krav til beskrivelse af projektet I følgende afsnit er angivet de punkter, som skal beskrives i ansøgningen, og som vil indgå i vurderingen af ansøgningen.
1. At projektets formål er beskrevet.
Her beskrives, hvilket problem projektet skal løse for målgrupperne, og hvilken forandring det skal medføre for målgrupperne.
Det er centralt, at det sandsynliggøres, hvordan projektet medvirker til at fremme puljens formål.
2. At projektets målgruppe er beskrevet kort og præcist.
Beskrivelsen skal indeholde følgende oplysninger:
a.
Hvem indgår i målgruppen? b.
Hvor mange er omfattet af målgruppen? c.
Er der relevante undergrupper? 3. At antallet af brugere i projektet oplyses.
Herunder skal ansøger beskrive sammenhængen mellem det forventede antal deltagende forældrepar i projektet, kommunens størrelse og rekrutteringsgrundlaget.
Projektet skal beskrive en plan for rekruttering af målgruppen, hvor det er sandsynliggjort, at det påkrævede antal brugere fra målgruppen til projektet deltager, minimum 10  30 forældrepar afhængig af kommunens størrelse og rekrutteringsgrundlag.
Det skal fremgå, hvilket grundlag ansøger har for at kunne rekruttere det påkrævede antal forældrepar fra målgruppen i løbet af den samlede projektperiode.
Det skal her også beskrives, hvordan proceduren for rekruttering af forældre til de forskellige kurser vil foregå.
Det skal desuden beskrives, hvilke tiltag projektet vil iværksætte med henblik på at reducere et evt. frafald blandt brugerne eksempelvis: pasningstilbud, forplejning (f.eks. aftensmad på kurset), fælles kørsel mv.
4. At projektets mål på brugerniveau er klart og præcist beskrevet.
Målene er de konkrete resultater, som projektet forventes at opnå.
Projektets resultater skal være realistiske set i forhold til bl.a. projektets målgruppe, bemanding og aktiviteter.
For yderligere beskrivelse og krav til målene på brugerniveau se afsnittet om krav til målbeskrivelse og dokumentation nedenfor (afsnit 7.3).
 5. At der er beskrevet en plan for implementering af Stepping Stones-programmet i kommunen, som sandsynliggør, at organisationen er forberedt på afprøvningen af Stepping Stones-programmet  jf. afsnit 6.2 om forankring i ledelsen, uddannelse af personale, rekruttering af forældrepar mv.
6. At projektets organisation og ledelse er beskrevet.
Projektets organisationsstruktur og opgavefordeling beskrives, f.eks. hvem der har det overordnede ansvar for projektet.
 7. At der er beskrevet en tids- og aktivitetsplan for den samlede projektperiode.
8. At der i forlængelse af den samlede projektbeskrivelse er beskrevet en foreløbig plan for forankring af projektets aktiviteter efter tilskudsperiodens udløb.
Det skal i den forbindelse så vidt muligt sandsynliggøres, at der er politisk og ledelsesmæssig opbakning til kommunal forankring af projektet efter projektperioden, såfremt evalueringen af projektet viser, at målene er nået.
 I sagsbehandlingen vil der endvidere blive lagt vægt på en geografisk spredning af projekterne samt spredning på kommunestørrelse med henblik på at sikre diversitet i afprøvningen.
7.3. Krav til målbeskrivelse og dokumentation Målbeskrivelse Det er centralt, at det i projektbeskrivelsen sandsynliggøres, at projektets mål og aktiviteter bidrager til at fremme puljens formål.
Dette kan gøres ved at opstille en forandringsteori for projektet jf. figur 1.
Figur 1. Forandringsteorimodel De sammenhænge, som identificeres i forandringsteorien, skal fremgå af de relevante afsnit i ansøgningen herunder beskrivelsen af projektets formål, mål og aktiviteter.
Man skal således via sin forandringsteori gøre sig klart, hvilke aktiviteter der er centrale for, at formålet med projektet kan opfyldes, dvs. for at der skabes en effekt for brugeren.
Evaluering Der stilles således krav om, at projekterne i slutningen af projektåret indsender en projekterklæring til Socialstyrelsen.
Skabelonen kan hentes på puljeportalens forside.
Fristerne for indsendelse vil fremgå af tilsagnsbrevet.
Rapporten skal udfyldes elektronisk og indsendes via puljeportalen.
Projektet skal løbende forholde sig til, om det opnår sine mål og i modsat fald justere projektet.
Ved ønske om budgetændringer eller ændringer i projektets målgruppe, aktiviteter m.v. skal der indsendes en anmodning om ændringen til Socialstyrelsen via puljeportalen.
SFI vil som ekstern evaluator foretage evaluering på tværs af de projekter, som opnår tilskud fra puljen.
Evaluator vil måle på:
 Målgruppe: Hvilke resultater har programmet haft for familierne og for forældrene?  Program: Hvordan fungerer programmet?  Implementering: Hvad har vist sig fremmende/hæmmende i forhold til en vellykket implementering af programmet i en dansk kontekst i kommunerne? Er fideliteten opretholdt?  Effekt: Hvad ved vi nu om programmets effekt målt på forældrenes mestringsproblemer?  Økonomi: Samfundsøkonomisk analyse af hvilke økonomiske omkostninger og gevinster der er ved at anvende programmet overfor målgruppen.
SFI vil styre evalueringsforløbet og tage kontakt til kommunen.
Evalueringen vil foregå som et samarbejde, hvor kommunen blot skal sørge for, at SFI får de oplysninger, de har brug for, jf. nedenstående, og SFI vil vejlede kommunen gennem hele forløbet.
 Projekterne skal samarbejde med SFI og stille fornødent materiale til rådighed, så evaluator kan udarbejde:
  En baselinemåling af eksisterende praksis/tilbud (før afprøvning af Stepping Stones-programmet) rettet mod forældre til børn med handicap og deres mestring af familielivet.
  En baseline måling af forældrenes situation ved rekruttering til programmet, målt på indikatorer for stress, familiekonflikter, tilknytning til det omgivende samfund mv.
 En midtvejsmonitorering af resultaterne af afprøvningen af Stepping Stones-programmet, ift. målsætningerne og baseline-målingen.
En afsluttende evaluering af resultaterne af afprøvningen af Stepping Stones-programmet i forhold til målsætningerne og de tidligere målinger.
Evalueringen skal være afsluttet og afrapporteret ved udgangen af 2017.
 Kommunerne må i forlængelse heraf påregne, at der skal registreres data for hver enkelt borger og gruppe for at kunne dokumentere indsatsen og de opnåede resultater.
Kommunen forpligter sig således til at give SFI navn og CPR nummer på forældre, der deltager i forsøget samt på andre forældre, der modtager handicaprelaterede ydelser i kommunen.
Forældrene skal være identificeret i alle besvarelser af skemaer samt i omkostningsskemaerne.
 Desuden skal kommunen hjælpe SFI med at sikre, at hver forælder deltager i en førmåling, en eftermåling umiddelbart efter afslutningen af indsatsen samt en opfølgende måling omkring seks måneder efter endt indsats.
Kommunen skal stille nøglepersoner på ledelsesniveau til rådighed for enkeltinterview og sagsbehandlere fra afdelingen til rådighed for fokusgruppeinterview ved projektets opstart.
De projektledere og de fagpersoner, der har tilknytning til indsatsen, skal deltage i en spørgeskemaundersøgelse.
Undersøgelsen består dels af et skema til afdækning af organisationens udgangspunkt, som udfyldes af projektledere ved projektets opstart, dels af et skema til måling af fidelitet, som udfyldes af projektteamet midt i programmet og ved programmets afslutning.
 Ved projektopstart vil SFI have brug for bistand til at udfylde et skema til opgørelse af etableringsomkostninger, således at det kan blive udfyldt umiddelbart efter, at de er afholdt, og kommunen skal samarbejde med evaluator om at udarbejde et skema til opgørelse af de fælles driftsomkostninger, når projektet har kørt i et år, således at det kan blive udfyldt, når det er muligt at vurdere dem.
8. Køn skal tænkes ind i projektet (Kønsmainstreaming) Ansøger skal tydeligt overveje, om projektet er målrettet enten mænd eller kvinder eller begge køn.
De anvendte metoder i projektet skal svare til de behov, som mænd og kvinder i målgruppen kan have.
Ansøger skal overveje om kvinder og mænd har samme behov for hjælp.
Ansøger skal også overveje, om der er basis for at indrette projektet på en måde, der gør det muligt for både kvinder og mænd at få udbytte af det.
9. Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til aflønning af medarbejdere i projektet.
Lønniveauet må ikke være højere end det, der er aftalt i de statslige overenskomster for tilsvarende arbejde.
 2. Udgifter til honorarer til konsulenter.
 3. Udgifter til revisor.
 4. Lovpligtige forsikringer, herunder arbejdsskadeforsikringer.
5. Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6. Udgifter til offentlig transport.
 7. Udgifter til aktiviteter.
 8. Udgifter til formidling.
 9. Udgifter til lokaler.
10. Udgifter til kontorhold (f.eks. mindre kontorartikler, porto mv.) 11. Udgifter til mindre materielanskaffelser indtil 50.000 kr. pr. år (f.eks. indkøb af udstyr, køkkenmaskiner eller andet inventar). Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
12. Andre relevante udgifter til projektets gennemførelse.
Relevansen beskrives i en note til budgettet.
Udgifter til Stepping Stones-programmet Socialstyrelsen har oversat og trykt materiale i forhold til Stepping Stones-programmet (både til praktikere og forældre), og deltagerne på kurset får derfor materialet gratis i projektperioden.
Udgifter til evt. supervision Socialstyrelsen står til rådighed med sparring, ERFA-møder og informationsmøder gennem hele implementeringen af programmet, uden omkostninger for kommunen.
Kommunerne kan søge om støtte fra ansøgningspuljen til supervision.
 Den australske udbyder af Stepping Stones-programmet, organisationen Triple P/University of Queensland, udbyder forskellige former for supervision, som fremgår af bilag 1. Mere detaljeret er listen over de forskellige former for supervision følgende: Triple P Briefing, Clinical Support Workshop, Workshop Series (2 x half day workshops), Clinical Telephone Support (1 hour), Telephone Support for Managers, Supervisors, Coordinators (19 hours), Tailored Implementation Support Options, samt Strategic Project Consultation.
Prisen er ca. 3.000 euro, undtaget Clinical Telephone Support, der koster ca. 200 euro.
Såfremt kommunen ønsker at gøre brug af disse muligheder for supervision, skal kommunen tage direkte kontakt til Triple P organisationen, gerne gennem underviseren eller formidling af kontakt gennem Socialstyrelsen.
10. Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materialeanskaffelser for over 50.000 kr. per år.
 2. Køb af fast ejendom.
 3. Anlægsudgifter (f.eks. ombygning og renovering).
 4. Dækning af underskud eller anden gæld.
 5. Støtte til enkeltpersoners underhold.
 6. Aktiviteter, der fuldt ud er finansieret fra anden side.
 7. Uddannelsesmæssige aktiviteter for frivillige.
8. Uforudsete udgifter.
Der må ikke budgetteres med reserve mv.
9. Diverse/øvrige udgifter.
Der må ikke budgetteres med uspecificerede udgifter.
10. Overhead.
Udgifter til administration mv. skal fremgå af særskilte budgetposter.
 11. Aktiviteter for personer uden lovligt ophold i Danmark.
11. Praktiske oplysninger Ansøgningsfristen er den 9. marts 2017 kl. 12:00. Efter dette tidspunkt kan ansøgninger ikke længere fremsendes.
 Ansøgerne kan forvente svar på ansøgningerne i slutningen af marts 2017.
Socialfaglige spørgsmål og spørgsmål om administration af puljen behandles af Socialstyrelsens Center for Økonomi og Tilskudsforvaltning.
Spørgsmål kan stilles via tlf. 91 37 02 00, mandag  fredag mellem kl. 10.00  14.00, eller e-mail: tilskudsforvaltning@socialstyrelsen.dk.
Ansøgningsskemaet skal udfyldes elektronisk via puljeportalen.
For yderligere information om brug af puljeportalen se under vejledninger på puljeportalens forside.
Når Socialstyrelsen har modtaget ansøgningen, vil dette fremgå af status under Min tilskudssag.
12. Udarbejdelse af budget I forbindelse med ansøgning om støtte fra Socialstyrelsens puljer skal der udarbejdes budget for projekterne, der ansøges om støtte til.
Budgettet oprettes i forbindelse med udfyldelse af ansøgningen.
På puljens side findes en oversigt over budgetposter, som der kan ansøges om støtte til.
Du kan også bruge dette ark til at skabe overblik over dit budget, inden du opretter det i ansøgningen.
I anden ansøgningsrunde skal der udelukkende indsendes et budget for denne anden projektperiode.  Budgetskemaerne for anden projektperiode findes på ansøgningspuljens side på tilskudsportalen.
Periodiserede budgetter For hvert projektår (12 måneder) skal der udfyldes et årsbudget.
For et fireårigt projekt skal der således laves fire årsbudgetter.
Udgifterne i det enkelte årsbudget skal endvidere fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Er en konference en del af projektet, anføres udgiften i den/de måneder, som udgiften til konferencen forventes afholdt.
Gennemsnitstal kan således ikke anvendes.
Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønniveauet må ikke være højere end det, der er aftalt i de statslige overenskomster for tilsvarende arbejde.
Lønniveauet skal angives i budgettet.
Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
Transportudgifter Transportudgifter skal fordeles på følgende to udgiftsposter:
a.
Offentlig transport.
b.
Transport i egen bil, som skal budgetteres med antal kilometer og takst pr. km.
Vi gør opmærksom på, at udgifter til transport i egen bil højst kan udgøre statens almindelige takst pr. km (den lave sats), jf.
Cirkulære om Satsregulering for tjenesterejser.
Satsen skal angives i budgettet.
Materialeanskaffelser Med mindre særlige forhold taler derfor, kan udgiften til materialeanskaffelser som udgangspunkt ikke overstige 50.000 kr. i hvert projektår.
Der skal altid udarbejdes en note til budgetposter, som vedrører materialeanskaffelser.
Noter til budgettet Der kan udarbejdes forklarende noter til de udgiftsposter, som anføres i budgettet.
Hvis en af budgetposterne fx er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
Noten kan vedhæftes efter budgettet er udfyldt i ansøgningen.
Poster, som ikke kan fremgå af budgettet Følgende poster må ikke fremgå af budgettet:
1. Uforudsete udgifter.
Der må ikke budgetteres med reserve mv.
2. Overhead.
Udgifter til administration, kontorhold mv. skal fremgå af særskilte budgetposter.
3. Diverse/øvrige udgifter.
Der må ikke budgetteres med uspecificerede udgifter.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 13. Regnskabsaflæggelse Der skal aflægges regnskab for tilskuddet, og regnskabet skal være revisorpåtegnet.
 Ved aflæggelse af regnskab, skal de budgetterede poster, der var nævnt i projektets budget svare til posterne i regnskabet.
 Til udarbejdelse af regnskabet for tilskuddet skal der anvendes et særligt regnskabsregneark, som kan findes på min tilskudssag på portalen.
Regnearket er låst, og der kan kun indtastes data i de felter, som er markeret med gul farve.
Alle formler til beregningerne er lagt i regnearket, så sammentællinger foretages automatisk.
I regnearket findes kun de poster, som fremgår af vejledningens afsnit Tilskudsberettigede udgifter, og som fremgår af budgetskemaet.
Udover ovennævnte poster er der mulighed for at indtaste navne på fire poster, som Socialstyrelsen har godkendt i budgettet.
  I skal kun udfylde de felter, som er relevante for jeres regnskab.
  I skal udarbejde forklarende noter til poster/udgifter i regnskabet.
  Det er vigtigt, at der i regnskabet er angivet projektets titel og journalnummer.
 Regler for revision af regnskab findes i bekendtgørelsen.
