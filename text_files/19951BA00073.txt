Nr BSF 73 Forslag til folketingsbeslutning om udviklingskontrakter Fremsat af Kjeld Rahbæk Møller (SF) Tommy Dinesen (SF) Steen Gade (SF)  

 Jørn Jespersen (SF) den 30. januar 1996 Folketinget opfordrer regeringen til at ændre reglerne for  

 udviklingskontrakter efter følgende retningslinjer:
 - Den private partner i en udviklingskontrakt skal have en væsentlig del  

 af udviklingsomkostningerne betalt af staten mod tilbagebetalingspligt, hvis  

 udviklingsarbejdet lykkes og resulterer i ordrer.
 - Den private partner i en udviklingskontrakt skal ikke være garanteret en  

 ordre i forbindelse med et vellykket udviklingsarbejde, hvis der er  

 fremkommet bedre produkter på markedet, når produkterne af udviklingsarbejdet  

 kan udbydes.
 - Endvidere opfordrer Folketinget regeringen til efter de nye  

 retningslinjer at udbyde et antal udviklingskontrakter på miljøområdet med  

 henblik på at erstatte miljøskadelige produkter og processer med miljørigtige  

 produkter og processer.
Bemærkninger til forslaget Efter de nugældende regler kan den offentlige myndighed, der udbyder en  

 udviklingskontrakt, få udgifter i denne forbindelse dækket af en særlig  

 pulje.
Dette princip er forslagsstillerne ikke imod.
Derimod finder forslagsstillerne, at vilkårene for den private virksomhed,  

 der indgår kontrakten, er betænkelige.
Virksomheden forventes at dække  

 udviklingsomkostningerne selv, og den eneste tilskyndelse for virksomheden  

 til at indgå en udviklingskontrakt består derfor alene i en forventning om en  

 betydelig ordre, hvis udviklingsarbejdet lykkes.
Disse vilkår er af  

 erhvervsorganisationer med rette blevet kritiseret for at være  

 uhensigtsmæssige.
Set fra virksomhedens synspunkt er det kritiske punkt  

 finansiering af et udviklingsarbejde, der både kan lykkes og mislykkes.
Det  

 er her, virksomheden har brug for finansiel støtte til dækning af en  

 væsentlig del af risikoen.
Konsekvenserne af dette uhensigtsmæssige regelsæt er, at  

 udviklingskontrakter er blevet anvendt alt for lidt.
Det er et paradoks, når  

 sådanne kontrakter er blandt de bedste metoder til på samme tid både at opnå  

 en forbedring af den offentlige sektors funktion og en udvikling af  

 erhvervslivets konkurrenceevne.
 Hvis udviklingsarbejdet lykkes og resulterer i en kontrakt, bør  

 virksomheden være forpligtet til at tilbagebetale tilskuddet i form af en  

 andel af overskuddet, indtil tilskuddet er fuldt tilbagebetalt.
Det er tillige uhensigtsmæssigt, at et vellykket udviklingsarbejde altid  

 resulterer i en ordre.
Verden står ikke stille, og der kan være andre  

 virksomheder, som har beskæftiget sig med samme eller lignende problemer.
I  

 nogle tilfælde vil der derfor være virksomheder, som kan tilbyde endnu bedre  

 løsninger end den virksomhed, der fik udviklingskontrakten.
I sådanne  

 tilfælde bør den offentlige myndighed, der udbød kontrakten, naturligvis købe  

 det bedste produkt til prisen.
At være forpligtet til at købe det næstbedste  

 produkt er forkert brug af de offentlige midler og kan virke som en sovepude  

 for den pågældende virksomhed.
 En omlægning af reglerne for udviklingskontrakter efter disse  

 retningslinjer vil give såvel offentlige myndigheder som private virksomheder  

 langt bedre incitamenter til at indgå udviklingskontrakter end hidtil.
Som eksempel på anvendelse af udviklingskontrakter kan nævnes  

 miljøområdet.
Her er der et stort behov for at udvikle renere produkter og  

 processer.
Til belysning af felter inden for miljøområdet, hvor der er et  

 stort behov for at udvikle teknisk og økonomisk konkurrencedygtige  

 alternativer til de traditionelle miljøbelastende metoder, kan nævnes  

 følgende eksempler:
1) Tøjrenserier: alternativer til perchloretylen (per) og CFC.
Anvendelsen  

 af CFC er ophørt, men perchloretylen er også stærkt miljø- og  

 sundhedsskadeligt.
Det er nu omfattet af de grønne afgifter.
2) Tandfyldningsmaterialer: alternativer til kviksølv samt til bisphenol A  

 i plastfyldninger.
Det hævdes stadig af Sundhedsstyrelsen samt et flertal af  

 tandlæger, at plastfyldninger ikke er stærke nok til kindtændernes  

 tyggeflader.
Derfor er det tilladt, at kviksølv (amalgan) kan anvendes indtil  

 1999 og muligvis endnu længere.
Det seneste er, at plastfyldninger indeholder bisphenol A, som er et af de  

 stoffer, som mistænkes for at have en østrogenlignende og dermed en  

 fertilitetshæmmende effekt.
Der er derfor behov for udvikling af  

 plastfyldninger uden bisphenol A.
3) Alternativer til PVC, der anvendes i hospitalsartikler, visse  

 emballager samt byggematerialer.
Der er indgået en aftale, der skal føre til  

 en reduceret anvendelse af PVC, men bortset fra på emballageområdet sker der  

 meget lidt.
Det hævdes eksempelvis, at PVC er det eneste teknisk acceptable  

 materiale til en række hospitalsartikler, herunder blodposer og -slanger.
I relation til byggematerialer satser man officielt på genbrug af PVC, men  

 det går meget trægt.
Dette skyldes bl.a., at det er teknisk vanskeligt, da  

 der indgår en række forskellige tilsætningsstoffer i PVC.
Når disse blandes,  

 opnår man en ringere materialekvalitet.
Derfor er der stadig behov for at  

 erstatte PVC med andre materialer, også i relation til byggematerialer.
Hvis  

 erstatningsmaterialet er træ, f.eks. i vinduer, kræver det, at der i øvrigt  

 anvendes miljøvenlig imprægnering, jf. pkt. 4.
4) Træimprægnering.
De farligste imprægneringsmidler indeholdende  

 kviksølv, arsen, pentachlorphenol m.v. er nu forbudt i Danmark, men det er  

 fortsat meget miljøskadelige midler, der anvendes.
5) Genopladelige batterier.
Der findes nu alternativer til  

 nikkel-cadmium-batterier på markedet, men nikkelhybridbatterierne indeholder  

 stadig det miljøskadelige nikkel (som dog er mindre skadeligt end cadmium),  

 og disse er heller ikke teknisk konkurrencedygtige på alle områder.
Der  

 findes genopladelige lithiumbatterier, men disse er endnu for dyre.
