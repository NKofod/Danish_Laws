 Ministeriet for offentlige arbejder udsender hermed vejregler for  

 projektering af støjskærme og støjvolde.
 Reglerne, der er udarbejdet af vejregeludvalget, er udfærdiget i medfør af  

 § 6 i lov om offentlige veje (lovbekendtgørelse nr. 585 af 20. november  

 1975).
Reglerne, der er vejledende, er udarbejdet som projekteringsregler for  

 placering og udformning af støjskærme og støjvolde.
De gør rede for,  

 hvorledes afskærmningen mest hensigtsmæssigt kan udformes, men tager ikke  

 stilling til spørgsmålet om, hvorvidt der på et givet sted bør etableres  

 støjafskærmning, eller om finansieringen af sådan afskærmning.
Der er i reglerne lagt vægt på, at der ved deres anvendelse etableres en  

 støjafskærmning, som er teknisk og støjmæssig korrekt, og som tager fornødent  

 hensyn til beboerne langs vejen.
Herudover er afskærmningens udseende omtalt  

 med henblik på at opnå et æstetisk tilfredsstillende udseende.
Reglerne anbefaler løsninger, der er i overensstemmelse med den almindelig  

 anvendte nyere praksis og har alt i alt ikke væsentlige økonomiske  

 konsekvenser.
Bestemmelserne om beplantning og om flade skråninger kan under  

 visse omstændigheder medføre mindre udgiftsforøgelser, og andre bestemmelser  

 kan modsat medføre besparelser på anlægs-, drifts- og  

 vedligeholdelsesudgifterne.
Ved anlæg af volde med de flade skråninger, der er foreslået i reglerne,  

 kan arealudgiften i visse tilfælde blive større end ved anlæg af volde med  

 stejle skråninger.
Flade skråninger kan dog ofte anvendes som en del af de  

 berørte ejendommes udeareal og dermed medføre et tilsvarende mindre indgreb i  

 ejendommen.
 Såfremt reglernes forslag til anvendelse af jord og planter anvendes på  

 anlægstidspunktet, vil dette antagelig medføre reducerede udgifter til  

 vedligeholdelse og beplantning.
 Bestemmelserne om valg af konstruktion og materialer tilsigter bl.a. at  

 reducere vedligeholdelsen af afskærmningen.
Det bemærkes, at reglerne om beplantning tilsigter at nedsætte generne i  

 forbindelse med sidevind især ved afslutningen af afskærmningen.
De er  

 således ikke begrundet i hensynet til støjdæmpning.
 Yderligere eksemplarer af vejreglerne kan rekvireres i vejdirektoratet,  

 Havnegade 23, postboks 2169, 1016 København K., (01) 11 33 38.
