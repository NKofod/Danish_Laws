Beretning afgivet af Forskningsudvalget den 2.  

 oktober 2000 Beretning over Forslag til folketingsbeslutning om en  

 strategi for udbredelse af open source-programmel i Danmark [af Knud Erik Hansen (SF) m.fl.] Udvalget har behandlet beslutningsforslaget i nogle  

 møder og har herunder stillet spørgsmål til  

 forskningsministeren, som denne har besvaret skriftligt.
 Endvidere har udvalget modtaget en skriftlig henvendelse  

 fra Per Gjerløv, Birkerød.
Udvalget finder, at der for samfundet som helhed er  

 mange kvaliteter i den udviklingsmodel for IT, som open source-programmel  

 repræsenterer, og at den kan bidrage til en dynamisk IT-udvikling.
Det  

 er udvalgets vurdering, at open source rummer potentiale for færre  

 udgifter til IT, større sikkerhed mod aflytning og netindbrud,  

 større driftsikkerhed og større muligheder for tilpasning af  

 programmel til konkrete opgaver, og for at brugerne bliver mindre  

 afhængige af enkelte leverandører.
 Udvalget har noteret, at forskningsministeren har  

 tilkendegivet, at det er vigtigt, at den offentlige sektor er opmærksom  

 på mulighederne i open source-programmel, og at det er vigtigt, at de  

 erfaringer, der opbygges på området, gøres generelt  

 tilgængelige, samt at der allerede er taget initiativer med henblik  

 herpå.
Det er udvalgets opfattelse, at en dynamisk IT-udvikling  

 vil nyde godt af brug af åbne standarder, som f.eks.
HTML.
Det vil  

 betyde, at mange producenter vil kunne udbyde  programmel, at brugere vil  

 få flere produkter at vælge mellem, samt at brugerne kan  

 vælge forskellige produkter uden at få besvær med at  

 kommunikere, udveksle filer m.m., fordi standarderne er forskellige.  

 Åbne standarder er centrale for alt open source-programmel og er en  

 væsentlig forudsætning for dets udvikling og anvendelse.
Det er tillige udvalgets opfattelse, at det offentlige  

 så vidt muligt bør anvende åbne standarder, idet der heri  

 også ligger, at standarderne ikke må være pålagt  

 restriktioner fra virksomheder og lignende.
Det vil gøre det  

 offentlige mindre afhængigt af enkelte producenter som  

 leverandører til hver af de mange forskellige IT-opgaver.
Det vil  

 gøre det muligt for borgerne at være uafhængige af enkelte  

 eller få producenters produkter, når de skal kommunikere med det  

 offentlige.
 Uanset anbefalinger om anvendelse af open source i det  

 offentlige er det flertallets opfattelse, at de konkrete beslutninger om  

 programmel, udstyr m.m. må tages af dem, der normalt har ansvaret  

 herfor.
Det er endvidere udvalgets opfattelse, at åbne  

 standarder og afvisning af patenter på programmel er en væsentlig  

 forudsætning for en fair og reel konkurrence mellem produkter og  

 teknologityper inden for IT og i særdeleshed inden for  

 computerprogrammel.
Reguleringen kan, hvis man ønsker det,  

 foregå inden for de almindelige ophavsretlige regler.
Det er endelig udvalgets opfattelse, at patentering af  

 programmel kan være hæmmende for en dynamisk udvikling af IT og  

 vil være specielt hæmmende for open source.
Det er imidlertid  

 udvalgets ønske, at en endelig stillingtagen til patenter skal afvente  

 en redegørelse i Folketinget herom.
Udviklingen af open source får et større  

 perspektiv, hvis det sker på europæisk plan.
Det er derfor  

 væsentligt, at der sker en koordinering gennem EU.
