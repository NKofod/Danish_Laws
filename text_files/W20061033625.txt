Konkrete afgørelser vedr. § 1, stk. 3 fra ÅB 2006 I (N.j.nr. 06-520-00936) Nævnet afslog at udbetale erstatning til ansøger, der ombord på et SAS-fly i luftrummet over Heathrow, England, af en af ham ubekendt skadevolder var blevet tildelt et knytnæveslag i ansigtet.
Ansøger, der tidligere havde været ansat i det pågældende luftfartsselskab, havde fået plads i flyets cockpit hos kaptajnen, der var ansøgers tidligere kollega.
På et tidspunkt fik kaptajnen besked fra stewardesserne om, at en kvindelig passager var urolig.
Umiddelbart inden indflyvningen til Heathrow bad kaptajnen ansøger om at gå ud og tale den kvindelig passager til ro.
Ansøger henvendte sig derpå til den kvindelige passager, der slog ansøger i ansigtet.
 Da straffelovsovertrædelsen måtte anses for begået i britisk luftrum, skulle sagen afgøres efter offererstatningslovens § 1, stk. 3.
 Nævnet fandt ikke, at der forelå sådanne særlige omstændigheder, at nævnet på trods af, at handlingen var begået i udlandet, kunne udbetale erstatning, jf. offererstatningslovens § 1, stk. 3. Nævnet lagde herved bl.a. vægt på, at Arbejdsskadestyrelsen ikke på det foreliggende grundlag havde anset skaden for en arbejdsskade.
