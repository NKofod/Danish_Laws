Fremsat den 5. oktober 2022 af skatteministeren (Jeppe Bruus) Forslag til Lov om ændring af kildeskatteloven og selskabsskatteloven (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone) § 1 I kildeskatteloven, jf. lovbekendtgørelse nr. 824 af 28. april 2021, som ændret senest ved § 5 i lov nr. 902 af 21. juni 2022, foretages følgende ændringer:
 1. I § 2, stk. 1, nr. 1, indsættes efter 1. pkt. som nye punktummer:
»Som personligt arbejde i tjenesteforhold udført her i landet betragtes også personligt arbejde udført i Danmarks eksklusive økonomiske zone, når det personlige arbejde vedrører etablering, drift og benyttelse af kunstige øer, installationer og anlæg. 2. pkt. finder dog kun anvendelse på personligt arbejde udført i Danmarks eksklusive økonomiske zone vedrørende kabler og rørledninger, som fortsætter ind på Danmarks land- og søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.« 2. I § 2, stk. 1, nr. 1, 5. pkt., der bliver 7. pkt., ændres »4. pkt.« til: »6. pkt.« 3. I § 2, stk. 1, nr. 3, indsættes efter 1. pkt. som nye punktummer:
»1. pkt. omfatter også vederlag for personligt arbejde for en virksomhed vedrørende etablering, drift og benyttelse af kunstige øer, installationer og anlæg i Danmarks eksklusive økonomiske zone. 2. pkt. finder dog kun anvendelse på virksomhed i Danmarks eksklusive økonomiske zone vedrørende kabler og rørledninger, som fortsætter ind på Danmarks land- og søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.« 4. I § 2, stk. 3, indsættes som 3. og 4. pkt.:
»Ved fast driftssted efter stk. 1, nr. 4, forstås også aktiviteter, der udøves gennem et fast forretningssted i Danmarks eksklusive økonomiske zone, når de pågældende aktiviteter vedrører etablering, drift og benyttelse af kunstige øer, installationer og anlæg. 3. pkt. finder dog kun anvendelse på aktiviteter vedrørende kabler og rørledninger, som fortsætter ind på Danmarks land- eller søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.« 5. I § 2, stk. 14, 1. pkt., og nr. 2, 2. pkt., ændres »1.-5. pkt.« til: »1.-7. pkt.« § 2 I selskabsskatteloven, jf. lovbekendtgørelse nr. 1241 af 22. august 2022, som ændret ved § 1 i lov nr. 905 af 21. juni 2022, foretages følgende ændring:
 1. I § 2, stk. 2, indsættes som 3. og 4. pkt.:
»Ved fast driftssted efter stk. 1, litra a, forstås også aktiviteter, der udøves gennem et fast forretningssted i Danmarks eksklusive økonomiske zone, når de pågældende aktiviteter vedrører etablering, drift og benyttelse af kunstige øer, installationer og anlæg. 3. pkt. finder dog kun anvendelse på aktiviteter vedrørende kabler og rørledninger, som fortsætter ind på Danmarks land- eller søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.« § 3 Loven træder i kraft den 1. januar 2023.
Bemærkninger til lovforslaget 1. Indledning Regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti, Liberal Alliance og Alternativet indgik den 22. juni 2020 Klimaaftale for energi og industri m.v. (herefter Klimaaftale 2020) med henblik på at udvikle, udbygge og integrere grønne teknologier i energisektoren og industrien.
Det indgår bl.a. i Klimaaftale 2020, at der skal etableres en energiø med tilhørende havvindmøllepark i Nordsøen, og at der skal etableres faciliteter til fangst og lagring af CO2 (CCS  Carbon Capture and Storage). Ved tillæg af 4. februar 2021 til Klimaaftale 2020 blev det aftalt, at energiøen i Nordsøen skal konstrueres som en inddæmmet ø ca. 80 km fra den jyske vestkyst.
Derudover har aftalepartierne ved principaftale af 30. juni 2021 om en køreplan for lagring af CO2 og aftale af 14. december 2021 om en køreplan for fangst, transport og lagring af CO2 besluttet, at der skal igangsættes en proces med henblik på meddelelse af tilladelser til CO2-lagring i den danske undergrund bl.a. i Nordsøen.
De danske skatteregler finder som udgangspunkt kun anvendelse inden for 12-sømilegrænsen regnet fra den danske kyst.
Uden for 12-sømilegrænsen finder de danske skatteregler kun anvendelse, i det omfang internationale traktater og aftaler har tildelt Danmark ret til at udnytte de pågældende områder, og Danmark konkret har udnyttet denne kompetence ved at etablere lovhjemmel til beskatning.
De almindelige regler i kildeskatteloven og selskabsskatteloven om beskatning af indkomst indeholder ikke en sådan hjemmel.
Lovforslaget har til formål at indføre hjemmel til indkomstbeskatning af udenlandske selskaber m.v. og personer hjemmehørende i udlandet af aktiviteter, som disse måtte udøve i Danmarks eksklusive økonomiske zone, dvs. uden for 12-sømilegrænsen, hvis de pågældende aktiviteter vedrører etablering, drift og benyttelse af kunstige øer, installationer og anlæg.
Forslaget omfatter f.eks. aktiviteter knyttet til etablering, drift og benyttelse af havvindmølleparker og energiøer og aktiviteter knyttet til lagring af CO2.
2. Lovforslagets hovedpunkt 2.1. Indførelse af begrænset skattepligt ved udøvelse af visse aktiviteter i Danmarks eksklusive økonomiske zone 2.1.1. Gældende ret Selskaber og foreninger m.v., der er fuldt skattepligtige her til landet efter selskabsskattelovens § 1, beskattes efter et modificeret territorialprincip.
Det følger således af selskabsskattelovens § 8, stk. 2, at de ved opgørelsen af den skattepligtige indkomst ikke skal medregne indtægter og udgifter, som vedrører et fast driftssted eller en fast ejendom, der er beliggende i en fremmed stat, på Færøerne eller i Grønland.
Indkomst ved aktiviteter, som sådanne selskaber og foreninger m.v., udøver i Danmarks eksklusive økonomiske zone, dvs. uden for 12-sømilegrænsen, er således skattepligtig her til landet.
Fysiske personer, der er fuldt skattepligtige her til landet, beskattes efter globalindkomstprincippet.
Det vil sige, at de ved opgørelsen af den skattepligtige indkomst skal medregne alle indtægter, hvad enten de hidrører her fra landet eller ej.
Udenlandske selskaber og foreninger m.v. er skattepligtige efter selskabsskattelovens § 2, stk. 1, litra a (begrænset skattepligt), hvis de udøver et erhverv med fast driftssted her i landet.
Tilsvarende er fysiske personer, der ikke er omfattet af fuld skattepligt her til landet, begrænset skattepligtige her til landet, hvis de udøver et erhverv med fast driftssted her i landet, jf. kildeskattelovens § 2, stk. 1, nr. 4.
 Når der foreligger fast driftssted her i landet, skal der opgøres en indkomst for det faste driftssted svarende til den indkomst, som ville være blevet opgjort for et selvstændigt foretagende, der i øvrigt havde udøvet aktiviteterne under tilsvarende vilkår, jf. selskabsskattelovens § 2, stk. 7, og kildeskattelovens § 2, stk. 8.
Den begrænsede skattepligt som følge af fast driftssted indtræder, når to grundlæggende forhold foreligger, nemlig dels at den fysiske eller juridiske person udøver et erhverv, dels at dette erhverv udøves gennem et fast driftssted her i landet.
For at der foreligger et fast driftssted, skal det udenlandske selskab eller den udenlandske fysiske person som udgangspunkt have et fast forretningssted her i landet, jf. selskabsskattelovens § 2, stk. 2-4, og kildeskattelovens § 2, stk. 3. Der kan dog også foreligge et fast driftssted, hvor der alene er tale om, at et selskab eller en person her i landet handler på vegne af det udenlandske selskab m.v. eller personen fra udlandet, jf. selskabsskattelovens § 2, stk. 4, og kildeskattelovens § 2, stk. 5.
 For fysiske personer, der ikke er omfattet af fuld skattepligt her til landet, gælder endvidere, at de er begrænset skattepligtige her til landet af vederlag for personligt arbejde i tjenesteforhold udført her i landet, jf. kildeskattelovens § 2, stk. 1, nr. 1.
 Efter kildeskattelovens § 2, stk. 14, nr. 2, er fysiske personer dog ikke undergivet begrænset skattepligt af vederlag for personligt arbejde i tjenesteforhold udført her i landet, hvor vederlaget udbetales af en udenlandsk arbejdsgiver m.v., medmindre vederlaget erhverves af en person, der opholder sig her i landet i en eller flere perioder, der tilsammen overstiger 183 dage inden for en 12-månedersperiode, eller vederlaget udbetales af en arbejdsgiver m.v. med fast driftssted her i landet.
 Fysiske personer, der ikke er omfattet af fuld skattepligt her til landet, er desuden begrænset skattepligtige her til landet, når de modtager vederlag for personligt arbejde i forbindelse med at være stillet til rådighed for at udføre arbejde for en virksomhed her i landet, og arbejdet udgør en integreret del af virksomheden, jf. kildeskattelovens § 2, stk. 1, nr. 3. Bestemmelsen omfatter såkaldt arbejdsudleje.
Som udgangspunkt gælder dansk lovgivning kun inden for en grænse på 12 sømil (22,224 km) fra den danske kyst, dvs. på det danske land- og søterritorium.
Det gælder også i forhold til de danske skatteregler.
Uden for 12-sømilegrænsen har dansk ret kun gyldighed, hvis internationale traktater og aftaler har tildelt Danmark ret til at udnytte de pågældende ressourcer på det relevante geografiske område, og Danmark har etableret en konkret lovhjemmel hertil.
Efter artikel 56 og 60 i FNs havretskonvention har kyststaten uden for 12-sømilegrænsen, men inden for den såkaldte eksklusive økonomiske zone, en eksklusiv ret i forhold til bl.a. udnyttelse af havbundens naturlige ressourcer og udvinding af vindenergi, og en eneret til at etablere og regulere opførelsen, driften og brugen af kunstige øer, installationer og anlæg.
Kyststaten har en eksklusiv jurisdiktion i skatte- og afgiftsmæssig henseende i tilknytning til disse rettigheder.
 Danmarks eksklusive økonomiske zone omfatter hele den danske kontinentalsokkel.
 Når der f.eks. er tale om etablering, drift og brug af kunstige øer, installationer og anlæg som nævnt i artikel 56 og 60 i FNs havretskonvention, har Danmark dermed som udgangspunkt ret til at beskatte udenlandske selskaber m.v. og personer, der er hjemmehørende i udlandet, af indkomst fra aktiviteter og personligt arbejde, der udføres på den danske kontinentalsokkel uden for 12-sømilegrænsen, hvis der er indført en konkret lovhjemmel herfor.
 Som en undtagelse fra artikel 56 og 60 i FNs havretskonvention gælder det dog efter konventionens artikel 79, stk. 1, at alle stater er berettiget til at udlægge undersøiske kabler og rørledninger på kontinentalsoklen, idet kyststaten i givet fald skal godkende linjeføringen, jf. artikel 79, stk. 3. Af artikel 79, stk. 4, i FNs havretskonvention følger, at kyststaten i relation til sådanne undersøiske rørledninger og kabler dog fortsat har en eksklusiv jurisdiktion i bl.a. skatte- og afgiftsmæssig henseende, når der er tale om kabler eller rørledninger, som fortsætter ind på dens land- eller søterritorium, eller kabler eller rørledninger bygget eller benyttet i forbindelse med efterforskningen af dens kontinentalsokkel eller udnyttelsen af dens ressourcer eller driften af kunstige øer, installationer og anlæg under dens jurisdiktion.
 Indkomst, som fysiske og juridiske personer, der er skattemæssigt hjemmehørende i udlandet, oppebærer i forbindelse med etablering (nedlægning) og drift af undersøiske kabler og rørledninger på den danske kontinentalsokkel uden for 12-sømilegrænsen, vil således efter FNs havretskonvention ikke kunne undergives dansk beskatning, når de pågældende kabler eller rørledninger udelukkende benyttes til transit gennem Danmarks eksklusive økonomiske zone.
Kulbrinteskatteloven udgør et eksempel på en udvidelse af dansk beskatningsret til også at gælde uden for 12-sømilegrænsen.
Med kulbrinteskatteloven er der indført en hjemmel til beskatning af enhver form for indkomst i forbindelse med forundersøgelse, efterforskning og indvinding af kulbrinter og dertil knyttet virksomhed m.m., når indtægterne er erhvervet ved en sådan virksomhed eller arbejde udført i Danmark, herunder søterritoriet, samt dansk kontinentalsokkelområde, jf. kulbrinteskattelovens § 1, stk. 1, nr. 1.
 Hverken kildeskatteloven eller selskabsskatteloven indeholder imidlertid regler, der giver mulighed for at beskatte aktiviteter, som fysiske eller juridiske personer, der ikke er fuldt skattepligtige her til landet, udelukkende udøver i Danmarks eksklusive økonomiske zone, dvs. på dansk kontinentalsokkel uden for 12-sømilegrænsen.
2.1.2. Skatteministeriets overvejelser Ved lov nr. 2379 af 14. december 2021 om projektering af anlæg af en energiø i Nordsøen er der givet en bemyndigelse til klima-, energi- og forsyningsministeren til at foretage forberedelse og projektering, herunder afholdelse af udbud, og de øvrige dispositioner, som er nødvendige for anlæg af energiøen.
Det fremgår af loven, at energiøen forventes placeret i Danmarks eksklusive økonomiske zone ca. 100 km fra den jyske vestkyst og dermed uden for 12-sømilegrænsen.
 Faciliteter til CO2-lagring i Nordsøen og yderligere havvindmølleparker vil ligeledes kunne forventes etableret uden for 12-sømilegrænsen.
Det er opfattelsen, at selskaber m.v. og personer, der er skattemæssigt hjemmehørende i udlandet, i det omfang det er muligt efter FNs havretskonvention, bør betale skat til Danmark af indkomst, der oppebæres ved udøvelse af aktiviteter i Danmarks eksklusive økonomiske zone gennem et fast driftssted knyttet til etablering, drift og benyttelse af kunstige øer, installationer og anlæg, herunder CO2-lagring, på lige fod med danske selskaber m.v. og personer, der er skattemæssigt hjemmehørende i Danmark.
Det er også vurderingen, at udenlandske fysiske personer bør være omfattet af skattepligt til Danmark, når de oppebærer vederlag for personligt arbejde udført i Danmarks eksklusive økonomiske zone, og det personlige arbejde vedrører etablering, drift og benyttelse af kunstige øer, installationer og anlæg.
 På den baggrund er det vurderingen, at der bør indføres hjemmel til en sådan beskatning, således at beskatningen af sådanne aktiviteter uden for 12-sømilegrænsen i videst muligt omfang svarer til beskatningen af fysiske og juridiske personer, der er skattemæssigt hjemmehørende i udlandet, og som udfører aktiviteter på dansk land- eller søterritorium.
2.1.3. Den foreslåede ordning Det foreslås at ændre reglerne om begrænset skattepligt for selskaber m.v. og fysiske personer, således at reglerne om begrænset skattepligt ved udøvelse af erhverv med fast driftssted her i landet udvides til også at omfatte sådanne aktiviteter, der udøves gennem et fast driftssted på den danske kontinentalsokkel uden for 12-sømilegrænsen.
 Dog foreslås udvidelsen begrænset til aktiviteter, der vedrører etablering, drift og benyttelse af kunstige øer, installationer og anlæg.
 Endvidere foreslås udvidelsen, for så vidt angår kabler og rørledninger, begrænset til aktiviteter, der vedrører etablering, drift og benyttelse af kabler og rørledninger, som fortsætter ind på Danmarks land- eller søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.
 Begrænsningerne af den foreslåede udvidelse af skattepligtsreglerne har til formål at sikre, at forslaget overholder reglerne i FNs havretskonvention om, i hvilket omfang kyststaten kan udøve sin beskatningskompetence på aktiviteter uden for 12-sømilegrænsen.
 Det foreslås endvidere, at den begrænsede skattepligt for fysiske personers vederlag for personligt arbejde i tjenesteforhold her i landet også skal omfatte vederlag for personligt arbejde i Danmarks eksklusive økonomiske zone, når det personlige arbejde vedrører etablering, drift og benyttelse af kunstige øer, installationer og anlæg.
 I lighed med de foreslåede regler om udvidelse af den begrænsede skattepligt for indkomst fra et fast driftssted foreslås det, at udvidelsen af den begrænsede skattepligt for vederlag for personligt arbejde ikke skal omfatte personligt arbejde i forbindelse med etablering, drift og benyttelse af undersøiske kabler og rørledninger, der udelukkende benyttes til transit gennem Danmarks eksklusive økonomiske zone, dvs. uden for 12-sømilegrænsen.
Efter kildeskattelovens § 2, stk. 14, nr. 2, forudsætter den begrænsede skattepligt for vederlag for personligt arbejde i tjenesteforhold, at personen har opholdt sig her i landet i en eller flere perioder, der tilsammen overstiger 183 dage inden for en 12-månedersperiode, eller at vederlaget udbetales af en arbejdsgiver m.v. med fast driftssted her i landet.
Denne forudsætning for den begrænsede skattepligt vil også skulle gælde vederlag for personligt arbejde i Danmarks eksklusive økonomiske zone.
Endeligt foreslås det, at det geografiske anvendelsesområde for reglerne om begrænset skattepligt ved arbejdsudleje udvides på tilsvarende vis.
Det foreslås således, at den begrænsede skattepligt for fysiske personers vederlag for personligt arbejde i forbindelse med at være stillet til rådighed for at udføre arbejde for en virksomhed her i landet, når arbejdet udgør en integreret del af virksomheden, jf. kildeskattelovens § 2, stk. 1, nr. 3, også vil skulle gælde, når virksomheden vedrører etablering, drift og benyttelse af kunstige øer, installationer og anlæg i Danmarks eksklusive økonomiske zone.
 Den begrænsede skattepligt for vederlag for personligt arbejde i arbejdsudlejetilfælde skal dog efter forslaget ikke omfatte vederlag for arbejde for en virksomhed, som vedrører undersøiske kabler og rørledninger, der udelukkende benyttes til transit gennem Danmarks eksklusive økonomiske zone, dvs. uden for 12-sømilegrænsen.
3. Økonomiske konsekvenser og implementeringskonsekvenser for det offentlige Bortset fra aktiviteter forbundet med kulbrinteindvinding, der er omfattet af særlige beskatningsregler, udøver virksomheder, der ikke er hjemmehørende i Danmark, i dag ikke i nævneværdigt omfang indkomstgivende aktiviteter gennem faste forretningssteder på den danske kontinentalsokkel uden for 12-sømilegrænsen.
Med planerne om etablering af bl.a. energiøer, havvindmølleparker og anlæg til lagring af CO2, forventes der fremtidige aktiviteter af denne karakter.
Ved at skabe hjemmel til beskatning af aktiviteterne bevirker lovforslaget, at der kan opstå et merprovenu for staten.
Størrelsesordenen heraf kan på det foreliggende grundlag dog ikke kvantificeres nærmere.
Desuden bevirker lovforslaget, at der vil være mulighed for at beskatte indkomst forbundet med aktiviteter, som fysiske personer, der ikke er fuldt skattepligtige her til landet, udøver i Danmarks eksklusive økonomiske zone.
Det vil medføre et yderligere merprovenu for staten, som på det foreliggende grundlag dog ikke kan kvantificeres nærmere.
Lovforslaget vurderes isoleret set at medføre implementeringsmæssige konsekvenser for Skatteforvaltningen på 0,9 mio. kr. i 2024, 1,5 mio. kr. i 2025 og 2,3 mio. kr. årligt fra 2026 og frem.
Omkostningerne kan henføres til registrering og kontrol.
 Lovforslaget indebærer ikke økonomiske konsekvenser og implementeringskonsekvenser for kommunerne og regionerne.
 Det er vurderingen, at forslaget er udformet i overensstemmelse med de syv principper for digitaliseringsklar lovgivning.
 4. Økonomiske og administrative konsekvenser for erhvervslivet m.v.
Lovforslaget vil betyde, at de dele af erhvervslivet, der ikke er skattemæssigt hjemmehørende i Danmark, og som udøver aktiviteter gennem et fast forretningssted på den danske kontinentalsokkel uden for 12-sømilegrænsen, vil blive underlagt danske skatteregler.
I det omfang den danske selskabsskattesats overstiger den skattesats, de pågældende virksomheder beskattes med i hjemlandet, vil de som følge af lovforslaget opleve en øget beskatning.
Størrelsen heraf kan dog på det foreliggende grundlag ikke kvantificeres.
 Erhvervsstyrelsens Område for Bedre Regulering (OBR) har vurderet, at lovforslaget ikke medfører administrative konsekvenser for erhvervslivet i Danmark.
 Innovations- og Iværksættertjekket vurderes ikke at være relevant, fordi lovforslaget ikke påvirker virksomheders eller iværksætters muligheder for at teste, udvikle og anvende nye teknologier og innovation.
5. Administrative konsekvenser for borgerne Lovforslaget har ingen administrative konsekvenser for borgerne.
6. Klimamæssige konsekvenser Lovforslaget har ingen klimamæssige konsekvenser.
7. Miljø- og naturmæssige konsekvenser Lovforslaget har ingen miljø- og naturmæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 24. juni 2022 til den 18. august 2022 været sendt i høring hos følgende myndigheder og organisationer m.v.:
 3F, Advokatsamfundet, Arbejderbevægelsens Erhvervsråd, ATP, Borger- og retssikkerhedschefen i Skatteforvaltningen, Brancheforeningen for Aktive Ejere i Danmark, CEPOS, Cevea, Danmarks Skibskredit, Dansk Aktionærforening, Dansk Energi, Dansk Erhverv, Dansk Fjernvarme, Dansk Iværksætterforening, Dansk Solcelleforening, Danske Advokater, Danske Havne, Danske Rederier, DI, Digitaliseringsstyrelsen, Energy Innovation Cluster, Erhvervsstyrelsen  Område for Bedre Regulering (OBR), Finans Danmark, Foreningen Danske Revisorer, Foreningen til Søfartens Fremme, Forsikring & Pension, FSR - danske revisorer, Justitia, Kraka, Landsskatteretten, Nordsøfonden, Olie Gas Danmark (ODM), SEGES, Skatteankeforvaltningen, SMVdanmark, SRF Skattefaglig Forening og Vindmølleindustrien.
Bemærkninger til lovforslagets enkelte bestemmelser Til § 1 Til nr. 1 Det fremgår af kildeskattelovens § 2, stk. 1, nr. 1, at personer, der er skattemæssigt hjemmehørende i udlandet, er skattepligtige til Danmark (begrænset skattepligt) af vederlag for personligt arbejde i tjenesteforhold udført her i landet.
Der indtræder dog kun begrænset skattepligt af vederlag for personligt arbejde, hvis personen har opholdt sig her i landet i en eller flere perioder, der tilsammen overstiger 183 dage inden for en 12-månedersperiode, eller vederlaget udbetales af en arbejdsgiver m.v. med fast driftssted her i landet, jf. kildeskattelovens § 2, stk. 14, nr. 2.
Medmindre andet er fastsat, omfatter danske skatteregler ikke aktiviteter udført i Danmarks eksklusive økonomiske zone.
Den begrænsede skattepligt for vederlag for personligt arbejde i tjenesteforhold udført her i landet gælder derfor kun, hvis det personlige arbejde er udført på land eller på dansk søterritorium inden for 12-sømilegrænsen.
 Det foreslås, at der i kildeskattelovens 2, stk. 1, nr. 1, indsættes et nyt 2. pkt., hvorefter der som personligt arbejde i tjenesteforhold udført her i landet også betragtes personligt arbejde udført i Danmarks eksklusive økonomiske zone, når det personlige arbejde vedrører etablering, drift og benyttelse af kunstige øer, installationer og anlæg.
 Den foreslåede bestemmelse vil betyde, at personer, der er hjemmehørende i udlandet, som udfører arbejde på den danske kontinentalsokkel uden for 12-sømilegrænsen, dvs. i Danmarks eksklusive økonomiske zone, som udgangspunkt vil blive skattepligtige til Danmark af indkomsten fra dette arbejde, når arbejdet vedrører etablering, drift og benyttelse af kunstige øer, installationer og anlæg.
Etablering, drift og benyttelse skal forstås bredt, således at alle former for arbejde, der har direkte sammenhæng med kunstige øer, installationer og anlæg i Danmarks eksklusive økonomiske zone, vil være omfattet.
Arbejde, der f.eks. består i vedligeholdelse eller nedtagning af anlæg, vil derfor også være omfattet af den foreslåede bestemmelse.
 Det foreslås, at der i kildeskattelovens § 2, stk. 1, nr. 1, indsættes et nyt 3. pkt., hvorefter det foreslåede nye 2. pkt. dog kun finder anvendelse på personligt arbejde i Danmarks eksklusive økonomiske zone vedrørende kabler og rørledninger, som fortsætter ind på Danmarks land- og søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.
 Denne undtagelse vil indebære, at vederlag for personligt arbejde i tjenesteforhold kun vil være begrænset skattepligtigt til Danmark, hvis arbejdet vedrører kabler og rørledninger, som fortsætter ind på Danmarks land- eller søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.
Den foreslåede udvidelse af den begrænsede skattepligt vil f.eks. komme til at omfatte vederlag for aktiviteter knyttet til etablering, drift og benyttelse af den planlagte energiø i Nordsøen og havvindmølleparker i forbindelse hermed.
Endvidere vil udvidelsen af den begrænsede skattepligt også skulle gælde for de aktiviteter, som måtte blive igangsat i forhold til lagring af CO2 i havområder omkring Danmark, f.eks. i undergrunden i den danske del af Nordsøen.
 Betingelsen i kildeskattelovens § 2, stk. 14, nr. 2, om, at der kun indtræder begrænset skattepligt af vederlag for personligt arbejde udbetalt af en udenlandsk arbejdsgiver m.v., hvis personen har opholdt sig her i landet i en eller flere perioder, der tilsammen overstiger 183 dage inden for en 12-månedersperiode, eller vederlaget udbetales af en udenlandsk arbejdsgiver m.v. med fast driftssted her i landet, vil også skulle gælde for vederlag for personligt arbejde omfattet af den foreslåede geografiske udvidelse.
 Begrænset skattepligt af vederlag for personligt arbejde vil således indtræde, hvor personen har en dansk arbejdsgiver, hvor personen har en udenlandsk arbejdsgiver og inden for en given 12-månedersperiode tilsammen har opholdt sig i mere end 183 dage i Danmark, dvs. inden for 12-sømilegrænsen, eller personen har en udenlandsk arbejdsgiver med fast driftssted i Danmark.
 Det vil følge af den i lovforslagets § 1, nr. 4, og den i § 2 foreslåede ændring af det geografiske område for fast driftssted, at et fast driftssted i Danmark vil kunne være beliggende i Danmarks eksklusive økonomiske zone.
I tilfælde, hvor en fysisk person, der ikke er fuldt skattepligtig til Danmark, har en udenlandsk arbejdsgiver uden fast driftssted i Danmark, vil begrænset skattepligt for vederlag for personligt arbejde efter kildeskattelovens § 2, stk. 14, nr. 2, forudsætte, at den fysiske person har opholdt sig her i landet i over 183 dage inden for en 12-månedersperiode.
Der vil fortsat ikke foreligge ophold her i landet i relation til bestemmelsen i § 2, stk. 14, nr. 2, når personen opholder sig på f.eks. kunstige øer eller installationer uden for 12-sømile grænsen.
Til nr. 2 Kildeskattelovens § 2, stk. 1, nr. 1, 5. pkt., fastsætter, at hvis den indkomst, som er nævnt i 4. pkt., vedrører arbejde udført såvel i som uden for Danmark, omfatter den begrænsede skattepligt kun den del, der forholdsmæssigt kan henføres til arbejde udført i Danmark.
Indkomst som nævnt i 4. pkt. er fratrædelsesgodtgørelser, løn i en opsigelsesperiode og lignende ydelser, når sådan indkomst erhverves i forbindelse med ophør af et ansættelsesforhold, der har omfattet arbejde udført i Danmark, og lønindkomsten har været undergivet dansk beskatning.
 Det foreslås at ændre kildeskattelovens § 2, stk. 1, nr. 1, 5. pkt., der bliver 7. pkt., derved, at henvisningen til 4. pkt. ændres, så der henvises til 6. pkt.
Den foreslåede ændring er en konsekvens af lovforslagets § 1, nr. 1, hvorved der foreslås indsat to nye punktummer som kildeskattelovens § 2, stk. 1, nr. 1, 2. og 3. pkt.
Konsekvensændringen vil ikke indebære en materiel ændring af de gældende regler.
Til nr. 3 Efter kildeskattelovens § 2, stk. 1, nr. 3, 1. pkt., er personer, der er hjemmehørende i udlandet, undergivet begrænset skattepligt til Danmark af vederlag for personligt arbejde i forbindelse med at være stillet til rådighed for at udføre arbejde for en virksomhed her i landet, når arbejdet udgør en integreret del af virksomheden.
Bestemmelsen omfatter vederlag for personligt arbejde ved såkaldt arbejdsudleje.
Medmindre andet er fastsat, omfatter danske skatteregler ikke aktiviteter udført i Danmarks eksklusive økonomiske zone.
Den begrænsede skattepligt for vederlag for personligt arbejde i forbindelse med arbejdsudleje til en virksomhed her i landet gælder derfor kun, hvis virksomheden udføres på land eller på dansk søterritorium inden for 12-sømilegrænsen.
 Det foreslås, at der i kildeskattelovens § 2, stk. 1, nr. 3, efter 1. pkt. indsættes 2 nye punktummer, der bliver 2. og 3. pkt.
 Det foreslås i det nye 2. pkt., at 1. pkt. også skal omfatte vederlag for personligt arbejde for en virksomhed udført i Danmarks eksklusive økonomiske zone, når virksomheden vedrører etablering, drift og benyttelse af kunstige øer, installationer og anlæg.
 Den foreslåede bestemmelse vil betyde, at personer, der er hjemmehørende i udlandet, og som er arbejdsudlejet til en virksomhed, der udfører aktiviteter vedrørende etablering, drift og benyttelse af kunstige øer, installationer og anlæg i Danmarks eksklusive økonomiske zone, som udgangspunkt vil blive skattepligtige til Danmark af indkomsten fra dette arbejde.
Etablering, drift og benyttelse skal forstås bredt, således at alle former for virksomhed, der har direkte sammenhæng med kunstige øer, installationer og anlæg i Danmarks eksklusive økonomiske zone, vil være omfattet.
Virksomhed, der f.eks. består i vedligeholdelse eller nedtagning af anlæg, vil derfor også skulle være omfattet af den foreslåede bestemmelse.
Den foreslåede udvidelse af den begrænsede skattepligt vil f.eks. komme til at gælde for vederlag for personligt arbejde for personer, der er arbejdsudlejet til virksomheder, der har aktiviteter knyttet til etablering og drift af den planlagte energiø i Nordsøen og havvindmølleparker i forbindelse hermed.
Endvidere vil udvidelsen af den begrænsede skattepligt også skulle gælde for eksempelvis vederlag for personligt arbejde for personer, der er arbejdsudlejet til virksomheder, der har aktiviteter vedrørende lagring af CO2 i Danmarks eksklusive økonomiske zone, f.eks. i undergrunden i den danske del af Nordsøen.
 Det foreslås endvidere i det nye 3. pkt., at 2. pkt. dog kun skal finde anvendelse på virksomhed vedrørende kabler og rørledninger i Danmarks eksklusive økonomiske zone, som fortsætter ind på Danmarks land- og søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.
 Indkomst for personligt arbejde, som fysiske personer, der er skattemæssigt hjemmehørende i udlandet, oppebærer i forbindelse med arbejdsudleje til en virksomhed, der udøver aktiviteter vedrørende etablering og drift af undersøiske kabler og rørledninger på den danske kontinentalsokkel uden for 12-sømilegrænsen, dvs. i Danmarks eksklusive økonomiske zone, vil således ikke blive undergivet dansk beskatning, når de pågældende kabler eller rørledninger udelukkende benyttes til transit gennem Danmarks eksklusive økonomiske zone.
Til nr. 4 Det fremgår af kildeskattelovens § 2, stk. 1, nr. 4, at personer, der er hjemmehørende i udlandet, er undergivet begrænset skattepligt til Danmark af indkomst fra erhverv med fast driftssted her i landet.
 Det følger af kildeskattelovens § 2, stk. 3, at der foreligger fast driftssted, når personen udøver erhverv gennem et fast forretningssted her i landet, og at bygge-, anlægs- og monteringsarbejde udgør et fast driftssted fra første dag.
 Når der foreligger fast driftssted her i landet, skal der opgøres en indkomst for det faste driftssted svarende til den indkomst, som ville være blevet opgjort for et selvstændigt foretagende, der i øvrigt havde udøvet aktiviteterne under tilsvarende vilkår, jf. kildeskattelovens § 2, stk. 8.
 Det foreslås, at der i kildeskattelovens § 2, stk. 3, indsættes et nyt 3. pkt., hvorefter der ved fast driftssted efter kildeskattelovens § 2, stk. 1, nr. 4, også forstås aktiviteter, der udøves gennem et fast driftssted i Danmarks eksklusive økonomiske zone, når de pågældende aktiviteter vedrører etablering, drift og benyttelse af kunstige øer, installationer og anlæg.
 Den foreslåede bestemmelse vil betyde, at personer, der er hjemmehørende i udlandet, og som udøver aktiviteter på den danske kontinentalsokkel uden for 12-sømilegrænsen, vil blive skattepligtige til Danmark af indkomsten fra disse aktiviteter, når aktiviteterne vedrører etablering, drift og benyttelse af kunstige øer, installationer og anlæg, og betingelserne for, at der foreligger et fast driftssted, er opfyldt.
Den foreslåede udvidelse af den begrænsede skattepligt vil f.eks. komme til at omfatte aktiviteter knyttet til etablering og drift af den planlagte energiø i Nordsøen og havvindmølleparker i forbindelse hermed.
Endvidere vil udvidelsen af den begrænsede skattepligt også skulle gælde for eksempelvis aktiviteter, som måtte blive igangsat i forhold til lagring af CO2 i Danmarks eksklusive økonomiske zone, f.eks. i undergrunden i den danske del af Nordsøen.
Etablering, drift og benyttelse skal forstås bredt, således at alle former for aktiviteter, der har direkte sammenhæng med kunstige øer, installationer og anlæg i Danmarks eksklusive økonomiske zone, vil være omfattet.
Aktiviteter, der f.eks. består i vedligeholdelse eller nedtagning af anlæg, vil derfor også være omfattet af den foreslåede bestemmelse.
 Det foreslås endvidere i kildeskattelovens § 2, stk. 3, 4. pkt., at den i 3. pkt. foreslåede bestemmelse ikke vil skulle anvendes på aktiviteter, der vedrører etablering, drift og benyttelse af kabler og rørledninger, som hverken fortsætter ind på Danmarks land- eller søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.
Indkomst, som fysiske personer, der er skattemæssigt hjemmehørende i udlandet, oppebærer i forbindelse med etablering og drift af undersøiske kabler og rørledninger på den danske kontinentalsokkel uden for 12-sømilegrænsen, dvs. i Danmarks eksklusive økonomiske zone, vil således ikke blive undergivet dansk beskatning, når de pågældende kabler eller rørledninger udelukkende benyttes til transit gennem Danmarks eksklusive økonomiske zone.
Dette vil gælde, selv om aktiviteterne udøves gennem et fast forretningssted i den eksklusive økonomiske zone.
Til nr. 5 Kildeskattelovens § 2, stk. 14, fastsætter, at en række indkomster ikke er begrænset skattepligtige, hvis de udbetales af bestemte fysiske eller juridiske personer.
Blandt de indkomsttyper, som bestemmelsen vedrører, indgår blandt andet indkomst omfattet af kildeskattelovens § 1, stk. 1, nr. 1, 1.-5. pkt., dvs. bl.a. indkomst i form af vederlag for personligt arbejde i tjenesteforhold udført her i landet, jf. kildeskattelovens § 1, stk. 1, nr. 1, 1. pkt.
 Efter kildeskattelovens § 2, stk. 14, nr. 2, er indkomst omfattet af opregningen i stk. 14, 1. pkt., ikke omfattet af den begrænsede skattepligt, når den udbetales af en fysisk eller juridisk person, der ikke har hjemting her i landet, medmindre indkomsten optjenes af en person, der opholder sig her i landet i en eller flere perioder, der tilsammen overstiger 183 dage inden for en 12-måneders-periode, eller udbetalingen foretages af en fysisk eller juridisk person, som har fast driftssted her i landet, jf. kildeskattelovens stk. 1, nr. 4, eller selskabsskattelovens § 2, stk. 1, litra a.
 Det foreslås at ændre kildeskattelovens § 2, stk. 14. 1. pkt., og nr. 2, således, at henvisningerne til stk. 1, nr. 1, 1.-5. pkt., ændres, så der henvises til stk. 1, nr. 1, 1.-7. pkt.
 Der er tale om en konsekvensændring som følge af lovforslagets § 1, nr. 1, hvorved der foreslås indsat to nye punktummer som kildeskattelovens § 2, stk. 1, nr. 1, 2. og 3. pkt.
Til § 2 Selskaber og foreninger m.v., der har hjemsted i udlandet, er undergivet begrænset skattepligt til Danmark, hvis de udøver erhverv med fast driftssted her i landet, jf. selskabsskattelovens § 2, stk. 1, litra a.
 Det følger af selskabsskattelovens § 2, stk. 2, at der foreligger fast driftssted, når der udøves erhverv gennem et fast forretningssted her i landet, og at bygge-, anlægs- og monteringsarbejde udgør et fast driftssted fra første dag.
 Når der foreligger fast driftssted her i landet, skal der opgøres en indkomst for det faste driftssted svarende til den indkomstopgørelse, som et selvstændigt foretagende ville skulle opgøre, jf. selskabsskattelovens § 2, stk. 7.
 Det foreslås, at der i selskabsskattelovens § 2, stk. 2, indsættes et nyt 3. pkt., hvorefter der ved fast driftssted også forstås aktiviteter, der udøves gennem et fast forretningssted i Danmarks eksklusive økonomiske zone, når de pågældende aktiviteter vedrører etablering, drift og benyttelse af kunstige øer, installationer og anlæg.
 Den foreslåede bestemmelse vil betyde, at selskaber m.v., der er hjemmehørende i udlandet, som udøver aktiviteter på den danske kontinentalsokkel uden for 12-sømilegrænsen, vil blive skattepligtige til Danmark af indkomsten fra disse aktiviteter, når aktiviteterne vedrører etablering, drift og benyttelse af kunstige øer, installationer og anlæg, og betingelserne for, at der foreligger et fast driftssted, er opfyldt.
Etablering, drift og benyttelse skal forstås bredt, således at alle former for aktiviteter, der har direkte sammenhæng med kunstige øer, installationer og anlæg i Danmarks eksklusive økonomiske zone vil være omfattet.
Aktiviteter, der f.eks. består i vedligeholdelse eller nedtagning af anlæg, vil derfor også være omfattet af den foreslåede bestemmelse.
 Det foreslås endvidere i selskabsskattelovens § 2, stk. 2, 4. pkt., at den i 3. pkt. foreslåede bestemmelse ikke vil skulle anvendes på aktiviteter, der vedrører etablering, drift og benyttelse af kabler og rørledninger, som hverken fortsætter ind på Danmarks land- eller søterritorium eller har forbindelse med efterforskning eller udnyttelse af den danske kontinentalsokkels ressourcer eller driften af kunstige øer, installationer og anlæg på dansk kontinentalsokkel.
Indkomst, som selskaber m.v., der er skattemæssigt hjemmehørende i udlandet, oppebærer i forbindelse med etablering, drift og benyttelse af undersøiske kabler og rørledninger på den danske kontinentalsokkel uden for 12-sømilegrænsen, dvs. i Danmarks eksklusive økonomiske zone, vil således ikke blive undergivet dansk beskatning, når de pågældende kabler eller rørledninger udelukkende benyttes til transit gennem Danmarks eksklusive økonomiske zone.
Dette vil gælde, selv om aktiviteterne udøves gennem et fast forretningssted i den eksklusive økonomiske zone.
Til § 3 Det foreslås, at loven træder i kraft den 1. januar 2023.
 Loven gælder hverken for Færøerne og Grønland, fordi de love, der foreslås ændret, ikke gælder for Færøerne eller Grønland og ikke indeholder hjemmel til at sætte lovene i kraft for Færøerne og Grønland.
