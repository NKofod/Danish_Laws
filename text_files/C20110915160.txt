Vejledning om præcisering af forhold ved verifikation i forbindelse med tilslutning af enheder til målere/målesystemer til andre væsker end vand, der er godkendte i henhold til nationale regler 1. Formål Denne måletekniske vejledning beskriver rammerne for verifikation (førstegangs- og reverifikation) af målere/målesystemer, som følger de nationale regler, der var gældende før EU-direktivet om måleinstrumenter (MID) trådte i kraft, og som i en overgangsperiode stadig kan anvendes.
Der gives eksempler på mulighederne for førstegangsverifikation og reverifikation af målere/målesystemer med tilsluttet udstyr.
 Vejledningen udsendes, da der efter måleinstrumentdirektivets (MID) ikrafttræden er opstået behov for en præcisering af, hvad der kan tillades monteret på målere/målesystemer, som følger de gamle nationale regler, når disse skal verificeres.
 Enkelte af sådanne målere/målesystemer er tidligere verificeret med modifikationer/udvidelser, der ikke er omfattet af deres typegodkendelse, men hvor det er vurderet, at sådanne ikke er af betydning for udleveringens nøjagtighed.
2. Henvisninger Bekendtgørelse nr. 1038 af 17.10.2006 om måleteknisk kontrol med måleudstyr, der anvendes til kvantitativ måling af andre væsker end vand samt af luftformig gas i portioner, med senere ændringer.
 Gældende nationale og EØF typegodkendelser.
 Gældende verifikationscertifikater.
MM 194 Oversigt over krav til måleanlæg på tankvogne, ramper, tankbåde etc. 3. Generelt 3.1. Målere/målesystemer kan ofte tilsluttes supplerende udstyr.
Ved tilsluttet udstyr forstås udstyr, der kan tilsluttes den/det typegodkendte måler/målesystem uden fysiske ændringer af dette.
Afhængig af det tilsluttede udstyrs funktion, kan selve det tilsluttede udstyr være omfattet af legalmetrologisk kontrol.
Uanset om det tilsluttede udstyr er underkastet legalmetrologisk kontrol eller ej gælder det, at der kun må tilsluttes udstyr, hvis typegodkendelsen tillader dette.
 3.2. Supplerende udstyr, hvis funktion kan være en del af en/et måler/målesystem (printer og korttidshukommelse), medregnes til måleren/målesystemet og skal derfor være omfattet af typegodkendelsesattesten.
 3.3. Enkelte nationale typegodkendelser beskriver specifikke afvigelser fra 3.1. og 3.2. Disse kan ikke generaliseres og afvigelserne finder derfor ikke anvendelse for andre typegodkendelsesattester.
 3.4. Førstegangsverifikation er betegnelsen for den legalmetrologiske kontrol ved den første ibrugtagning af en/et måler/målesystem.
For at kunne førstegangsverificeres skal måleren/målesystemet have en gyldig typegodkendelsesattest og i øvrigt være installeret i overensstemmelse med det nationale regelsæt og verifikationskravene.
Udskiftes en/et måler/målesystem på fx en tankvogn, er der tale om en førstegangsverifikation af den måler, der sættes ind i stedet.
3.5. Reverifikation er alle verifikationer, der følger efter en førstegangsverifikation.
Reverifikation kan forekomme i forskellige situationer.
 Periodisk reverifikation er den tilbagevendende (mindst hvert 2. år) reverifikation af målere/målesystemer, som ikke har været udsat for indgreb (fx reparation eller modifikation). Det er ejerens pligt at rekvirere periodisk reverifikation.
Reverifikation efter reparation er den reverifikation, som foretages af målere/målesystemer, som har været reparerede.
Ved en reparation må der ikke ske ændringer af målerens/målesystemets funktioner.
Der er alene tale om at bringe måleren/målesystemet tilbage til den tilstand, det havde inden årsagen til reparationen opstod.
Væsentlige komponenter vil almindeligvis være sikret/plomberet med fysiske plomber.
Efter endt reparation skal reparatøren genetablere denne sikring, indtil reverifikation kan finde sted.
Hvor sikringen er foretaget med tråd og trådplombe, placerer reparatøren to plomber, med sin egen yderst.
Hvor sikring er foretaget med sikringsmærkat, placerer reparatøren sit eget sikringsmærkat.
Det er ejerens pligt at rekvirere denne reverifikation.
 3.6. Måleteknisk kontrol af ombyggede/modificerede målere/målesystemer.
Hvis en/et måler/målesystem ombygges/modificeres betragtes det som en ny/et nyt måler/målesystem.
I sådanne tilfælde kan der ikke reverificeres.
Hvordan en/et sådan/sådant måler/målesystem kan godkendes til brug afhænger af, om måleren/målesystemet efter ombygningen/modifikationen er i overensstemmelse med de muligheder, som typegodkendelsesattesten omfatter eller ej.
 3.6.1. Målere/målesystemer, som efter det foretagne indgreb er i overensstemmelse med en af de muligheder, som en gyldig typegodkendelsesattest omfatter:
 Såfremt måleren/målesystemet efter det foretagne indgreb er i overensstemmelse med en af de muligheder, som en gyldig typegodkendelsesattest omfatter, skal det gennemgå en førstegangsverifikation.
 3.6.2. Målere/målesystemer, som efter det foretagne indgreb ikke er i overensstemmelse med en af de muligheder, som en gyldig typegodkendelsesattest omfatter:
Såfremt måleren/målesystemet efter det foretagne indgreb ikke er i overensstemmelse med en af de muligheder, som en gyldig typegodkendelsesattest omfatter, kan det ikke førstegangsverificeres.
Da der som følge af overgangsbestemmelserne i forbindelse med ikrafttræden af de fælleseuropæiske regler (MID) ikke kan gives tillægsgodkendelser til nationale typegodkendelser efter de gamle regler, skal målesystemet overensstemmelseserklæres i henhold til MID.
4. Eksempler Nedenstående eksempler beskriver forskellige målere/målesystemer fra praksis.
Ved hvert eksempel er anført, om det i eksemplet beskrevne vil kunne førstegangsverificeres og om det vil kunne reverificeres.
 1) I nogle målesystemer opbygget med en måler som godkendt i IV-33 og IV-39, er i målerens tælleværk indbygget en Scancon pulsgiver type D2100, som ikke er godkendt i målertypegodkendelserne (IV-33 og IV-39). Pulsgiveren anvendes til fjerntælleværk og printudskrift med ikke legalt formål.
