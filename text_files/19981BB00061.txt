Fremsat den 25. november 1998 af  

 økonomiministeren (Marianne Jelved) Forslag til folketingsbeslutning om Danmarks ratifikation af aftale om overenskomst om Den  

 Nordiske Investeringsbank Folketinget meddeler sit samtykke til  

 Danmarks ratifikation af aftalen af 23. oktober 1998 mellem Danmark, Finland,  

 Island, Norge og Sverige om Den Nordiske Investeringsbank.
OVERENSKOMST  

 mellem Danmark, Finland, Island, Norge og Sverige  

 om Den Nordiske Investeringsbank Danmarks, Finlands, Islands, Norges og Sveriges  

 regeringer, der vil styrke og yderligere udvikle det nordiske samarbejde  

 gennem Den Nordiske Investeringsbank som en fælles international  

 finansieringsinstitution ligestillet med andre juridiske personer, der  

 udøver tilsvarende virksomhed i og udenfor Norden, er blevet enige om  

 følgende:
ARTIKEL 1 Den Nordiske Investeringsbank, herefter benævnt  

 »banken«, har til formål at yde lån og stille garantier på  

 bankmæssige vilkår og i overensstemmelse med  

 samfundsøkonomiske hensyn med henblik på gennemførelse af  

 investeringsprojekter af interesse for såvel Norden som de lande uden  

 for Norden, der modtager lån eller garantier.
 Banken skal have status som international juridisk person  

 med fuld retsevne og i særdeleshed være berettiget til at  

 indgå aftaler, erhverve og afhænde fast ejendom og  

 løsøre samt føre sag for domstole og andre  

 myndigheder.
ARTIKEL 2 Banken udøver sin virksomhed i overensstemmelse med  

 vedtægter fastsat af Nordisk Ministerråd.
Vedtægterne kan  

 ændres af Nordisk Ministerråd på forslag eller efter  

 høring af bankens bestyrelse.
Forslag til  

 vedtægtsændringer, som er af principiel betydning for bankens  

 formål, virksomhed og drift, skal forelægges Nordisk Råd  

 til udtalelse.
ARTIKEL 3 Bankens grundkapital indskydes af de kontraherende stater.  

 Forhøjelse af grundkapitalen sker ved beslutning af Nordisk  

 Ministerråd efter indstilling fra bankens bestyrelse.
 Grundkapitalens størrelse, eventuelle  

 forhøjelse og fordeling mellem de kontraherende stater er omtalt i  

 bankens vedtægter.
ARTIKEL 4 Bankens hovedsæde skal være i Helsingfors.
ARTIKEL 5 Der kan kun anlægges sag imod banken ved kompetent  

 domstol inden for et lands territorium, hvor banken har etableret kontor  

 eller har udpeget en repræsentant med henblik på at modtage  

 stævning, samt ved domstol, som banken i øvrigt udtrykkelig har  

 godkendt.
En kontraherende stat og personer, som repræsenterer en  

 kontraherende stat eller hvis krav hidrører fra en kontraherende stat,  

 kan dog kun stævne banken, såfremt denne udtrykkelig har givet  

 tilladelse hertil.
 Afgørelse af judiciel eller administrativ myndighed  

 må, for så vidt angår bankens ejendom eller aktiver, ikke  

 fuldbyrdes, før afgørelsen er endelig.
ARTIKEL 6 Bankens ejendom og aktiver skal nyde beskyttelse mod  

 ransagning, rekvisition, konfiskation og ekspropriation.
 Banken, såvel som dens ejendom og aktiver, kan ikke  

 gøres til genstand for processuelle sikringsakter såsom  

 arrest.
ARTIKEL 7 Bankens lokaliteter og arkiv samt dokumenter, der  

 tilhører banken eller er i dennes besiddelse, er  

 ukrænkelige.
ARTIKEL 8 Bankens officielle forsendelser skal af hver kontraherende  

 stat behandles på tilsvarende måde som officielle forsendelser  

 fra enhver anden kontraherende stat.
ARTIKEL 9 Banken, såvel som dens indtægter, aktiver og  

 ejendom, skal være fritaget for enhver form for beskatning dog under  

 iagttagelse af de præciseringer, som fremgår af denne  

 artikel.
 Banken skal være fritaget for skat på  

 erhvervelse af fast ejendom og værdipapirer til bankens officielle brug  

 samt for skat på afhændelse heraf.
 Bankens låntagning og udlån samt  

 låntagning fra banken og forhøjelse af bankens grundkapital
skal være befriet for enhver skat og lignende afgift.
 Såfremt banken eller fonde, der har umiddelbar  

 tilknytning til bankens virksomhed og direkte forvaltes af banken, foretager  

 køb af varer eller tjenesteydelser, som er af betydelig værdi og  

 nødvendige for bankens officielle virksomhed, og hvis prisen for  

 sådanne køb af varer eller tjenesteydelser inkluderer skatter  

 eller toldafgifter, skal den kontraherende stat, som har pålagt  

 sådanne skatter eller toldafgifter, i det omfang disse kan beregnes,  

 træffe hensigtsmæssige foranstaltninger for at indrømme  

 fritagelse herfor eller sørge for tilbagebetaling heraf.
 Bestemmelserne i denne artikel gælder ikke skatter  

 og afgifter, der kun udgør vederlag for ydelser, som det offentlige  

 stiller til rådighed.
ARTIKEL 10 Alle medlemmer af bankens bestyrelse og deres suppleanter  

 samt bankens personale og eksperter udset af banken skal uden hensyn til  

 nationalitet nyde beskyttelse mod retsforfølgelse, for så vidt  

 angår de af dem i tjenestens medfør udførte handlinger.  

 Banken kan dog ophæve sådan immunitet i overensstemmelse med  

 artikel 14. Denne beskyttelse gælder dog ikke erstatningsansvar i  

 forbindelse med trafikulykke, der er forvoldt af ovennævnte  

 personer.
ARTIKEL 11 Alle medlemmer af bankens bestyrelse og deres suppleanter  

 samt bankens personale og eksperter udset af banken, der udfører  

 officielle opgaver for banken, 1) skal være befriet for indvandringsrestriktioner.
Det samme skal  

 gælde de nævnte personers ægtefæller og  

 slægtninge, overfor hvilke de har forsørgerpligt.
 2) kan, i det omfang særligt behov foreligger, bevilges  

 rejsefaciliteter i overensstemmelse med gældende praksis for  

 institutioner, som udøver tilsvarende virksomhed.
ARTIKEL 12 Banken kan modtage og være i besiddelse af  

 pengemidler og enhver form for valuta samt disponere over konti i enhver form  

 for valuta.
Banken kan ligeledes frit overføre sine pengemidler og  

 udenlandske valuta til og fra en kontraherende stat samt inden for en  

 kontraherende stat og veksle enhver valuta i sin besiddelse til enhver anden  

 valuta.
ARTIKEL 13 Banken skal være undtaget fra betalingsrestriktioner  

 og kreditpolitiske foranstaltninger, der på nogen som helst måde  

 hindrer eller vanskeliggør opfyldelsen af bankens forpligtelser,  

 låntagning eller udlån.
ARTIKEL 14 Privilegier og immuniteter i henhold til denne  

 overenskomst indrømmes alene med henblik på, at banken skal  

 kunne udføre sine opgaver, og ikke til fordel for andre.
 Bankens bestyrelse kan, i det omfang og på  

 vilkår som bestyrelsen fastsætter, ophæve den immunitet og  

 de privilegier, som er indrømmet i henhold til denne overenskomst i  

 tilfælde, hvor dette efter bestyrelsens opfattelse er i bankens  

 interesse.
ARTIKEL 15 Nordisk Ministerråd kan beslutte, at banken skal  

 træde i likvidation i overensstemmelse med den fremgangsmåde, der  

 er fastsat i bankens vedtægter.
ARTIKEL 16 Denne overenskomst skal ratificeres.
Overenskomsten  

 træder i kraft tredive dage efter den dag, hvor samtlige kontraherende  

 stater har deponeret deres ratifikationsinstrumenter i det norske  

 udenrigsministerium, dog således at bestemmelserne i artikel 9 finder  

 anvendelse fra 1. januar 1998. Det norske udenrigsministerium informerer de  

 øvrige kontraherende stater om deponeringen af  

 ratifikationsinstrumenterne og om tidspunktet for overenskomstens  

 ikrafttræden.
 Overenskomsten skal deponeres i det norske  

 udenrigsministerium, og bekræftede udskrifter skal af det norske  

 udenrigsministerium tilstilles alle de kontraherende stater.
 Aftale om etablering af Den Nordiske Investeringsbank af  

 4. december 1975 ophæves fra det tidspunkt, hvor denne overenskomst  

 træder i kraft.
ARTIKEL 17 En kontraherende stat kan opsige overenskomsten ved at  

 afgive erklæring herom til den norske regering, som straks underretter  

 øvrige kontraherende stater, Nordisk Ministerråd og bankens  

 bestyrelse.
 Opsigelsen træder tidligst i kraft ved udgangen af  

 det regnskabsår, som følger efter det år, hvor opsigelsen  

 fandt sted.
Træffer Nordisk Ministerråd efter modtagelse  

 af opsigelsen ikke beslutning om bankens likvidation, skal det inden  

 opsigelsens ikrafttræden fastsætte fremgangsmåden for  

 afviklingen af mellemværendet mellem banken og den udtrædende  

 stat.
Det skal herved sikres, at den udtrædende stat fortsat  

 hæfter på lige fod med de øvrige parter for de af bankens  

 forpligtelser, som eksisterede ved vedkommende stats udtræden.
 Til bekræftelse heraf har de fem kontraherende  

 staters dertil bemyndigede repræsentanter undertegnet denne  

 overenskomst.
 Udfærdiget i et eksemplar på dansk, finsk,  

 islandsk, norsk og svensk, hvilke tekster alle har samme gyldighed, i Oslo  

 den 23. oktober 1998.
For Danmarks regering Ib R.
Andreasen Suomen hallituksen puolesta Jorma Inki Fyrir rikisstjórn Islands Stefán Skjaldarson For Norges regjering Gudmund Restad För Sveriges regering Magnus Vahlquist Redegørelse for overenskomsten om Den Nordiske  

 Investeringsbank Baggrund Den Nordiske Investeringsbank (NIB) blev oprettet i 1975  

 som et fælles nordisk internationalt finansieringsinstitut med det  

 formål at forstærke det nordiske samarbejde og Nordens  

 økonomi ved at give lån og stille garantier på  

 bankmæssige vilkår for gennemførelse af  

 investeringsprojekter i Norden samt eksport med nordisk interesse.
I forbindelse med internationaliseringen af det nordiske  

 erhvervsliv og med støtte fra ejerne er NIB´s virksomhed de senere  

 år blevet endnu mere internationaliseret.
I dag gives der ikke kun  

 lån og garantier til projekter i Norden, men også til projekter i  

 lande udenfor Norden.
 Således er NIB´s rolle i dag at kunne udnytte sin  

 gode kreditværdighed til på bankmæssige vilkår at  

 finansiere private og offentlige investeringsprojekter, der er af interesse  

 for såvel Norden som for de lande udenfor Norden, der får  

 lån eller garantier fra banken.
 NIB´s voksende internationale virksomhed og de dermed  

 følgende øgede risici har tydeliggjort behovet for at  

 formalisere og styrke NIB´s multilaterale status, forstået som den  

 samlede juridiske og politiske status, herunder privilegier, immuniteter og  

 stilling som priviligeret långiver, som traditionelt tildeles  

 finansieringsinstitutioner, der etableres af en flerhed af stater som  

 selvstændige retssubjekter i henhold til folkeretten.
Styrkelsen af NIB´s multilaterale status sker gennem en  

 tydeliggørelse af bankens regler, først og fremmest i forholdet  

 mellem NIB og værtslandet Finland, med hensyn til bl.a. skattesystemet,  

 indirekte skatter, pensionssystemet samt immunitet for NIB´s personale.  

 Hensigten er, at give banken bedre grundforudsætninger for at fungere  

 som international finansieringsinstitution i lande udenfor Norden og med  

 samme multilaterale status som andre sidestillede internationale parter med  

 hvilke banken samarbejder.
Bankens retlige stilling såvel udadtil i  

 forholdet til långivere og låntagere, som i forholdet til de  

 nordiske landes myndigheder og til den nationale lovgivning, revideres i den  

 nye overenskomst.
Hvad angår de specifikke bestemmelser om skat og  

 pension m.v., skal NIB og den finske stat blive enige om det konkrete  

 indhold.
Der skal aftales ordninger om pensionssystem,  

 arbejdsløshedsforsikring og social tryghed samt besluttes procedurer  

 for restitution af skat betalt til Finland.
Disse spørgsmål skal  

 reguleres i en separat aftale mellem værtslandet, Finland og NIB.
 Forslaget til en ny overenskomst om NIB indeholder  

 såvel reviderede som helt nye artikler, hvorfor det er anset som mere  

 korrekt at beskrive forslaget som en ny overenskomst, end en revideret  

 overenskomst.
Beslutningen om den nye overenskomst er taget med  

 forbehold om godkendelse/ratificering i hvert enkelt land.
Forslaget til ny  

 overenskomst har også været forelagt Nordisk Råd.
Kommentarer til den nye overenskomst Ny Overenskomst (Præambel) Formålet med den nye overenskomst er først og  

 fremmest at forstærke og formalisere bankens status som multilateral  

 finansieringsinstitution.
Den nye overenskomst ligestiller således NIB  

 med andre institutioner, som driver virksomhed, der kan sammenlignes med  

 NIB´s virksomhed i og udenfor de nordiske lande.
Den betoner ligeledes NIB´s  

 rolle i udviklingen af det nordiske samarbejde.
Hensigt og international status (Artikel 1) Bankens opgave skal være at tilføre en  

 merværdi gennem at yde lån og stille garantier på  

 bankmæssige vilkår i overensstemmelse med  

 samfundsøkonomiske hensyn til gennemførelse af  

 investeringsprojekter af interesse for såvel Norden som for lande  

 udenfor Norden.
Bankens tiltagende internationale virksomhed motiverer en  

 styrkelse af bankens multilaterale status og retsstilling.
Banken bør  

 således have status som international juridisk person med fuld  

 retsevne, og i særdeleshed med ret til at indgå aftaler, erhverve  

 og afhænde fast ejendom og løsøre samt at rejse en sag  

 ved domstole og overfor andre myndigheder.
Virksomhed (Artikel 2) Bankens virksomhed skal drives i overensstemmelse med  

 vedtægterne, der fastsættes af Nordisk Ministerrråd.  

 Ændringer i bankens vedtægter fastsættes ved beslutning i  

 Nordisk Ministerråd efter forslag eller udtalelse fra bankens  

 bestyrelse.
Nordisk Råd skal ifølge overenskomsten underrettes  

 og have mulighed for at komme med kommentarer til  

 vedtægtsændringer af principiel betydning for bankens  

 formål, virksomhed og drift.
Grundkapital (Artikel 3) Bankens grundkapital indskydes af aftaleparterne.
En  

 forøgelse af grundkapitalen sker ved beslutning i Nordisk  

 Ministerråd efter anmodning fra bankens bestyrelse. Øvrige  

 spørgsmål vedrørende grundkapitalen reguleres i  

 vedtægterne.
Bankens hovedsæde (Artikel 4) Bankens hovedsæde skal være i Helsingfors.
Stævningsfremgangsmåde m.m. (Artikel 5) Ifølge den nye overenskomst kan en sag rejses mod  

 banken ved behørig domstol indenfor et lands territorium, hvor banken  

 har etableret kontor, eller hvor banken har udpeget en repræsentant med  

 henblik på modtagelse af stævning, samt ved domstol, som banken  

 udtrykkeligt har godkendt.
Stævning hidrørende fra én af  

 de kontraherende parter kan imidlertid kun udtages, såfremt banken  

 udtrykkeligt giver tilladelse hertil.
 Den nye overenskomst fastslår, at beslutning af  

 judiciel eller administrativ myndighed ikke må fuldbyrdes med hensyn  

 til bankens ejendom eller aktiver, før afgørelsen er  

 endelig.
Bankens ejendom, aktiver og offentlig kommunikation (Artikel 6-8) For at regulere retsstillingen i overenskomsten med hensyn  

 til bankens ejendom og aktiver, samt i praksis at tilpasse den til andre  

 internationale finansieringsinstitutioner, slås det fast i den nye  

 overenskomst, at bankens ejendom og aktiver skal være undtaget fra  

 husransagning, rekvisition, konfiskation og ekspropriation, samt at banken,  

 dens ejendom og aktiver ikke kan gøres til genstand for processuelle  

 sikringsakter såsom arrest.
Bankens lokaler og aktiver samt de  

 dokumenter, der tilhører eller besiddes af banken, er  

 ukrænkelige.
Bankens officielle forsendelser skal af enhver  

 kontraherende part behandles på tilsvarende måde som officielle  

 forsendelser fra enhver anden kontraherende part.
Reglerne svarer til de  

 regler, der gælder for andre internationale finansielle  

 institutioner.
Skatter og afgifter (Artikel 9) Udgangspunktet for disse regler er, at det land, hvori  

 banken har sit hovedsæde, ikke bør få særskilte  

 skattemæssige fordele af banken.
I denne anledning, samt af  

 årsager, der kan føres hen under bankens styrkede  

 retsmæssige stilling som multilateral finansieringsinstitution, skal  

 banken, dens indkomster, aktiver og ejendomme være fritaget fra al form  

 for beskatning med de præciseringer der er nævnt i Artikel 9. I  

 de præciserede formål anføres det særskilt, at  

 banken skal være fritaget for skat på erhvervelse af fast ejendom  

 og værdipapirer til bankens officielle brug.
Ligeledes skal bankens  

 låntagning og udlån samt låntagning fra banken og  

 forhøjelse af bankens grundkapital være fritaget fra samtlige  

 skatter og afgifter af skattemæssig karakter.
 Når banken eller fonde, der har direkte tilknytning  

 til bankens virksomhed, og som direkte forvaltes af banken, foretager  

 køb af varer eller tjenesteydelser, der har en betydelig værdi,  

 og som er nødvendige for bankens officielle virksomhed, og hvis prisen  

 for sådanne køb af varer eller tjenesteydelser inkluderer  

 skatter eller toldafgifter, skal den kontraherende part, som har pålagt  

 disse skatter eller toldafgifter, i det omfang disse kan beregnes,  

 træffe hensigtsmæssige foranstaltninger for at indrømme  

 fritagelse fra disse, og sørge for tilbagebetaling.
Bestemmelserne i Artikel 9 gælder dog ikke skatter  

 og afgifter, der kun udgør vederlag for ydelser, som det offentlige  

 stiller til rådighed.
Dette stemmer overens med international praksis.  

 Reglerne om skatter og afgifter gælder ikke kun i forholdet til  

 værtslandet, men også i forhold til andre kontraherende  

 parter.
Det land, banken har sit hovedsæde i, skal heller  

 ikke i forhold til de andre kontraherende parter have en økonomisk  

 fordel af, at bankens fastansatte personale betaler skat til dette land af  

 sin løn fra banken.
I den udstrækning landet har sådan  

 økonomisk fordel, skal det som kompensation erstatte banken  

 økonomisk gennem tilbagebetaling af skatteindtægter efter de  

 regler, som fastslås af værtslandet.
Det tilbagebetalte  

 beløb skal i NIB´s regnskaber fremgå som eget bogført  

 beløb, og bidrage til det overskud som af NIB kan deles ud til de  

 kontraherende parter efter beslutning af Ministerrådet.
Immunitet for personale (Artikel 10) En styrkelse af NIB´s multilaterale status motiverer, at  

 spørgsmålet om immunitet for personalet ligeledes revideres i  

 overenskomsten.
Alle bestyrelsesmedlemmer, deres suppleanter, bankens ansatte  

 samt de af banken udsendte eksperter uanset deres nationalitet bør  

 bevilges immunitet mod retsforfølgelse med hensyn til handlinger, der  

 udføres i tjeneste på bankens vegne.
Immunitet skal imidlertid  

 ikke være gældende i civilretslige handlinger så som  

 trafikulykker forårsaget af ovennævnte personer.
Immunitet  

 indføres således i overensstemmelse med international praksis.  

 Der henvises også til artikel 14 vedrørende  

 spørgsmålet om immunitet.
Indvandringsrestriktioner og rejsefaciliteter (Artikel 11) En styrkelse af NIB´s multilaterale status og tilpasning  

 til gældende praksis i andre internationale organisationer motiverer  

 fritagelse fra indvandringsrestriktioner og bevilling af rejsefaciliteter.  

 Alle bestyrelsesmedlemmer, deres suppleanter, bankens personale, samt de af  

 banken udsendte eksperter, som udfører officielle opgaver for banken,  

 skal være fritaget fra indvandringsrestriktioner.
Det samme bør  

 ligeledes gælde ægtefæller og slægtninge, overfor  

 hvilke de har forsørgerpligt.
De skal ligeledes kunne gives  

 rejsefaciliteter i overensstemmelse med international praksis for  

 institutioner med tilsvarende virksomhed, hvis særskilt behov for dette  

 foreligger.
Enhver kontraherende part afgør i hvert enkelt  

 tilfælde efter ansøgning fra NIB, om behovet foreligger for at  

 bevilge rejsefaciliteter.
 Fritagelsen fra indvandringsrestriktioner indebærer,  

 at de berørte personer bevilges opholds- og/eller arbejdstilladelse  

 uden at være omfattet af indvandrings- eller flygtningekvoter.  

 Fritagelsen gælder dog ikke visumkrav.
Penge-, valuta- og betalingsrestriktioner (Artikel 12-13) Der findes et tydeligt behov for en revidering af  

 overenskomsten om bankens rettigheder i relation til overførsel og  

 veksling af penge og valuta.
I overensstemmelse med den nye overenskomst skal  

 banken have ret til at modtage og være i besiddelse af penge samt alle  

 slags valuta, disponere over konti i alle slags valuta, frit at kunne  

 overføre penge og udenlandsk valuta til og fra kontraherende parter  

 samt indenfor kontraherende parter at veksle hver valuta i dens besiddelse  

 til hvilken som helst anden valuta.
 Banken skal være undtaget fra betalingsrestriktioner  

 og kreditpolitiske foranstaltninger, der på nogen måde må  

 hindre eller vanskeliggøre opfyldelsen af bankens forpligtelser,  

 låntagning eller udlån i enhver henseende.
Bestyrelsens ret til at ophæve immuniteten og de privilegier, der  

 er bevilget i overensstemmelse med overens-komsten (Artikel 14) Bankens bestyrelse kan ophæve den immunitet og de  

 privilegier, som er blevet indrømmet i henhold til overenskomsten, i  

 tilfælde, hvor det efter bestyrelsens opfattelse, er i bankens  

 interesse.
Likvidation (Artikel 15) Nordisk Ministerråd kan beslutte, at banken skal  

 træde i likvidation i overensstemmelse med den fremgangsmåde, der  

 er fastsat i bankens vedtægter.
Ikrafttræden af den nye overenskomst m.m. (Artikel 16) Den nye overenskomst skal ratificeres, og foreligge  

 på dansk, finsk, islandsk, norsk og svensk, der alle er lige  

 gældende.
Overenskomsten træder i kraft tredive dage efter den  

 dag, hvor samtlige kontraherende parter har deponeret deres  

 ratifikationsinstrumenter i det norske udenrigsministerium, dog således  

 at bestemmelserne i Artikel 9 finder anvendelse fra den 1. januar 1998. Det  

 norske udenrigsministerium meddeler de øvrige kontraherende parter om  

 deponeringen af ratifikationsinstrumenterne og om tidspunktet for  

 overenskomstens ikrafttræden.
Overenskomsten af 4. december 1975 om  

 oprettelsen af Den Nordiske Investeringsbank ophører med at  

 gælde fra det tidspunkt, hvor den nye overenskomst træder i  

 kraft.
Opsigelse af overenskomsten (Artikel 17) Enhver kontraherende part kan opsige overenskomsten ved at  

 afgive erklæring herom til den norske regering, der straks underretter  

 de øvrige kontraherende parter, Nordisk Ministerråd og bankens  

 bestyrelse.
Opsigelsen træder tidligst i kraft ved udgangen af  

 det regnskabsår, som følger efter det år, hvor opsigelsen  

 fandt sted.
Træffer Nordisk Ministerråd efter modtagelsen af  

 opsigelsen ikke beslutning om bankens likvidation, fastsættes  

 fremgangsmåden for afviklingen af mellemværendet mellem banken og  

 den udtrædende part.
Det skal her sikres, at den udtrædende part  

 stadig hæfter på lige fod med de øvrige parter for de af  

 bankens forpligtelser, som eksisterede ved vedkommende parts  

 udtræden.
