Cirkulæreskrivelse om satser til unge under 25 år - dokumentation for beskæftigelse i 2 år inden for 3 år Bekendtgørelse nr. 718 af 3. juli 2009 om ændring af bekendtgørelse om ydelser under aktivering trådte i kraft 1. august 2009. Se Nyhedsbrev til a-kasserne - nr. 17/2009.
Et medlem under 25 år uden uddannelse, som har en sammenlagt ledighed fra og med 27 uger og til og med sammenlagt 104 uger, kan ifølge bekendtgørelsen få ret til dagpenge med en individuel sats, hvis medlemmet  som fuldtidsforsikret har haft beskæftigelse, der sammenlagt svarer til beskæftigelse i fagets fulde, sædvanlige arbejdstid i mindst 24 måneder inden for 36 måneder, eller  som deltidsforsikret har haft beskæftigelse, der sammenlagt svarer til beskæftigelse i fagets fulde, sædvanlige arbejdstid i mindst 16 måneder inden for 36 måneder.
 A-kasserne skal med virkning fra den 1. august 2009 tage stilling til, om ovennævnte beskæftigelseskrav er opfyldt.
Dokumentation Direktoratet skal på given foranledning præcisere, at a-kasserne indtil videre kan anvende en skriftlig tro- og loveerklæring fra medlemmet som dokumentation for, at medlemmet har haft beskæftigelse i 2 år inden for 3 år.
Erklæringen skal indeholde medlemmets oplysning om, hvor og hvor længe medlemmet har været beskæftiget.
Ved tvivl om rigtigheden af oplysningerne skal a-kasserne indhente lønsedler eller anden arbejdsgiveroplysning som dokumentation.
 Direktoratet vil tage spørgsmålet om dokumentation for beskæftigelse i 2 år inden for 3 år op til fornyet overvejelse i forbindelse med at lov nr. 118 af 17. februar 2009 om ændring af lov om arbejdsløshedsforsikring m.v. (Beregning af dagpenge, opgørelse af beskæftigelseskrav samt arbejdsløshedskassernes adgang til registersamkøring i forbindelse med anvendelse af indkomstregisteret) træder i kraft.
