Nr BTL 210 Betænkning over Forslag til lov om ændring af lov om frikommuner   

 Nr L 210 1989-90, 1. samling Afgivet af Kommunaludvalget Afgivet: 19900517 Udvalget har behandlet lovforslaget i en række møder og har herunder stillet spørgsmål til indenrigsministeren, som denne har besvaret skriftligt.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse uændret.
 Et mindretal inden for flertallet (Socialdemokratiets medlemmer af  

 udvalget) ønsker at udtale glæde over den store interesse og den store  

 arbejdsindsats, der gøres i frikommunerne og friamterne.
 Selv på trods af valgforberedelser og efterfølgende konstitueringer i  

 kommunerne er der siden behandlingen af den seneste frikommunelov indsendt 66  

 ansøgninger - heraf alene 22 ansøgninger fra 1. januar 1990 til 5. april  

 1990.
 Det er derfor forstemmende at læse i indenrigsministerens  

 »midtvejsrapport for frikommuneforsøget«, at i alt 141  

 frikommuneforsøgsforslag endnu pr. 1. januar 1990 var under behandling i  

 ministerierne og/eller kommunerne.
 Ved stikprøvevis udtagning og med efterfølgende spørgsmål til  

 indenrigsministeren om status for fem forsøgsansøgninger ud af ovennævnte 66  

 ansøgninger ses en træghed og en forsinkelse i fagministeriernes behandling  

 af kommunernes forsøgsansøgninger, som er fuldstændig utilstedelig.
Mindretallet skal henvise til ansøgning fra Bornholms Amtskommune af 21.  

 oktober 1989 vedrørende forsøg med licitation på medicinleverancer.
Efter fem  

 måneder besluttede Sundhedsministeriet den 9. marts 1990 at sende amtet  

 ansøgning til høring bl.a. hos medicinleverandører.
En sådan fremgangsmåde er  

 kritisabel.
Ydermere vil høringen komme til at betyde en forsinkelse af  

 projektet på næsten et år, hvilket er det samme som at lægge gift for ethvert  

 engagement.
Mindretallet finder også Miljøministeriets bemærkninger til Fåborg  

 Kommunes ansøgning af 16. januar 1990 om mulighederne for at delegere den  

 endelige vedtagelse af lokalplaner til udvalg interessante.
Miljøministeriet  

 udtaler her: »Hjemmelen anses for indeholdt i den gældende  

 frikommunelov«.
Alligevel får Fåborg Kommune først svar den 15. maj 1990  

 fra Miljøministeriet foranlediget af spørgsmål fra Kommunaludvalget.
Endelig vil mindretallet pege på Hobro Kommunes skrivelse af 18. oktober  

 1989 om en forhåndsudtalelse om anvendelse af »passive indtægter« i  

 privat produktion.
Henses til den lange behandlingstid, der allerede er  

 forløbet, forventer mindretallet, at indenrigsministeren hurtigt lever op til  

 sit løfte om at ville tage kontakt til Hobro Kommune for at afklare, om  

 kommunen kan gå i gang med sit forsøgsprojekt.
Der er ingen tvivl om, at de næsten 800 forsøgsforslag, der er indkommet  

 fra frikommunerne og friamterne, er udtryk for interesse og engagement i alle  

 kommunale led.
Folketingets og regeringens opgave er at vedligeholde denne  

 interesse og dette engagement.
Det gøres mest hensigtsmæssigt ved en hurtig  

 sagsbehandling.
Frikommune- og friamtsforsøg har i høj grad præget den kommunale udvikling  

 de sidste fem år i en positiv retning.
Mindretallet finder, at de sidste tre  

 år af forsøgsperioden også må sætte sit præg på fagministeriernes interesse  

 og engagement i frikommuneprojektet.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling og ønsker at  

 udtale følgende:
Lovforslaget indeholder hjemmel til to nye frikommuneforsøg.
Mindretallet  

 vil ikke medvirke til forsøg, der berører Skov- og Naturstyrelsens  

 kompetence.
Desuden vil mindretallet ikke gennemføre frikommuneprojekter på  

 områder, hvor man samtidig forhandler forslag i Folketinget, der drejer sig  

 om at gøre de pågældender forsøgs ideer generelle.
