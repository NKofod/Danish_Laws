 En lokal bank blev anset for berettiget til som driftsomkostning at  

 fradrage gaver på 100.000 kr. til henholdsvis en stedlig landbrugsskole og  

 til oprettelse af en husholdningsskole i lokalområdet.
 A Bank A/S klagede for skatteårene 1985/86 og 1986/87 over, at  

 amtsligningsrådet ikke havde godkendt de af banken ved indkomstopgørelsen  

 foretagne fradrag for henholdsvis en gave til X Landbrugsskole på 100.000 kr.  

 og en gave til X Husholdningsskole, ligeledes på 100.000 kr.
Amtsligningsrådet havde fundet, at gaverne lå ud over, hvad der var  

 nødvendigt til at erhverve, sikre og vedligeholde indkomsten, således at der  

 ikke kunne indrømmes fradrag i henhold til statsskattelovens § 6 a.
Rådet  

 havde endvidere anset reklameværdien for banken for indirekte og sekundær,  

 således at der heller ikke kunne indrømmes fradrag efter ligningslovens § 8,  

 stk. 1.
Bankens advokat anførte vedrørende gave til X Landbrugsskole bl.a., at  

 banken havde betydelige forbindelser til landbruget, hvorfor man ved ydelsen  

 ville bevare det gode omdømme i lokalsamfundet, herunder især blandt  

 landbrugerne.
Var gaven ikke blevet ydet, ville det have betydet dårlig  

 omtale af banken blandt dennes kunder i landbruget og de øvrige kunder i  

 lokalsamfundet.
Vedrørende gaven til X Husholdningsskole oplyste advokaten, at baggrunden  

 for at yde gaven på 100.000 kr. til oprettelse af en husholdningsskole i  

 området var, at interesser i lokalsamfundet arbejdede for at få skole- og  

 uddannelsesaktiviteter til området.
For at realisere dette mål var der  

 foranstaltet en husstandsindsamling, der også havde omfattet  

 pengeinstitutterne.
Der var bred folkelig opbakning bag dette initiativ,  

 hvorfor banken havde anset det for nødvendigt at yde et større bidrag.
Gaven  

 var således ydet ud fra et ønske om at opretholde bankens renommee i området,  

 idet en undladelse af at give et bidrag ville have betydet dårligt omdømme i  

 lokalsamfundet.
 Landsskatteretten fandt efter de foreliggende oplysninger, at de nævnte  

 gaveydelser måtte antages at have haft en ikke uvæsentlig betydning for  

 bankens status og almindelige omdømme i det lokale område, hvor den drev  

 virksomhed, og gaveydelserne måtte følgelig anses for fradragsberettigede som  

 driftsomkostninger.
 De påklagede ansættelser blev herefter nedsat med 100.000 kr. for hvert af  

 skatteårene.
 LV 1988, L 4.7.
