Bekendtgørelse om tilskud til maritime uddannelsesinstitutioner, momskompensation og optag på visse maritime uddannelser I medfør af § 5 a, stk. 3, § 7, stk. 6, § 7, stk. 7, § 10, stk. 6, § 12, stk. 1, nr. 1, § 12, stk. 2, og § 12 b i lov om maritime uddannelser, jf. lovbekendtgørelse nr. 660 af 16. maj 2015, fastsættes efter bemyndigelse:
Kapitel 1 Generelle bestemmelser § 1. Denne bekendtgørelse finder anvendelse for uddannelsesinstitutioner, som er godkendt i henhold til § 4 i lov om maritime uddannelser, og som modtager tilskud, hvis Styrelsen for Institutioner og Uddannelsesstøtte vurderer, at der er behov for den pågældende undervisning, jf. lovens §§ 5 og 6.
 § 2. Anlægsaktiver m.v., der er anskaffet med statstilskud i henhold til lov om maritime uddannelser, må ikke uden Styrelsen for Institutioner og Uddannelsesstøttes godkendelse afhændes, pantsættes, belånes eller anvendes til andet end det ved anskaffelsen forudsatte formål.
§ 3. Institutioner, hvortil der ydes tilskud efter § 5 i lov om maritime uddannelser, er, bortset fra skoleskibe, omfattet af statens selvforsikringsordning, jf.
Finansministeriets cirkulære om statens selvforsikringsordning.
Kapitel 2 Tilskud § 4. Institutionerne foretager følgende indberetninger vedrørende tilskud:
 1) 1. marts: Revideret opgørelse af antal studenterårsværk for forudgående finansår.
 2) 15. marts: Antal studenterårsværk opgjort pr. 1. marts.
 3) 1. oktober: Antal studenterårsværk opgjort pr. 15. september.
 4) 1. november: Forventet antal studenterårsværk for næste finansår.
§ 5. Et studenterårsværk opgøres som én fuldtidsstuderende inden for den normerede studietid i 40 uger.
En fuldtidsstuderende kan kun indgå i opgørelsen af studenterårsværk ved én uddannelse.
Stk. 2. Studenterårsværk opgøres pr. semester.
Tælledagen er 1. marts (forårssemester) og 15. september (efterårssemester), jf. dog stk. 4.
 Stk. 3. For uddannelser, hvor teoridelen er normeret til 3 semestre eller mere, kan en studerende, der overskrider den normerede studietid, udløse ekstra tilskud svarende til højst 1 semester.
Stk. 4. For studieforløb og kurser op til 6 måneders varighed opgøres studenterårsværk pr. uge.
Tælledagen er sidste hverdag.
§ 6. Udenlandske studerende på maritime uddannelser kan kun indgå i beregningen efter § 7, hvis de 1) er meddelt tidsubegrænset opholdstilladelse eller tidsbegrænset opholdstilladelse med mulighed for varigt ophold i Danmark, 2) er meddelt opholdstilladelse efter udlændingelovens § 9 m som medfølgende barn af en udlænding, der har opholdstilladelse på grundlag af beskæftigelse m.v., jf. udlændingelovens § 9 a, jf. dog stk. 2, 3) er udvekslet med danske studerende efter aftale mellem institutionen og en institution i udlandet eller 4) efter EU-retten, EØS-aftalen eller andre internationale aftaler, som Danmark har indgået, har krav på ligestilling med danske statsborgere.
 Stk. 2. En udenlandsk studerende er omfattet af stk. 1, nr. 2, uanset at forælderens opholdstilladelse efter udlændingelovens § 9 a ophører efter tidspunktet for den studerendes optagelse på uddannelsen.
Stk. 3. Der skal være balance mellem antallet af indgående og udgående udvekslingsstuderende, som er udvekslet efter aftale mellem institutionen og en institution i udlandet.
Balancen opgøres for 3-årige perioder, første gang for perioden 2016-2018.
 § 7. Indberetninger af studieaktivitet, jf. § 4, og de på finansloven fastsatte takster danner grundlag for udbetaling af a conto tilskud og regulering af a conto tilskud.
 Stk. 2. Grundtilskud betales for hvert finansår forud.
 Stk. 3. Taxametertilskud udbetales a conto månedsvist forud på baggrund af institutionernes indberetninger, jf. §§ 4-6. Styrelsen kan nedsætte a conto-udbetalingen, hvis de indberettede aktivitetsforventninger vurderes ikke at være realistiske.
 Stk. 4. Det endelige tilskud fastsættes ud fra opgørelsen af studenterårsværk i årsrapporten.
 § 8. Nærmere retningslinjer for beregning, udbetaling og regulering af tilskuddene efter denne bekendtgørelse er angivet i Styrelsen for Institutioner og Uddannelsesstøttes instrukser for tilskud.
 Stk. 2. Maritime uddannelser på professionsbachelor-niveau følger Styrelsen for Institutioner og Uddannelsesstøttes instruks for tilskud mv. til professionshøjskoler og andre videregående uddannelsesinstitutioner (PH-instruksen).
 Stk. 3. Maritime uddannelser, der ikke er på professionsbachelorniveau, følger Styrelsen for Institutioner og Uddannelsesstøttes instruks for indberetninger vedrørende maritime uddannelser.
 Stk. 4. Instrukserne findes på Uddannelses- og Forskningsministeriets hjemmeside.
Kapitel 3 Momskompensation § 9. Styrelsen for Institutioner og Uddannelsesstøtte yder kompensation for institutionernes udgifter til betaling af afgifter i henhold til momsloven, som efter momsloven ikke kan fradrages ved en virksomheds opgørelse af afgiftstilsvaret (ikke-fradragsberettiget købsmoms), og som institutionerne afholder ved køb af varer og tjenesteydelser, til hvilke der ydes tilskud efter lov om maritime uddannelser, jf. dog stk. 2.
 Stk. 2. Der ydes ikke kompensation for institutionernes udgifter til ikke-fradragsberettiget købsmoms, jf. stk. 1, som institutionerne afholder ved køb af varer og tjenesteydelser i forbindelse med institutionernes lokaleforsyning, dvs. udgifter, der vedrører opretholdelse, fornyelse og dimensionering af lokalekapacitet.
 § 10. Momskompensation efter § 9, stk. 1, beregnes foreløbigt forud for et finansår på baggrund af Styrelsen for Institutioner og Uddannelsesstøttes prognose for institutionens momsudgifter i finansåret.
 Stk. 2. Styrelsen baserer prognosen efter stk. 1 på institutionens momsudgifter for 4. kvartal i det finansår, der ligger to år forud for det finansår, prognosen vedrører, samt 1. - 3. kvartal i året, der ligger umiddelbart forud for det finansår, prognosen vedrører.
 Stk. 3.  Hvis grundlaget for prognosen ændres væsentligt, og den foreløbigt beregnede årlige momsudgift derfor vil afvige væsentligt fra den endelige momsudgift, kan styrelsen regulere prognosen.
§ 11. Styrelsen for Institutioner og Uddannelsesstøtte udbetaler momskompensation månedsvis forud med 1/12 af den efter § 10, stk. 2, foreløbigt beregnede årlige momsudgift.
Styrelsen kan regulere udbetalingen, hvis prognosen reguleres efter § 10, stk. 3.
 § 12. Styrelsen for Institutioner og Uddannelsesstøtte foretager den endelige afregning af institutionens momskompensation efter § 9, stk. 1, kvartalsvis på baggrund af institutionens indberetning af afholdte momsudgifter.
 Stk. 2. Institutionen skal anvende den i bilag 1 fastsatte blanket til indberetning efter stk. 1. Blanketten skal være underskrevet af institutionens daglige leder.
 Stk. 3. Institutionerne foretager følgende indberetninger vedrørende momskompensation efter stk. 1:
 1) 30. april for 1. kvartal.
 2) 30. juli for 2. kvartal.
 3) 30. oktober for 3. kvartal.
 4) 30. januar i det efterfølgende finansår for 4. kvartal.
 § 13. Hvis den endelige momsudgift for kvartalet er større end det udbetalte forskud efter § 11, udbetales differencen til institutionen ved den følgende forskudsudbetaling.
§ 14. Hvis den endelige momsudgift for kvartalet er mindre end det udbetalte forskud efter § 11, reguleres differencen ved modregning i de resterende forskud i det finansår, kompensationen vedrører.
Om nødvendigt modregnes desuden i forskudsudbetaling i det følgende finansår.
 § 15. Hvor regulering følger af §§ 13 og 14 ydes og opkræves ikke renter.
Kapitel 4 Regnskab og revision § 16. Senest 4 måneder efter regnskabsårets afslutning indsender institutionerne årsregnskabet til Styrelsen for Institutioner og Uddannelsesstøtte.
Kapitel 5 Optagelse § 17. For maritime uddannelser, der ikke er på professionsbachelorniveau, opgøres optaget efter de retningslinjer, der er fastsat i Styrelsen for Institutioner og Uddannelsesstøttes instruks for indberetninger vedrørende maritime uddannelser.
 Stk. 2. Optag på maritime uddannelser, der ikke er på professionsbachelorniveau, skal indberettes til Styrelsen for Institutioner og Uddannelsesstøtte som beskrevet i styrelsens instruks for indberetninger vedrørende maritime uddannelser.
 § 18. For maritime uddannelser, der er på professionsbachelorniveau, opgøres optaget efter de retningslinjer, der er fastsat i PH-instruksen.
 Stk. 2. Optag på professionsbacheloruddannelser skal indberettes til Styrelsen for Institutioner og Uddannelsesstøtte som beskrevet i PH-instruksen.
 § 19. De enkelte maritime uddannelsesinstitutioner kan fastsætte kriterier for optagelse af ansøgere, der opfylder de adgangskrav, der er fastsat i de for uddannelsen relevante bekendtgørelser og uddannelsesplaner.
 Stk. 2. Kriterier som nævnt i stk. 1, skal sikre, at ingen ansøgere, der opfylder adgangskravene, på forhånd er afskåret fra optagelse.
 Stk. 3. Dersom en maritim uddannelsesinstitution ikke har fastsat kriterier for udvælgelse af ansøgere, optages studerende i den tidsmæssige rækkefølge, ansøgning er modtaget fra personer, der opfylder adgangskravene.
 Stk. 4. Den maritime uddannelsesinstitution, der fastsætter kriterier som nævnt i stk. 1, skal offentliggøre kriterierne et år før semesterstart.
 Stk. 5. Bestemmelserne i stk. 1-4 finder ikke anvendelse for de maritime uddannelser, der er omfattet af Den Koordinerede Tilmelding.
 § 20. Hvis en grænse for optag, der er fastsat i den til enhver tid gældende finanslov, eller i regler fastsat i medfør af lov om maritime uddannelser, § 12 b, omfatter flere uddannelser på en maritim uddannelsesinstitution, skal uddannelsesinstitutionen sikre, at der hvert år kan optages ansøgere på hver af uddannelserne, hvis der er et tilstrækkeligt antal ansøgere.
Kapitel 6 Ikrafttræden § 21. Bekendtgørelsen træder i kraft den 1. januar 2017.
 Stk. 2. Bekendtgørelse nr. 1522 af 3. juli 2013 om tilskud til maritime uddannelsesinstitutioner, momskompensation og optag på visse maritime uddannelser ophæves, jf. dog stk. 3.
 Stk. 3. § 10, stk. 5, i bekendtgørelse nr. 1522 af 3. juli 2013 finder anvendelse ved optagelse i 2017 til følgende uddannelser:
 1) Skibsassistentuddannelsens grundmodul.
 2) Skibsassistentuddannelsens afslutningsmodul.
 3) Uddannelsen til kystskipper.
 4) Uddannelsen til styrmand.
 5) Uddannelsen til sætteskipper.
 6) Uddannelsen til skibsfører (ikke professionsbachelor).
 Stk. 4. § 6, stk. 5, om balancekrav i bekendtgørelse nr. 1522 af 3. juli 2013 finder ikke anvendelse for 2016.
Styrelsen for Videregående Uddannelser, den 15. december 2016 Nils Agerhus / Pia Valentin Mortensen Bilag 1 Blanket til indberetning af refusionsberettigede momsudgifter Blanket til indberetning af refusionsberettigede momsudgifter i henhold til bekendtgørelse om tilskud til maritime uddannelsesinstitutioner, momskompensation og optag på visse maritime uddannelser Erklæring:
 Opgørelsen er udarbejdet i overensstemmelse med gældende bekendtgørelse om tilskud til maritime uddannelsesinstitutioner, momskompensation og optag på visse maritime uddannelser.
