Ankestyrelsens principafgørelse 85-11 om arbejdsskade - erhvervssygdom - anerkendelse - brystkræft - natarbejde - latenstid Resume:
Brystkræft kunne ikke anerkendes som erhvervssygdom efter samlet 23 ½ års arbejde med mindsten ugentlig nattevagt.
Ankestyrelsen lagde vægt på, at der havde været lang latenstid efter ophøret med natarbejde mindst 1 gang om ugen til sygdomsdebut.
 Sagen skulle dog tages op igen til oktober 2012, da et udredningsprojekt om døgnrytmeforstyrrelser og brystkræft forventedes færdigt på dette tidspunkt.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 5 og § 7 Bekendtgørelser:
Beskæftigelsesministeriets bekendtgørelse nr. 1302 af 23. november 2010 om fortegnelse over erhvervssygdom anmeldt fra 1. januar 2005 - Afgørelse:
 Ankestyrelsen har i principielt møde truffet afgørelse i din sag om anerkendelse af venstresidig brystkræft som erhvervssygdom.
Vi har behandlet sagen principielt til belysning af latenstidens betydning i sager om brystkræft efter natarbejde mindst 1 gang om ugen i mindst 20 år.
Latenstid er den periode, der går fra ekspositionens ophør, og til sygdommen debuterer.
Resultatet er · Vi kan ikke anerkende din sygdom som erhvervssygdom Du kan derfor ikke få erstatning eller andre ydelser efter arbejdsskadeloven.
 Vi tilslutter os, at Arbejdsskadestyrelsen har fastsat revision af din sag pr. 1. oktober 2012.
 Vi er således kommet til samme resultat som Arbejdsskadestyrelsen.
 Der var enighed på mødet.
Begrundelsen for afgørelsen Fortegnelsen over erhvervssygdomme Din brystkræftsygdom kan ikke anerkendes efter fortegnelsen, da din udsættelse for ioniserende stråling i forbindelse med røntgenbilleder ikke findes tilstrækkelig til at medføre brystkræft.
 Det er en betingelse for at anerkende en kræftsygdom, at du har været udsat for stoffer eller påvirkninger, der er nævnt i fortegnelsens punkt K.
 Brystkræft og betingelserne for anerkendelse er nævnt i fortegnelsen over erhvervssygdomme punkt K. 6.6.
Sygdomme, der ikke kan anerkendes efter fortegnelsen over erhvervssygdomme Din sag har været forelagt for Erhvervssygdomsudvalget.
Erhvervssygdomsudvalget har indstillet, at sagen afvises.
 Der er ikke ny medicinsk dokumentation for, at din type arbejde som sygeplejerske kan være årsag til udvikling af venstresidig brystkræft.
Vi vurderer, at det forhold, at du har haft natarbejde mindst 1 gang om ugen i samlet cirka 23½ år frem til 1999 ikke udelukkende eller i overvejende grad er årsag til din sygdom.
Begrundelsen er, at din brystkræft ikke er opstået i umiddelbar tilknytning til udsættelsen for natarbejde.
Vi har lagt til grund, at du siden starten af 1970erne har arbejdet som sygehjælper og derefter som sygeplejeelev og sygeplejerske.
Du har i perioden frem til 1999 haft natarbejde mindst 1 gang om ugen i samlet cirka 23½ år.
Fra 1999 til 2003 arbejdede du ved x, hvor der ikke er beskrevet natarbejde svarende til én eller flere gange om ugen.
Siden 2003 har du ikke haft nattevagter.
Du har oplyst, at der blev taget røntgenbilleder på operationsstuen, men at du altid var iført blyforklæde.
Du opdagede i 2005 en knude i dit venstre bryst.
Du fik konstateret brystkræft i dit venstre bryst i juni 2005.
Den seneste udredning på området viser alene en begrænset dokumentation for, at natarbejde øger risikoen for brystkræft, når dette har stået på mindst én gang om ugen i en periode på mindst 20-30 år.
På nuværende tidspunkt er der ikke tilstrækkelig viden om, hvilken indvirkning det har på brystkræften, at der går en længere periode fra udsættelsen ophører, og til sygdommen debuterer.
Der er således fortsat usikkerhed om sammenhængen mellem natarbejde og udviklingen af brystkræft.
Vi skønner, at kort latenstid taler for, at der er sammenhæng mellem brystkræft og natarbejde.
I dit tilfælde er der ikke kort latenstid.
 Vi har endvidere lagt vægt på, at den konkrete udsættelse for røntgenstråling ikke på foreliggende grundlag har været tilstrækkelig til at have bidraget til udviklingen af din brystkræft.
Det er den tilskadekomne, der har bevisbyrden for, at der er årsagssammenhæng mellem sygdommen og arbejdet.
Efter vores opfattelse har du ikke løftet denne bevisbyrde.
 Vi afventer en fornyet undersøgelse af sammenhængen mellem natarbejde og brystkræft og har derfor tilsluttet os, at Arbejdsskadestyrelsen har fastsat revision af din sag 1. oktober 2012.
Selvom en sygdom ikke er nævnt i fortegnelsen over erhvervssygdomme, eller selvom fortegnelsens betingelser for anerkendelse af den pågældende sygdom ikke er opfyldt, kan der være tale om erhvervssygdom.
Det kan være tilfældet 1. hvis der foreligger generel medicinsk dokumentation for en sammenhæng mellem arbejdsbelastningen og udviklingen af en sygdom 2. hvis det kan dokumenteres, at sygdommen må anses for udelukkende eller i overvejende grad at være forårsaget af arbejdets særlige art Der gælder et særligt beviskrav, når vi skal vurdere, om en sygdom, som ikke er optaget på erhvervssygdomsfortegnelsen, kan anerkendes.
Det er en forudsætning, at der ikke er kvalificeret lægefaglig tvivl om, at sygdommen i det konkrete tilfælde er erhvervsbetinget.
 Oplysningerne fremgår særligt af speciallægeerklæring af 18. maj 2009 og oversigt over natarbejde udarbejdet af Arbejdsskadestyrelsen.
Bemærkninger til klagen Du anmoder om videnskabelig dokumentation for, at latenstid mellem ophør med natarbejde og konstatering af brystkræft begrunder en afvisning med henvisning til årsagssammenhæng.
Du anfører, at så længe der ikke er tilstrækkelig viden, så kan man mene, at der er overvejende sandsynlighed for sammenhæng mellem natarbejdet og brystkræften, selvom der er længerevarende pauser fra ophør af natarbejdet til sygdomsdebut.
Dit forbund har indsendt monografi nr. 98 fra IARC.
Forbundet anfører, at der ikke er belæg for den antagelse, at latenstid fra ophør med natarbejde til debut af brystkræft skulle reducere risiko for udvikling af brystkræft som følge af natarbejde.
 Vi bemærker, at vi har inddraget dine og dit forbunds betragtninger under sagens behandling, men at de ikke kan føre til et ændret resultat.
 Vi kan oplyse, at der på nuværende tidspunkt alene er begrænset evidens for en sammenhæng mellem brystkræft og mange års natarbejde, hvilket er årsagen til, at brystkræft som følge af natarbejde ikke er optaget på fortegnelsen over erhvervssygdomme.
Vi kan endvidere oplyse, at der på nuværende tidspunkt ikke er tilstrækkelig viden om latenstidens betydning for vurderingen af årsagssammenhængen mellem brystkræft og natarbejde.
Der foretages derfor en konkret vurdering af alle sagens aspekter i forbindelse med vurderingen af årsagssammenhængen i hver enkelt sag.
 Vi henviser i øvrigt til ovenstående begrundelse.
Oplysningerne i sagen Vi har afgjort sagen på grundlag af · de oplysninger, som forelå, da Arbejdsskadestyrelsen traf afgørelse i sagen · Arbejdsskadestyrelsens afgørelse af 2. december 2010. Ved denne afgørelse fik du afslag på anerkendelse af brystkræft som erhvervssygdom · klagen til Ankestyrelsen · Arbejdsskadestyrelsens brev om genvurdering Ankestyrelsens lægekonsulent har vejledt om de lægelige spørgsmål i sagen.
