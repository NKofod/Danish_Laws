I.
Overenskomstens ikrafttræden, dens område og almindelige principper.
 1. Ved den mellem Danmark og Japan den 3. februar 1968  

 afsluttede overenskomst til undgåelse af dobbeltbeskatning for så vidt angår  

 indkomstskat, jfr. udenrigsministeriets bekendtgørelse nr. 132 af 16.  

 december 1968 (Lovtidende C), er der fastsat en række bestemmelser, der  

 medfører afvigelser fra skattelovgivningens almindelige regler i visse  

 tilfælde, hvor en skatteyder ellers ville blive udsat for dobbeltbeskatning  

 på grund af sammenstødende skattekrav fra dansk og japansk side.
 2. Overenskomsten trådte i kraft den 26. juli 1968 og  

 finder for Danmarks vedkommende anvendelse første gang for skatteåret  

 1968/69, jfr. artikel 29, stk. 2. Samtidig ophører den dansk-japanske  

 dobbeltbeskatningsaftale af 10. marts 1959 (og skattedepartementets  

 vejledning hertil af 29. maj 1962) at have virkning, jfr. artikel 29, stk. 3.
3. Overenskomsten kommer uanset statsborgerforhold til  

 anvendelse på fysiske personer, der er hjemmehørende i Danmark og/eller i  

 Japan, såvel som på aktieselskaber og andre sammenslutninger, der er  

 hjemmehørende i en af eller begge de to stater.
Det er således en  

 forudsætning, at betingelserne for fuld skattepligt er opfyldt i (mindst) en  

 af de to stater.
Om hvad der forstås ved "hjemmehørende", henvises  

 til punkt 8 nedenfor.
4. For Danmarks vedkommende finder overenskomsten i  

 henhold til art. 2, stk. 1 (b), anvendelse på indkomstskatterne til staten og  

 de kommunale indkomstskatter.
Derimod er formueskatten ikke omfattet (se dog  

 nedenfor punkt 13 om art. 8). Endvidere finder overenskomsten anvendelse på  

 alle andre skatter af væsentlig samme art, der måtte blive indført efter  

 undertegnelsen af overenskomsten.
Herefter er også udbytteskatten ifølge  

 kildeskattelovens § 65 omfattet af overenskomsten.
For Japans vedkommende omfatter overenskomsten indkomstskatten og  

 selskabsskatten samt - i modsætning til hvad der var gældende efter den  

 tidligere aftale med Japan - de lokale indkomstskatter, jfr. art. 2, stk. 1  

 (a) og stk. 3. Disse lokale skatter, kaldet "prefectural inhabitant  

 taxes" og "municipal inhabitant taxes", udskrives dels med et  

 fast beløb pr. skatteyder, dels som progressive indkomstskatter.
For  

 selskabers vedkommende er skatterne i et vist omfang afhængige af selskabets  

 kapital.
Den lokale "enterprise tax", som i visse tilfælde beregnes på  

 andet grundlag end indkomsten, er kun medtaget i art. 8 om skibs- og  

 luftfartsindtægter.
I andre tilfælde må det derfor nærmere undersøges, om  

 betingelserne for at indrømme creditnedslag for så vidt angår denne lokale  

 skat i medfør af ligningslovens § 33 er til stede.
 5. Overenskomsten indeholder ingen bestemmelser om  

 gensidig bistand med hensyn til opkrævning af skatter, men alene en  

 bestemmelse om udveksling af oplysninger, jfr. nedenfor punkt 26.
6. Definitionerne findes i art. 3, hvoraf man skal  

 fremhæve stk. 1 (b), hvorefter "Danmark" i overenskomsten betyder  

 Kongeriget Danmark undtagen Færøerne og Grønland.
Overenskomsten kan dog i  

 sin helhed eller med nødvendige ændringer udvides til at gælde tillige for  

 disse områder.
Endvidere skal bemærkes den protokol, som er knyttet til  

 overenskomsten, om virksomhed udøvet på den danske kontinentalsokkel, jfr.  

 punkt 11 nedenfor om definitionen af fast driftssted.
Yderligere skal fremhæves art. 3, stk. 1 (e) og (f), hvorefter udtrykket  

 "person" indbefatter et selskab og enhver anden sammenslutning af  

 personer, og udtrykket "selskab" betyder enhver juridisk person  

 eller enhver anden sammenslutning, der skattemæssigt behandles som en  

 juridisk person.
Et offentligt skiftet dødsbo, såvel som - inden for de  

 første 15 måneder - et privat skiftet dødsbo, der omfattes af  

 kildeskattelovens afsnit II, må herefter anses for et selskab i  

 overenskomstens forstand.
 7. Overenskomstens regler til undgåelse af  

 dobbeltbeskatning falder i to grupper, dels regler til løsning af den  

 konflikt, der opstår, når en person anses for fuldt skattepligtig i begge  

 lande, og dels regler til løsning af den konflikt, der opstår mellem det ene  

 lands beskatningsret som kildeland (det land, hvorfra indkomsten hidrører) og  

 det andet lands beskatningsret som bopælsland (det land, hvor den pågældende  

 skatteyder er hjemmehørende og derfor opfylder betingelserne for fuld  

 skattepligt).
Begge sæt regler kan finde anvendelse samtidig.
Opfylder en person  

 betingelserne for fuld skattepligt i begge lande, må det først afgøres, i  

 hvilket land den pågældende anses for hjemmehørende i overenskomstens  

 forstand.
Det andet land kan herefter alene beskatte de indtægter, hvortil  

 beskatningsretten udtrykkeligt er tillagt kildelandet, og dobbeltbeskatningen  

 ophæves ved, at bopælslandet indrømmer nedslag for kildelandets skat efter  

 reglerne i art. 23, jfr. punkt 24 nedenfor, eller helt fritager den  

 pågældende indtægt for beskatning, jfr. art. 19, stk. 1, 2 pkt., art. 20 og  

 21.
II.
Overenskomstens bestemmelser om fordelingen af beskatningsretten.
A.
Reglerne om undgåelse af dobbeltbeskatning, når fuld skattepligt  

 foreligger i begge lande.
 8. I overenskomstens forstand anses en fysisk person  

 eller et selskab for hjemmehørende i en af de to stater, når den pågældende i  

 henhold til vedkommende stats lovgivning er skattepligtig der på grund af  

 hjemsted, bopæl, hovedkontorets beliggenhed, ledelsens sæde eller et andet  

 lignende forhold.
Fører denne bestemmelse til, at en fysisk person anses for hjemmehørende i  

 begge lande, skal det efter art. 4, stk. 2, afgøres ved gensidig forhandling  

 mellem de kompetente myndigheder, i hvilket land den pågældende skal anses  

 for hjemmehørende.
Nærmere specificerede regler herom findes ikke, men det er  

 i den danske note, som knytter sig til overenskomsten, anført, at spørgsmålet  

 i givet fald skal afgøres under hensyntagen til de regler, som fremgår af  

 art. 4, stk. 2, i OECD-Modelkonventionen af 1963. De der nævnte bestemmelser  

 findes gengivet i adskillige af de nyere danske dobbeltbeskatningsaftaler,  

 jfr. for eksempel art. 4, stk. 2, i dobbeltbeskatningsaftalen med Israel af  

 27. juni 1966, og skattedepartementets vejledning hertil af 20. december  

 1968, punkt 9.
 For så vidt angår ikke-fysiske personer er hovedkontorets beliggenhed  

 afgørende for spørgsmålet.
B.
Reglerne om fordeling af beskatningsretten mellem kildelandet og  

 bopælslandet.
9. Disse regler findes i art. 6 til 22. Såfremt en  

 indkomstart ikke er udtrykkeligt omtalt i en af art. 6 til 21, skal  

 beskatningsretten ifølge art. 22 alene tilkomme bopælslandet, og kildelandet  

 skal således frafalde sin beskatning heraf.
Om de øvrige artikler bemærkes  

 følgende:
10. Indkomst af fast ejendom kan ifølge art. 6, stk.  

 1, beskattes i den stat, hvor den faste ejendom er beliggende.
I art. 6, stk.  

 2, redegøres der nærmere for, hvad der skal forstås ved udtrykket "fast  

 ejendom". Det bemærkes særligt, at udtrykket omfatter ydelser, der  

 betales for udnyttelsen af mineralforekomster, kilder og andre  

 naturforekomster.
Fortjeneste, der opnås ved afhændelse af fast ejendom, kan  

 ifølge art. 13, stk. 1, ligeledes beskattes i den stat, i hvilken den faste  

 ejendom er beliggende.
11. Med hensyn til fortjeneste ved  

 forretningsvirksomhed er hovedreglen ifølge art. 7 den, at sådan fortjeneste  

 kun kan beskattes i det land, hvor vedkommende foretagende er hjemmehørende.  

 En undtagelse herfra gælder for det tilfælde, hvor et foretagende i det ene  

 land driver virksomhed fra et "fast driftssted" i det andet land.
I  

 så fald kan den del af indkomsten, der kan henføres til et sådant fast  

 driftssted, beskattes i dette andet land.
 Med hensyn til, hvad der skal forstås ved "fast driftssted",  

 henvises til bestemmelserne i art. 5. Man skal særligt henlede opmærksomheden  

 på stk. 3 angående tilsynsførende virksomhed i mere end 12 måneder i  

 forbindelse med et bygnings-, anlægs- eller monteringsarbejde og angående  

 virksomhed ved formidling af engagementer af kunstnere, der omfattes af art.  

 17.
 12. Ifølge art. 13, stk. 2, kan fortjeneste ved  

 afhændelse af aktiver, som udgør en del af erhvervsformuen i et fast  

 driftssted, som et foretagende i den ene stat opretholder i den anden stat,  

 herunder fortjeneste ved afhændelse af selve det faste driftssted, beskattes  

 i den stat, hvor det faste driftssted er beliggende.
13. Fortjeneste ved skibs- eller luftfartsvirksomhed i  

 international trafik kan ifølge art. 8, stk. 1, kun beskattes i den stat,  

 hvor det pågældende foretagende er hjemmehørende, jfr. herved art. 4, stk. 1  

 og 3. Art. 8, stk. 2, indeholder en særlig bestemmelse om partrederier og  

 andre foretagender med mere end en deltager, uden at foretagendet udgør en  

 selvstændigt skattepligtig enhed.
I dette tilfælde skal hver deltager  

 beskattes i sit hjemland af den ham tilfaldende andel i foretagendets  

 overskud.
 Ifølge art. 8, stk. 3, fritages danske skibs- og luftfartsvirksomheder for  

 den japanske "enterprise tax" ud over de i art. 2 nævnte, japanske  

 skatter; derimod kan der fortsat blive tale om erlæggelse af den såkaldte  

 "fixed assets tax", som er en lokal japansk skat.
 Bestemmelserne i art. 8 gælder også for SAS, jfr. den danske note, som  

 knytter sig til overenskomsten.
Den dansk-japanske noteveksling af 15. oktober 1927 om undgåelse af  

 dobbeltbeskatning af fortjeneste ved skibsfart er ophørt at have virkning fra  

 det tidspunkt, da den ny overenskomst har virkning.
Notevekslingen træder  

 ikke i kraft igen, såfremt denne aftale måtte ophøre.
14. Aktieudbytte kan ifølge art. 10, stk. 1, beskattes  

 i den stat, hvor modtageren er hjemmehørende.
Det land, hvor selskabet er  

 hjemmehørende, kan dog tillige beskatte udbyttet, men højst med 15 pct.  

 Såfremt aktionæren er et selskab, som har ejet mindst 25 pct. af den  

 stemmeberettigede kapital i det udbyttegivende selskab i de sidste 12 måneder  

 umiddelbart før udløbet af den regnskabsperiode, for hvilken udlodningen  

 sker, kan kildeskatten ikke overstige 10 pct.
 Kildelandet bevarer dog sin fulde beskatningsret, såfremt den pågældende  

 aktionær har et fast driftssted i dette land, og de rettigheder, der ligger  

 til grund for udlodningen, har direkte forbindelse hermed.
Nedsættelsen til de nævnte beskatningsprocenter gennemføres i Japan straks  

 ved udbetalingen af udbyttet.
En japansk aktionær i et dansk selskab må  

 derimod søge tilbagebetaling af den for meget tilbageholdte danske  

 udbytteskat ved ansøgning på en særlig blanket, som skal attesteres af de  

 japanske skattemyndigheder.
Blanketter kan fås ved henvendelse til de  

 japanske skattemyndigheder eller Kildeskattedirektoratet.
Udtrykket "udbytte" betyder indkomst fra aktier eller andre  

 rettigheder til andel i fortjeneste, såvel som indkomst fra andre  

 selskabsrettigheder, der er sidestillet med indkomst fra aktier i henhold til  

 skattelovgivningen i den stat, i hvilken det udbetalende selskab er  

 hjemmehørende.
Udtrykket omfatter derimod ikke indkomst af gældsfordringer.  

 De i ligningslovens § 16A nævnte former for udbytte er således alle omfattet  

 af definitionen.
 15. Ifølge art. 11, stk. 1, kan renter beskattes i den  

 stat, hvor modtageren er hjemmehørende, men de kan tillige beskattes i den  

 stat, hvorfra de hidrører, men dog højst med 10 pct. af bruttorentebeløbet.  

 Det bestemmes nærmere i stk. 5, i hvilke tilfælde renter skal anses for at  

 hidrøre fra en af de to stater.
Udtrykket "rente" betyder dels indkomst af obligationer,  

 gældsfordringer etc., men tillige ethvert yderligere beløb, som  

 tilbagebetales på sådanne fordringer ud over det udlånte beløb.
Siden april  

 1967 beskattes kursgevinster på visse japanske obligationer med 5 pct. straks  

 ved udstedelsen.
 Det bemærkes, at Danmark fortsat ikke beskatter renter, der tilfalder  

 personer, som ikke er fuldt skattepligtige her i landet.
 Såfremt den person, der oppebærer renten, har et fast driftssted i den  

 stat, hvorfra renten hidrører, og den fordring, der ligger til grund for  

 renten, har direkte forbindelse med det faste driftssted, skal bestemmelserne  

 i art. 7 dog finde anvendelse.
 16. Royalties kan ifølge art. 12, stk. 1, beskattes i  

 den stat, hvor modtageren er hjemmehørende, men de kan tillige beskattes i  

 den stat, hvorfra de hidrører, men dog højst med 10 pct. af bruttobeløbet.  

 Såfremt modtageren har et fast driftssted i denne stat, og den rettighed  

 eller genstand, som ligger til grund for de pågældende royalties, har direkte  

 forbindelse med det faste driftssted, skal bestemmelserne i art. 7 om  

 beskatningsretten til fortjeneste ved forretningsvirksomhed finde anvendelse.
 Ifølge art. 12, stk. 3, omfatter udtrykket "royalties" ikke blot  

 ophavsretlige vederlagsydelser, men tillige betalinger i henhold til en  

 totalbefragtningskontrakt (bare-boat charter) vedrørende skibe eller  

 luftfartøjer.
Bestemmelserne i art. 12, stk. 1, 2 og 5, finder endvidere anvendelse på  

 beløb, som hidrører fra afståelse af en forfatterret, patentret, etc. -  

 bortset fra retten ifølge et bare-boat charter - alt medmindre bestemmelsen i  

 art. 13, stk. 2 kan finde anvendelse, d.v.s. hvor den pågældende rettighed er  

 en del af erhvervsformuen i et fast driftssted.
I dette sidste tilfælde  

 undergives den faktiske fortjeneste beskatning i vedkommende kildeland.  

 Kildelandet er her køberens hjemland, og Japan kan således ikke beskatte et  

 sådant beløb, såfremt en her bosiddende person afhænder f.eks. et japansk  

 patent til en anden - uden for Japan hjemmehørende - person.
 Danmark kan ikke for tiden udnytte sin beskatningsret som kildeland, idet  

 der ikke i henhold til kildeskattelovens § 43, stk. 2,g), jfr. § 2, stk.  

 1,b), er indført begrænset skattepligt af royalties.
 17. Beskatningsretten til fortjeneste ved afhændelse  

 af formuegenstande tilkommer ifølge art. 13, stk. 4, som hovedregel den stat,  

 hvor afhænderen er hjemmehørende.
 Undtagelse herfra gælder dog ifølge art. 13, stk. 1, fortjeneste ved  

 afhændelse af fast ejendom og ifølge art. 13, stk. 2, fortjeneste ved  

 afhændelse af erhvervsformuen i et fast driftssted.
 Endvidere gælder der ifølge art. 13, stk. 3, en særlig regel om  

 fortjeneste ved afhændelse af aktier i et selskab i det andet land, hvor den  

 pågældende og dennes nært tilknyttede personer har besiddet mindst 25 pct. af  

 selskabets samlede kapital i hele det pågældende indkomstår.
 Endelig findes der en særregel for visse ophavsrettigheder m.v., jfr.  

 ovenfor under punkt 16, 3 afsnit.
18. Indkomst ved frit erhverv og andet lignende  

 selvstændigt arbejde, f.eks. som ingeniør eller arkitekt, beskattes ifølge  

 art. 14 alene i den stat, hvor den pågældende er hjemmehørende.
Såfremt  

 virksomheden drives fra et fast sted i den anden stat, kan den del af  

 indkomsten, der kan henføres dertil, dog beskattes der, sammenlign  

 bemærkningerne til art. 5 og 7 om fortjeneste ved forretningsvirksomhed.
Ved  

 fast sted forstås efter praksis f.eks. en klinik, et kontor eller lignende  

 sted, hvor man kan henvende sig for at træffe aftale med den pågældende.
 19. Vederlag for personlige tjenesteydelser beskattes  

 ifølge art. 15, stk. 1, som hovedregel i den stat, hvor arbejdet udføres.  

 Efter kildeskattelovens ikrafttræden kan Danmark straks udnytte  

 beskatningsretten efter denne bestemmelse, jfr. lovens § 2.
 Fra denne hovedregel gælder dog følgende undtagelser:
20. På fortjeneste eller vederlag, oppebåret af  

 offentligt optrædende, f.eks. teaterfilm-, radio- eller fjernsynskunstnere, musikere samt professionelle sportsfolk finder hovedreglen i art. 15 altid anvendelse, jfr. art 17. Har herefter en her i landet bosat kunstner indtægt ved optræden i Japan, tilkommer beskatningsretten til den pågældende indtægt Japan, og der skal her i landet indrømmes creditnedslag i overensstemmelse med reglen i art. 23, stk. 2(b).
 Bestemmelsen må i øvrigt ses i sammenhæng med art. 5, stk. 3(b).
21. Vederlag for personligt arbejde ombord på et skib  

 eller et luftfartøj i international trafik kan beskattes i den stat, hvor vedkommende foretagende er hjemmehørende.
Såfremt den pågældende ikke er fuldt skattepligtig her i landet, kan Danmark alene udnytte denne beskatningsret for så vidt angår søfolk, jfr. sømandsskattelovens kapitel III, men ikke for så vidt angår personer, der arbejder ombord på luftfartøjer i international trafik.
22. Beskatningsretten til private pensioner og andre  

 lignende vederlag for tidligere tjenesteydelser tilkommer alene den stat, hvor modtageren er hjemmehørende, jfr. art. 18. Danmark skal således frafalde beskatningen efter kildeskattelovens § 2, jfr. § 43, stk.
hjemmehørende person.
Såfremt den pågældende ved en erklæring fra de japanske skattemyndigheder dokumenterer over for forskudsregistreringskommunen, at han er hjemmehørende i Japan i overenskomstens forstand, skal kommunen meddele den indeholdelsespligtige, at skattetræk i pensionen kan undlades.
Blanketter på dansk og engelsk til brug for den nævnte erklæring kan fås i Kildeskattedirektoratet og i vedkommende kommune.
Offentlige pensioner kan derimod beskattes i den stat, hvorfra de hidrører, under samme betingelser som gælder med hensyn til beskatningen af vederlag for hverv i vedkommende stats, politiske underafdelings eller lokale myndigheds tjeneste, jfr. art. 19.
23. En studerende eller lærling, som opholder sig i en  

 af de to stater udelukkende i studie- eller uddannelsesøjemed skal i henhold til art. 21 der være fritaget for beskatning af beløb, som han modtager fra kilder uden for denne stat til sit underhold, studium eller sin uddannelse.
Det er dog en betingelse, at han er eller umiddelbart før opholdet var hjemmehørende i den anden af de to stater.
Kildeskattelovens § 8, stk. 2, fører under delvis andre betingelser til yderligere skattefrihed for udenlandske studerende m.v. her i landet, men kun inden for en periode på 365 dage inden for et samlet tidsrum af 2 år.
III.
Overenskomstens metoder til ophævelse af dobbeltbeskatning.
24. Begge lande benytter den såkaldte credit-metode  

 til ophævelse af dobbeltbeskatning.
For Danmarks vedkommende betyder dette, at man ved skatteansættelsen her i landet af en her hjemmehørende, fuldt skattepligtig person kan medregne den fulde indtægt, men et beløb svarende til den i Japan erlagte skat af den samme indkomst skal tillades fradraget i den her pålignede skat, dog højst med så stor en del heraf, som forholdsmæssigt falder på den indkomst, som Japan ifølge aftalen har beskatningsretten til.
Denne regel svarer ganske til bestemmelsen i ligningslovens § 33.
Bopælslandet skal altid give fuldstændig afkald på beskatningen af indtægter, der omfattes af art. 20 og 21 samt art. 19, stk. 1, 2.
pkt., jfr. art. 23, stk. 1(a) og stk. 2(a). Når der i sidstnævnte bestemmelser henvises generelt til art. 19, stk. 1, skyldes det vanskeligheder ved at formulere en nøjagtig henvisning på engelsk og japansk.
Det er imidlertid kun i de tilfælde, hvor modtageren af vederlaget er statsborger i den stat, i hvis tjeneste han er ansat, at vederlaget alene skal beskattes i denne stat.
IV.
Beskatning ved til- og fraflytning.
25. Der er ikke i overenskomsten givet særlige regler  

 til løsning af de dobbeltbeskatningsproblemer, der kan opstå i forbindelse med flytning mellem de to stater, og de interne regler om indtræden og ophør af skattepligt finder derfor anvendelse i disse tilfælde.
V.
Bestemmelser om udveksling af oplysninger.
26. Art. 27 fastsætter en gensidig pligt til  

 udveksling af oplysninger, som er nødvendige for gennemførelsen af overenskomsten eller den interne lovgivning i et af de to lande.
Herunder falder også oplysninger, som udveksles til undgåelse af skattesvig m.v., og bestemmelsen skal i det hele forstås på samme måde som den tilsvarende bestemmelse i art.
XVI i den tidligere overenskomst af 10. marts 1959. Oplysningerne skal behandles som  

 hemmelige og må ikke meddeles til andre personer end dem, der er beskæftiget med påligningen eller opkrævningen af de skatter, der omfattes af overenskomsten.
Der må ikke udveksles oplysninger, som kan røbe erhvervsmæssige eller lignende hemmeligheder.
Henvendelse fra danske skattemyndigheder om oplysninger fra Japan skal ske gennem skattedepartementet.
VI.
Særlige bestemmelser.
27. Art. 24 indeholder regler, hvorefter statsborgere  

 og foretagender i det ene land ikke i det andet land skal kunne underkastes nogen skat eller dermed forbundne krav, som er anderledes, højere eller mere byrdefulde end den skat og dermed forbundne krav, som det sidstnævnte lands statsborgere eller foretagender måtte blive underkastet.
I artiklen fastslås det endvidere, hvad der skal forstås ved udtrykket "statsborgere" samt ved udtrykket "skat"  

 i denne artikel.
Det bemærkes udtrykkeligt, at disse bestemmelser skal anvendes, uanset om den pågældende statsborger er hjemmehørende i en af de to stater eller ikke, jfr. stk. 6.
28. Art. 25 bestemmer, at en skatteyder, der mener sig  

 udsat for dobbeltbeskatning som følge af foranstaltninger truffet i den anden stat med hensyn til de af overenskomsten omfattede skatter, kan fremsætte indsigelse herom til myndighederne i den stat, hvor han er hjemmehørende.
Anses indsigelsen for berettiget, kan de kompetente myndigheder - for Danmarks vedkommende skattedepartementet - træffe aftale med henblik på undgåelse af dobbeltbeskatningen.
Klager over afgørelser truffet af myndighederne i det land, hvor skatteyderen er hjemmehørende, skal derimod fremføres i den i dette land gældende instansfølge.
29. I henhold til art. 25, stk. 3, kan de to staters  

 kompetente myndigheder ligeledes træffe aftale med henblik på undgåelse af dobbeltbeskatning såvel i tilfælde, der ikke omhandles i overenskomsten, som i tilfælde, hvor fortolkningen eller anvendelsen af overenskomsten giver anledning til vanskelighed eller tvivl.
VII.
Overenskomstens praktisering.
30. Overenskomstens bestemmelser skal praktiseres ved  

 selve skatteligningen.
For så vidt angår skatteårene 1968-69 og 1969-70 vil der, såfremt skatteansættelser eller skatteberegninger er foretaget i strid med overenskomstens bestemmelser, blive tale om genoptagelse af de pågældende ansættelser eller beregninger.
For så vidt begæring om regulering af skatteansættelser eller skatteberegninger for de nævnte skatteår i overensstemmelse med overenskomstens bestemmelser allerede er fremsat eller fremsættes inden den 1. januar 1971, bemyndiges skatterådene herved til at genoptage vedkommende ansættelser eller beregninger til fornyet behandling uden forud indhentet bemyndigelse fra statens ligningsdirektorat.
Fremkommer begæringen først efter nævnte tidspunkt, vil bemyndigelse til genoptagelse være at indhente på sædvanlig måde.
Tilsvarende vil en forskudsregistrering for indkomståret 1970 på begæring være at ændre, såfremt den er foretaget i strid med overenskomsten.
31. Tvivlsspørgsmål med hensyn til overenskomstens  

 praktisering vil være at forelægge for skattedepartementet.
 Skattedepartementet, den 31. marts 1970.
Hans P.
Gøtrik.
/ E.
Thielsen.
