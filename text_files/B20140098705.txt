Bekendtgørelse om anerkendelse af udenlandske sønæringsbeviser til tjeneste i fiskeskibe I medfør af § 9, stk. 6, § 20, stk. 4 og 5, § 24 f, stk. 2, § 25 b, stk. 1 og 2, § 25 c og § 27, stk. 3, i lov om skibes besætning, jf. lovbekendtgørelse nr. 74 af 17. januar 2014, fastsættes:
Definitioner og formål § 1. Denne bekendtgørelse fastsætter de nærmere regler for udstedelse af dansk STCW-F-konventionspåtegning (anerkendelsesbevis) til udenlandske sønæringsbeviser.
 Stk. 2. Ved STCW-F-konventionen forstås den internationale konvention om uddannelse, om sønæring og om vagthold for personel i fiskeskibe, 1995.
 Stk. 3. Ved anerkendelsesbevis forstås bevis udstedt af Søfartsstyrelsen forsynet med STCW-F-konventionspåtegning i overensstemmelse med bestemmelserne i STCW-F-konventionen.
Stk. 4. Ved udenlandsk bevis forstås i denne bekendtgørelse et gyldigt bevis udstedt af en kompetent udenlandsk myndighed i et land, der er part til STCW-F-konventionen, og som giver ret til tjeneste som officer i dette lands fiskeskibe.
Beviset skal være udstedt i overensstemmelse med reglement II/1, II/2, II/3, II/4, II/5 eller II/6 i den til enhver tid gældende affattelse af STCW-F-konventionen.
Besiddelse af anerkendelsesbevis § 2. I fiskeskibe med en længde på 24 meter og derover skal fiskeskipper, officer, maskinmester og radiooperatør, der ikke er i besiddelse af dansk sønæringsbevis, have et gyldigt udenlandsk sønæringsbevis ledsaget af en af Søfartsstyrelsen udfærdiget STCW-F-konventionspåtegning, jf. dog § 3.
Anerkendelse af sønæringsbeviser fra EU og EØS-lande § 3. For personer i besiddelse af et gyldigt udenlandsk sønæringsbevis, der er udstedt af et EU- eller EØS-land, der giver rettigheder til tjeneste som henholdsvis fiskeskipper, officer, maskinmester eller radiooperatør i fiskeskibe, finder bestemmelserne i Europa-Parlamentets og Rådets direktiv om anerkendelse af erhvervsmæssige kvalifikationer anvendelse.
 Udstedelse af anerkendelsesbevis m.v.
 § 4. Anmodning om udstedelse af anerkendelsesbevis skal ske ved anvendelse af Søfartsstyrelsens system til digital ansøgning om udstedelse af anerkendelsesbevis.
 Stk. 2. Anmodning om udstedelse af anerkendelsesbevis for personer, der ikke er omfattet af § 3, indgives af rederiet.
 § 5. Udstedelse af anerkendelsesbevis forudsætter, at følgende kriterier som minimum er opfyldt:
 1) Det er dokumenteret, at det bevisudstedende land fuldt og helt har implementeret STCW-F-konventionen.
 2) Der foreligger tilkendegivelse fra det ansøgende rederi om beskæftigelse af den pågældende søfarende, i et fiskeskib registreret i et dansk skibsregister.
 3) Den søfarende er i besiddelse af et dansk sundhedsbevis for søfarende og fiskere, der er gyldigt for tjenesten om bord.
 4) Den søfarende har over for Søfartsstyrelsen behørigt legitimeret sig, og har forevist dokumentation for gyldigt udenlandsk sønæringsbevis.
 5) Kendskab til dansk søfartslovgivning ved udstedelse af anerkendelsesbevis, der giver ret til tjeneste som fiskeskipper, officer, maskinmester eller radiooperatør, er særskilt dokumenteret ved prøveaflæggelse over for Søfartsstyrelsen eller en af denne bemyndiget virksomhed eller institution, eller ved med tilfredsstillende resultat at have gennemført et af Søfartsstyrelsen godkendt kursus.
 Stk. 2. I særlige tilfælde kan Søfartsstyrelsen fastsætte yderligere krav til den søfarende med henblik på at sikre, at vedkommende lever op til fastsatte krav om uddannelse og kompetencer.
 Stk. 3. Kravet om gennemført prøve eller kursus i stk. 1, nr. 5, kan i særlige tilfælde fraviges, når tilstrækkeligt kendskab til dansk søfartslovgivning dokumenteres på anden måde.
§ 6. Et anerkendelsesbevis udstedes med gyldighed på højst 5 år.
Gyldighedsperioden kan dog ikke overstige udløbsdatoen for det udenlandske bevis, der anerkendes.
 Stk. 2. Et udenlandsk anerkendelsesbevis kan ikke benyttes som grundlag for udstedelse af dansk anerkendelsesbevis.
 Stk. 3. Anerkendelsesbeviset kan udstedes for en begrænset periode eller alene gældende for tjeneste på et eller flere specifikke skibe.
 Stk. 4. Søfartsstyrelsen kan underskrive anerkendelsesbeviser efter denne bekendtgørelse med elektronisk indsat faksimileunderskrift.
Inddragelse af et anerkendelsesbevis § 7. Søfartsstyrelsen kan inddrage et anerkendelsesbevis, hvis indehaveren ved sin sejlads eller anden tjeneste om bord har udgjort en direkte trussel mod liv, ejendom eller miljø, herunder ved overtrædelser af lov om sikkerhed til søs, eller det på grund af indehaverens sjælelige eller legemlige tilstand skønnes uforsvarligt fortsat at lade den pågældende udøve den virksomhed, beviset giver ret til.
 Stk. 2. Rederiet er forpligtet til at kontrollere gyldigheden af den søfarendes anerkendelsesbevis ved ansættelse og efterfølgende udmønstring.
 Stk. 3. Når der er truffet afgørelse om inddragelse af et anerkendelsesbevis, underrettes det bevisudstedende land af Søfartsstyrelsen om afgørelsen.
Stk. 4. Indehaveren af et anerkendelsesbevis kan indbringe Søfartsstyrelsens afgørelse om inddragelse af anerkendelsesbeviset for Ankenævnet for Søfartsforhold senest 4 uger efter afgørelsen.
Ankenævnet for Søfartsforhold kan se bort fra en frist, når der er særlig grund hertil.
Straffebestemmelser § 8 . Overtrædelse af denne bekendtgørelses § 2 og § 7, stk. 2, kan straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Stk. 3. Ved pålæggelse af strafansvar efter stk. 2, anses personer, som er ansat til at udføre arbejde om bord på skibet af andre end rederen, tillige for at være knyttet til rederen.
Betaling § 9. Ved ansøgning om et dansk anerkendelsesbevis efter denne bekendtgørelse betales et gebyr på 500 kr.
 Stk. 2. En ansøgning kan først behandles, når der er foretaget indbetaling til Søfartsstyrelsen efter stk. 1.
 Stk. 3. Søfartsstyrelsen kan opkræve særskilt betaling for prøver aflagt over for Søfartsstyrelsen i henhold til § 5, stk. 1, nr. 5, og § 5, stk. 2. Beløbets størrelse fastsættes af Søfartsstyrelsen på grundlag af prøvens omfang.
Ikrafttræden § 10. Bekendtgørelsen træder i kraft den 15. september 2014.
