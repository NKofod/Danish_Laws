Interesseforbundne parter Reference:  LL § 16 F, stk. 4, Skm. cirk. nr. 97 af 26.  

 juni 1995, LV 95 E.C.8.4 - Interesseforbundne parter, afskrivningsgrundlag,  

 goodwill m.v.
 Ligningsrådet blev anmodet om at besvare  

 følgende spørgsmål:
1. Ville goodwill overdraget fra A A/S til D A/S  

 være omfattet af ligningslovens § 16 F, stk. 4? 2. Ville goodwill overdraget fra B A/S til D A/S  

 være omfattet af ligningslovens § 16 F, stk. 4? 3. Ville goodwill overdraget fra C A/S være omfattet  

 af ligningslovens § 16 F, stk. 4? 4. Ville en anden sammensætning af ledelsen i D A/S  

 få indflydelse på besvarelse af spørgsmål 1-3? Selskaberne A A/S, B A/S, og C A/S påtænkte at  

 fusionere og danne et nyt selskab (D A/S). I den anledning ønskede  

 selskaberne oplyst, om den goodwill, der skulle overdrages fra de 3 selskaber  

 til D A/S, ville være omfattet af ligningslovens § 16 F, stk. 4.
Alle aktiviteterne i de 3 selskaber ville blive overdraget  

 til D A/S ved en skattepligtig fusion.
Ingen af aktierne i D A/S ville have  

 nogen fortrinsstilling.
A A/S blev oprettet den 1. januar 1971 og havde en  

 aktiekapital på kr. 625.000. Selskabet havde 5 aktionærer, der  

 hver havde en ejerandel på 20 pct. af aktiekapitalen.
Samtlige  

 aktionærer var medlemmer af bestyrelsen.
Den ene aktionær var  

 samtidig medlem af direktionen.
B A/S blev oprettet den 1. januar 1995 med en aktiekapital  

 på kr. 500.000. Selskabet havde oprindelig 2 aktionærer, der hver  

 havde en ejerandel på 50 pct. af aktiekapitalen.
Den 1. januar 1996  

 blev aktionærkredsen ændret, således at den ene af  

 aktionærerne nu er eneejer af selskabet.
 C A/S blev oprettet den 1. november 1987 og har en  

 aktiekapital på kr. 300.000. X er eneejer af selskabet.
 Efter fusionen ville aktionærerne i det  

 købende selskab være de 5 aktionærer i A A/S og  

 hovedaktionæren i B A/S. 4 af aktionærerne ville hver have en  

 ejerandel på 16,67 pct. af aktiekapitalen, og de øvrige 2  

 aktionærer ville hver have en ejerandel på 16,66 pct.
Bestyrelsen i D A/S ville bestå af en aktionær  

 fra hvert af de fusionerende selskaber.
Direktionsmedlem i D A/S ville  

 være den aktionær i A A/S, der var medlem af direktionen i dette  

 selskab.
 Ligningsrådet fandt på grundlag af de  

 forelagte oplysninger, at ingen af de omhandlede overdragelser ville  

 være omfattet af ligningslovens § 16 F, stk. 4, da ingen af  

 aktionærerne alene havde en bestemmende indflydelse.
 Ligningsrådet bemærkede, at parternes  

 aktiebesiddelse (stemmeværdien) i sig selv ikke var afgørende  

 for bedømmelsen af, hvorvidt der skulle ske begrænsning i  

 køberens afskrivningsadgang i henhold til ligningslovens § 16 F, stk.  

 4. Blev den bestemmende indflydelse udøvet ved fælles ledelse i  

 de(t) sælgende og købende selskab ville der også kunne ske  

 en begrænsning i køberens afskrivningsadgang i henhold til  

 ligningslovens § 16 F, stk. 4.
 Ligningsrådet afviste derfor at tage stilling til,  

 om ligningslovens § 16 F, stk. 4, fandt anvendelse ved en anden  

 ledelsessammensætning i D A/S, idet det ikke var konkretiseret,  

 hvorledes ledelsen i D A/S vil blive sammensat.
