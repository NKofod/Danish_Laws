Offererstatningslovens § 6 a - nedsættelse på grund af egen skyld eller accept af risiko, nævnets j.nr. 15-520-06337 Ansøger søgte nævnet om erstatning som følge af en episode i en 7-elevenbutik, hvor ansøger blev stukket med en kniv i højre side af brystet.
Ansøger og skadevolder kendte ikke hinanden forud for episoden.
Nævnet afslog ansøgningen under henvisning til offererstatningslovens § 6 a.
Nævnet lagde herved vægt på, at det på baggrund af videoovervågningsmateriale på sagen samt på baggrund af forklaringerne afgivet til politiet, herunder ansøgers egen forklaring, kunne lægges til grund, at ansøger startede konflikten, som ledte til hans tilskadekomst.
Nævnet fandt desuden at kunne lægge til grund, at skadevolder forholdt sig passiv, da han af flere omgange blev udsat for angreb fra ansøgers side, at skadevolder til sidst trak en kniv, og at skadevolder  også efter han havde trukket sin kniv  ikke udviste udfarende adfærd.
Nævnet fandt derimod, at det kunne lægges til grund, at ansøgers adfærd under hele episoden var meget aggressiv og konfliktsøgende.
Nævnet lagde herudover vægt på, at skadevolder ved en byretskendelse blev løsladt fra varetægtsfængsling, idet retten fandt, at skadevolder var blevet overfaldet af ansøger og tildelt slag i ansigtet med alvorlige skader til følge.
Retten fandt desuden, at skadevolder først havde anvendt kniven, efter at ansøger på ny ville overfalde ham.
Retten henviste i den forbindelse til nødværgebestemmelserne i straffelovens § 13, stk. 1 og stk. 2. Nævnet lagde endvidere vægt på, at politiet havde truffet afgørelse om at opgive sigtelsen mod skadevolder, og at statsadvokaten havde stadfæstet politiets afgørelse.
 Nævnet var under sagens behandling bekendt med, at ansøger under en påanket byretssag var dømt for i forbindelse med den pågældende episode at have tildelt skadevolder adskillige slag med knyttet næve i hovedet samt have tildelt skadevolder et enkelt spark på kroppen, og at retten i den forbindelse havde lagt til grund, at skadevolder ikke havde givet rimelig anledning til den udøvede vold, heller ikke selv om det kunne lægges til grund, at skadevolder på et tidspunkt under hændelsesforløbet stod med en kniv i hånden.
