 Ikke anset for udelukket, at der efter en vurdering i det enkelte  

 tilfælde kunne ydes hjælp efter bistandslovens § 46 til dækning af restancer  

 vedrørende løbende udgifter, herunder kontingent til arbejdsløshedskasse, som  

 forudsættes afholdt af grundydelsen.
 REDEGØRELSE FOR SAGEN:
 K, der var alene med 2 børn, og som i ca. 4 år havde modtaget  

 kontanthjælp, fik i april 1988 tilbudt deltidsarbejde gennem  

 arbejdsformidlingen.
 Hun ophørte efter 2 måneder, da hun ikke kunne forsørge sig selv og  

 børnene med en deltidsindtægt.
 K var fra 1. april 1988 blevet optaget i en arbejdsløshedskasse.
 K, der ikke havde betalt kontingent siden juli 1988, søgte i december 1988  

 om hjælp til betaling af restance til fagforening og arbejdsløshedskasse,  

 ialt 2.640 kr.
 Hun ville blive slettet som medlem, såfremt restancen ikke var betalt  

 inden udgangen af december 1988.
 Det sociale udvalg meddelte afslag på ansøgningen.
 AFGØRELSEN, DER KLAGES OVER:
 Amtsankenævnet fandt ikke, at der kunne ydes hjælp til den del af  

 restancen, der alene vedrørte fagforeningskontingent.
 Amtsankenævnet fandt derimod, at udgiften til dækning af  

 kontingentrestancen til arbejdsløshedskasse i dette tilfælde var rimeligt  

 begrundet, jf. bistandslovens § 46.
 Nævnet lagde herved vægt på, at K var meget aktivt arbejdssøgende og  

 omfattet af kommunens team 42 med udsigt til snarlig beskæftigelse samt på at  

 hun - efter en meget lang periode i bistandssystemet - havde stærkt behov for  

 at fastholde den allerede opnåede tilknytning til arbejdsløshedskassens  

 sikringssystem.
 Da K imidlertid burde have sørget for selv at betale kontingentet ud af  

 grundydelsen, fandt nævnet, at der var udvist uforsvarlig økonomi, hvorfor  

 hjælpen blev gjort tilbagebetalingspligtig i medfør af bistandslovens § 26,  

 stk. 1, nr. 1.
 KLAGEN TIL ANKESTYRELSEN:
 Sagen blev anket af det sociale udvalg, der henviste til, at der var tale  

 om at pålægge kommunen at yde hjælp til en løbende fast udgift, der skulle  

 afholdes af grundydelsen.
 Antaget til principiel behandling:
 Ankestyrelsen antog sagen til principiel behandling med henblik på, om der  

 er hjemmel til i særlige tilfælde at yde hjælp efter bistandslovens § 46 til  

 betaling af restance vedrørende en løbende fast udgift, der skulle have været  

 afholdt af grundydelsen.
 LOVGRUNDLAG:
 Bistandslovens § 46.
 ANKESTYRELSENS AFGØRELSE:
 Ankestyrelsen anså det ikke for udelukket, at der efter en vurdering i det  

 enkelte tilfælde kunne ydes hjælp efter bistandslovens § 46 til dækning af  

 restancer vedrørende løbende udgifter, herunder kontingent til  

 arbejdsløshedskasse, som forudsættes afholdt af grundydelsen.
 Ankestyrelsen fandt imidlertid ikke, at K's egen afholdelse af udgifterne  

 i forbindelse med restancen i en sådan grad ville vanskeliggøre hendes  

 økonomiske muligheder for at klare sig selv, at der havde været grundlag for  

 at yde hjælp til dækning af restancen.
 Ankestyrelsen ændrede således amtsankenævnets afgørelse.
 Ankestyrelsen tilføjede, at den af nævnet fastsatte tilbagebetalingspligt  

 ikke berørtes af Ankestyrelsens afgørelse.
