Bekendtgørelse om produktionsafgift ved slagtning og eksport af får I medfør af § 6, stk. 1 og 4, og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugstøtteloven), jf. lovbekendtgørelse nr. 1586 af 14. december 2015, og efter indstilling fra Fåreafgiftsfondens bestyrelse fastsættes efter bemyndigelse i henhold til § 5, stk. 1, nr. 1, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
 § 1. Ved enhver slagtning af får, herunder lam, beder og væddere, som er produceret i Danmark, og som ved offentlig kontrol ubetinget eller betinget godkendes til menneskeføde, skal der betales en afgift på 10 kr. pr. stk., jf. dog stk. 2. Afgiften omfatter også får, der slagtes for private til eget forbrug.
 Stk. 2. I perioden 1. juli - 31. december 2016 udgør den i stk. 1 nævnte afgift 0 kr.
 § 2. For får, der slagtes på eksportslagterier og kreatureksportslagterier, påhviler det vedkommende slagteri at opkræve det i § 1 nævnte afgiftsbeløb hos leverandøren og hver uge at indberette antallet af de i den foregående kalenderuge slagtede og godkendte får til Fåreafgiftsfonden, c/o Landbrug & Fødevarer, Axeltorv 3, 1609 København V, og samtidig at indbetale den herefter skyldige afgift til fonden.
Stk. 2. For får, der slagtes i private slagtehuse/slagterier, påhviler det slagteren/slagteriet at indbetale det i § 1 nævnte afgiftsbeløb til Fåreafgiftsfonden, c/o Landbrug & Fødevarer, Axeltorv 3, 1609 København V, senest 14 dage efter en foretaget slagtning.
Indbetalingskort fås hos den kontrollerende dyrlæge, hvem det påhviler umiddelbart efter den foretagne kontrolstempling at indsende indberetning til fonden.
 § 3. Ved udførsel her fra landet af levende får, herunder lam, beder og væddere, som er produceret i Danmark, skal eksportøren betale en afgift på 10 kr. pr. stk., jf. dog stk. 2.
 Stk. 2. I perioden 1. juli - 31. december 2016 udgør den i stk. 1 nævnte afgift 0 kr.
 Stk. 3. Det påhviler eksportøren senest 14 dage efter eksporten at indberette den stedfundne eksport med oplysning om antallet af levende får til Fåreafgiftsfonden, c/o Landbrug & Fødevarer, Axeltorv 3, 1609 København V, og samtidig at indbetale den herefter skyldige afgift til fonden.
§ 4. Beløb, der ikke betales rettidigt, tillægges efter landbrugsstøttelovens § 20, stk. 1, en årlig rente svarende til den rente, der er fastsat i henhold til rentelovens § 5, fra forfaldsdagen at regne.
Den tillagte rente udgør dog mindst 50 kr.
 § 5. Der er udpantningsret for forfaldne beløb efter lov om inddrivelse af gæld til det offentlige, herunder for de i § 4 nævnte rentebeløb.
 § 6. Overtrædelse af §§ 2 og 3 straffes med bøde, medmindre højere straf er forskyldt efter kapitel 5 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. Bekendtgørelsen træder i kraft den 1. juli 2016.
 Stk. 2. Bekendtgørelse nr. 422 af 31. maj 1991 om afgift ved slagtning og ved eksport af får ophæves.
