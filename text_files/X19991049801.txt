Spørgsmål om inhabilitet af  

 medlemmer af banks bestyrelse Ved skrivelser af 26. maj og 25. juli 1997 har K bank  

 klaget over, at Finanstilsynet i skrivelse af 30. april 1997 (j.nr. 511-0001)  

 har bestemt, at de medlemmer af bankens bestyrelse, der samtidig er ansat som  

 direktører og vicedirektør i K A/S, der ejer banken 100%, er  

 inhabile ved bevilling af lån til K A/S.
 Sagens behandling i Finanstilsynet.
K bank er et 100 % ejet datterselskab af  

 realkreditinstituttet K A/S.
Bankens bestyrelse bestod på tidspunktet  

 for den påklagede afgørelse af 5 medlemmer, fire  

 generalforsamlingsvalgte og et udnævnt af erhvervsministeren i henhold  

 til § 9, stk. 1,  i lov om banker og sparekasser m.v.
Af de fire  

 generalforsamlingsvalgte var tre direktører og en vicedirektør  

 i moderselskabet K A/S.
I perioden den 19. september 1996 til den 31. oktober 1996  

 gennemførte Finanstilsynet en undersøgelse i K bank.
På  

 grundlag af undersøgelsen udarbejdede Finanstilsynet en rapport af 10.  

 december 1996, hvor tilsynet blandt andet udtalte, at "Det er tilsynets foreløbige vurdering i henhold  

 til ASL § 58, at 4 ud af bankens 5 bestyrelsesmedlemmer er inhabile ved  

 bevilling af § 27 engagementer.
Bestyrelsen vil således ikke være  

 beslutningsdygtig, jf.
ASL § 57, stk. 1. Problemstillingen vedrører  

 ikke kun K bank, og tilsynet vil - når endelig afgørelse er  

 truffet - give meddelelse til de relevante institutter under tilsyn." Ved skrivelse af 13. februar 1997 forelagde Finanstilsynet  

 problemstillingen for Erhvervs- og Selskabsstyrelsen således:
"Vedrørende bestyrelsesmedlemmernes  

 inhabilitet En bank har spurgt Finanstilsynet, hvorvidt bankens  

 bestyrelse kan bevilge engagementer med moderselskabet.
Moderselskabet ejer  

 alle aktier i banken.
Bankens bestyrelse består af fem medlemmer, hvoraf  

 tre tillige er direktører i moderselskabet og 1 er ansat i  

 moderselskabet.
Det sidste medlem er udpeget af Erhvervsministeren.
Fire af  

 fem bestyrelsesmedlemmer er således inhabile.
 Banken har tilladelse til at indgå engagement med  

 moderselskabet, jf. bank- og sparekasselovens § 27. Engagementet har en  

 sådan størrelse, at engagementet skal bevilges af bankens  

 bestyrelse.
 Det fremgår af Erhvervs- og Selskabsstyrelsens notat  

 af 16. februar 1996 "Notat om habilitetsreglen i aktieselskabslovens §  

 58" at:
"¼  

 det er uden betydning for spørgsmålet om inhabilitet, om  

 bestyrelsen eller direktionen herved mister sin beslutningsdygtighed.  

 Konsekvensen af manglende beslutningsdygtighed vil være, at sagen  

 forskydes til et højere organ, hvilket i tilfælde af manglende  

 beslutningsdygtighed i bestyrelsen vil medføre, at sagens  

 afgørelse må træffes af generalforsamlingen." Generalforsamlingen er i dette tilfælde lig  

 moderselskabet (direktionen i moderselskabet, der tillige er  

 bestyrelsesmedlemmer i banken) og lånet skal ydes til moderselskabet.  

 Generalforsamlingen (moderselskabet) vil således i dette tilfælde  

 komme til at bevilge et lån til sig selv.
Finanstilsynet skal i denne anledning anmode Erhvervs- og  

 Selskabsstyrelsen om en udtalelse om ovennævnte  

 problemstilling." Erhvervs- og Selskabsstyrelsen svarede den 3.  

 marts 1997:
"¼ Såfremt en bestyrelse som følge af enkelte  

 medlemmers inhabilitet efter aktieselskabslovens § 58, ikke længere er  

 beslutningsdygtig i forhold til en sag, må sagen forskydes til  

 selskabets generalforsamling, som herefter som udgangspunkt kan træffe  

 beslutning i sagen.
 Der gælder ikke en bestemmelse svarende til  

 aktieselskabslovens § 58 om inhabilitet på generalforsamlingen.
 I henhold til aktieselskabslovens § 67, stk. 4, må  

 en aktionær ikke selv, ved fuldmægtig eller som fuldmægtig  

 for andre deltage i en afstemning på generalforsamlingen om  

 søgsmål mod aktionæren selv eller om aktionærens  

 eget ansvar overfor selskabet og heller ikke om søgsmål mod  

 andre eller andres ansvar, hvis aktionæren deri har en væsentlig  

 interesse, der kan være stridende mod selskabets.
 Det bemærkes, at bestemmelsen i § 67, stk. 4, efter  

 forholdets natur ikke finder anvendelse, hvor et selskab alene har en  

 aktionær.
 Aktieselskabslovens § 67, stk. 4, omfatter således  

 alene søgsmål, hvorfor en aktionær som udgangspunkt ikke  

 er afskåret fra at deltage i behandlingen på generalforsamlingen  

 af spørgsmål om aftaler m.v. mellem selskabet og  

 aktionæren selv, eller andre og aktionæren deri har en  

 væsentlig interesse, der kan være stridende mod selskabet.
 En aktionær vil således som udgangspunkt kunne  

 deltage i behandlingen af en sag på generalforsamlingen som den  

 pågældende som bestyrelsesmedlem eller bestyrelsesmedlemmer med  

 tilknytning til aktionæren efter bestemmelsen i aktieselskabslovens §  

 58 var afskåret fra at deltage i behandlingen af på et  

 bestyrelsesmøde.
 Forholdet kan dog være af en sådan karakter,  

 at det må anses for omfattet af bestemmelsen i aktieselskabslovens §  

 80, hvorefter generalforsamlingen ikke må træffe beslutning, som  

 åbenbart er egnet til at skaffe visse aktionærer eller andre en  

 utilbørlig fordel på andre aktionærers eller selskabets  

 bekostning.
En tilsidesættelse af bestemmelsen i § 80 vil kunne  

 medføre, at aktionæren kan blive erstatningspligtig efter  

 aktieselskabslovens § 142." Herefter traf Finanstilsynet den påklagede  

 afgørelse, der lyder således:
 "Ved Finanstilsynets seneste undersøgelse i K  

 bank blev opmærksomheden henledt på beslutningsprocessen ved  

 bevilling af lån til K A/S.
 Fire af bankens bestyrelsesmedlemmer må anses for  

 inhabile, jf. aktieselskabslovens § 58, ved bevilling af lån til K A/S,  

 idet de ligeledes er henholdsvis direktører eller ansat i K A/S.
 Da bestyrelsen ikke er beslutningsdygtig ved 4 medlemmers  

 inhabilitet, opstod spørgsmålet, hvorledes afgørelser  

 vedrørende bevilling af lån til K A/S skal træffes.
 Erhvervs- og Selskabsstyrelsen har i skrivelse af 3. marts  

 1997 på Finanstilsynets forespørgsel bl.a. svaret  

 følgende:
"Såfremt en bestyrelse som følge af  

 enkelte medlemmers inhabilitet efter aktieselskabslovens § 58, ikke  

 længere er beslutningsdygtig i forhold til en sag, må sagen  

 forskydes til selskabets generalforsamling, som herefter som udgangspunkt kan  

 træffe beslutning i sagen." På baggrund af denne udtalelse skal Finanstilsynet  

 meddele, at ved ansøgning om bevilling af lån til K A/S, skal  

 beslutning træffes af bankens generalforsamling." Sagens behandling for Erhvervsankenævnet.
 Under sagens behandling for Erhvervsankenævnet er K  

 A/S indtrådt i sagen til støtte for banken, jfr. § 5 i lov om  

 Erhvervsankenævnet samt § 10 i bekendtgørelse om samme.
 I klagen til Erhvervsankenævnet har bankens advokat  

 blandt andet anført:
 "For Erhvervsankenævnet nedlægger vi  

 følgende Påstand:
 De af generalforsamlingen valgte bestyrelsesmedlemmer i  

 det fuldt ejede datterselskab, K bank, som samtidig måtte beklæde  

 ledende stillinger i K A/S, er ikke, som følge af deres  

 ansættelsesforhold i K A/S, inhabile ved behandling af og beslutning om  

 engagementer med K A/S.
 Påstanden begrundes med, at de  

 generalforsamlingsvalgte bestyrelsesmedlemmer i K bank, der tillige deltager  

 i ledelsen af K A/S, ikke efter dansk ret kan anses for inhabile ved  

 behandling af og beslutning om retshandler, herunder indgåelse af  

 finansielle engagementer, mellem K A/S og dets fuldt ejede datterselskab K  

 bank.
I  Påstanden Til støtte for den nedlagte påstand  

 gør vi følgende gældende:
1.Finanstilsynets afgørelse af 30. april  

 1997 ¼ Den 30. april 1997 traf Finanstilsynet den  

 afgørelse, der er genstand for nærværende klage.
I  

 perioden fra Finanstilsynet udarbejdede sin rapport, og til Finanstilsynet  

 traf sin afgørelse var der ingen drøftelser vedrørende  

 bestyrelsesmedlemmernes inhabilitet mellem Finanstilsynet og K bank eller K  

 A/S, ligesom hverken K bank eller K A/S fik lejlighed til at fremkomme med en  

 udtalelse om sagen.
 Finanstilsynets afgørelse refererer til og  

 støtter sig på en udtalelse fra Erhvervs- og Selskabsstyrelsen  

 af 3. marts 1997.
¼ Udtalelsen fra Erhvervs- og Selskabsstyrelsen omhandler  

 imidlertid ikke spørgsmålet om, hvorvidt personer i K A/S  

  ledelse er inhabile som bestyrelsesmedlemmer i K bank; men alene  

 spørgsmålet om, hvilket selskabsorgan der har  

 beslutningskompetencen, hvis bestyrelsesmedlemmerne i et selskab er  

 inhabile i et sådant antal, at bestyrelsen derved mister sin  

 beslutningsdygtighed.
Finanstilsynet forudsætter i sin  

 forespørgsel, at de pågældende personer er inhabile.  

 Erhvervs- og Selskabsstyrelsen tager derfor ikke stilling til, om den af  

 Finanstilsynet erklærede inhabilitet foreligger eller ej.
Erhvervs- og  

 Selskabsstyrelsens udtalelse kan derfor ikke tages til indtægt for  

 selve spørgsmålet om, hvorvidt de generalforsamlingsvalgte  

 bestyrelsesmedlemmer er inhabile i den af Finanstilsynet beskrevne  

 sammenhæng.
 I øvrigt er klagerne enige i, at såfremt en  

 bestyrelse som følge af medlemmers inhabilitet efter  

 aktieselskabslovens § 58 ikke længere er beslutningsdygtig i forhold  

 til en sag, må sagen henskydes til selskabets generalforsamling, der  

 herefter som udgangspunkt kan træffe beslutning i sagen.
2. Aktieselskabslovens § 58 § 58 har følgende ordlyd:
"Et bestyrelsesmedlem eller en direktør  

 må ikke deltage i behandlingen af spørgsmål om aftaler  

 mellem selskabet og den pågældende selv eller om  

 søgsmål mod den pågældende selv eller om aftale  

 mellem selskabet og tredjemand eller søgsmål mod tredjemand,  

 hvis bestyrelsesmedlemmet eller direktøren deri har en væsentlig  

 interesse, der kan være stridende mod selskabets." Et bestyrelsesmedlem i et selskab bliver ikke inhabilt ved  

 indgåelse af retshandler mellem dette selskab og det moderselskab som  

 følge af bestyrelsesmedlemmets ansættelsesforhold i  

 moderselskabet, når moderselskabet ejer alle aktier i  

 datterselskabet.
 Aktieselskabslovens § 58 har to led:
 Første led omhandler inhabilitet ved aftaler mellem  

 et selskab og dets direktører eller bestyrelsesmedlemmer - personligt  

 - samt søgsmål mod disse.
 Dette led er uden betydning for nærværende  

 sag.
 Andet led omhandler inhabilitet ved retshandler mellem  

 selskabet og tredjemand, hvori bestyrelsesmedlemmer/direktører har en  

 væsentlig interesse, der kan stride mod selskabets (samt inhabilitet  

 ved søgsmål mod en sådan tredjemand).
 Dette er alene andet led, der er relevant for  

 nærværende sag, og som den nedenfor anførte  

 redegørelse og argumentation refererer til.
3. Bestyrelsesmedlemmers inhabilitet - dansk ret a) I koncerner uden 100% ejerforhold.
 I koncerner, hvor moderselskabet har bestemmende  

 indflydelse i datterselskabet uden at besidde alle aktierne, er der  

 næppe nogen tvivl om, at moderselskabets repræsentanter, i det  

 omfang de er ledelsesmedlemmer i moderselskabet, er inhabile som  

 bestyrelsesmedlemmer i datterselskabet såvel med henblik på  

 søgsmål, som med henblik på aftaler mellem selskabet og  

 moderselskabet.
Dette forhold fremgår direkte af bestemmelsen og er  

 gengivet en række steder i den juridiske litteratur, f.eks.
Paul  

 Krüger Andersen: Studier i Dansk Koncernret, side 518 og de lidt mere  

 generelle betragtninger hos Bernhard Gomard: Aktieselskaber og  

 Anpartsselskaber, 3. omarbejdede udgave, side 225.
 Paul Krüger Andersen antager det anførte sted,  

 at i de tilfælde hvor moderselskabets aktionærkreds også er  

 ledelsesmedlemmer i datterselskabet vil de, når de optræder som  

 sådanne, blive inhabile såvel med henblik på  

 søgsmål, som med henblik på aftaler mellem selskabet og  

 moderselskabet.
Denne retsstilling bekræftes endvidere af Erhvervs-  

 og Selskabsstyrelsens udtalelse af 26. november 1996 om koncernselskaber, der  

 er refereret i Erhvervsankenævnets kendelse af 11. februar 1997, hvor  

 styrelsen udtaler, at spørgsmålet om inhabilitet efter  

 aktieselskabslovens § 58 som udgangspunkt må bero på en vurdering  

 af forholdet i det pågældende selskab, hvor  

 spørgsmålet om inhabilitet er opstået.
Styrelsen vurderer,  

 at der vil kunne opstå situationer, hvor der kan være modstrid  

 mellem koncernselskabernes interesser, og at der derfor vil kunne opstå  

 inhabilitet efter aktieselskabslovens § 58. Styrelsen udtaler sig imidlertid  

 ikke om, hvad der gælder i fuldt ejede datterselskaber.
 b) I koncerner med 100% ejerforhold.
 Paul Krüger Andersen anfører i Studier i Dansk  

 Koncernret, side 521:
"Det antages i dansk ret, at habilitetsreglerne i AL  

 § 58 ikke kan anvendes, når der er tale om énmandsselskaber og  

 tilsvarende vedrørende et 100% ejet datterselskab." Paul Krüger Andersen anfører endvidere, at  

 moderselskabets direktører som bestyrelsesmedlemmer i et datterselskab  

 kan optræde på begge sider af bordet, forudsat de opfylder den  

 dobbelte loyalitetspligt.
Tilsvarende henvises der til Paul Krüger  

 Andersen: Aktie- og Anpartsselskabsret, 4. udgave, side 211 og Paul  

 Krüger Andersen: Studier i Dansk Koncernret side 518, note 147 med  

 henvisninger.
Ved fuldt ejede datterselskaber kan Aktieselskabslovens §  

 58 ikke finde anvendelse på moderselskabets direktører i deres  

 egenskab af bestyrelsesmedlemmer i datterselskabet.
Der kan muligvis  

 tænkes at foreligge interesser for kreditorer og andre eksterne parter,  

 der kan være stridende mod selskabets, men sådanne konflikter kan  

 ikke i 100% ejede datterselskaber løses ved reglerne om inhabilitet,  

 idet det ikke gør nogen forskel at henskyde beslutningskompetencen til  

 generalforsamlingen, hvor eneaktionærens interesser i endnu  

 stærkere omfang er dominerende, end det er tilfældet i  

 bestyrelsen.
For pengeinstitutters vedkommende har henskydelse af  

 beslutningskompetencen til generalforsamlingen endvidere den konsekvens, at  

 det af Erhvervsministeren udpegede bestyrelsesmedlem ikke deltager i  

 beslutningen.
 Sådanne interesser er henvist til den beskyttelse,  

 der ligger i den almindelige erstatningsregel for stiftere,  

 bestyrelsesmedlemmer og direktører i aktieselskabslovens § 140, jf.  

 Gomard, Samarbejde og ansvar i Selskaber og koncerner, side 89, samt for  

 så vidt angår finansielle institutter reglerne om tilsyn og de af  

 Finanstilsynet fastsatte regler, jf. nedenfor.
Bernhard Gomard anfører i "Aktieselskaber og  

 Anpartsselskaber", 3. omarbejdede udgave, side 226, at  

 aktieselskabslovens § 58 og § 67, stk. 4, ikke finder anvendelse i  

 énmandsselskaber på eneaktionæren.
Af dette citat  

 fremgår det ikke helt entydigt, om der ved énmandsselskaber kun  

 refereres til selskaber, der ejes af én person, eller om der  

 også refereres til selskaber, der ejes af et selskab.
Sammenholdes  

 udtalelsen imidlertid med definitionen på  

 "enkeltmandsselskaber" i Tolvte Selskabsdirektiv, hvor selskaberne  

 defineres som selskaber, hvor aktierne er forenet på én  

 hånd, er det nærliggende og helt naturligt at antage, at Gomards  

 udtalelser både refererer til selskaber med én person og  

 ét selskab som aktionær, idet der interessemæssigt ikke er  

 nogen forskel på om eneaktionæren er en fysisk person eller en  

 juridisk person.
 Af ovenstående fremgår det, at der i fuldt  

 ejede datterselskaber ikke kan opstå interesser der strider mod  

 moderselskabets, som medfører at direktører i moderselskabet -  

 som følge af denne egenskab - kan anses for inhabile i  

 datterselskabets bestyrelse efter aktieselskabslovens § 58.  

 Aktieselskabslovens § 58 bør fortolkes således, at den ikke  

 finder anvendelse, når der er tale om fuldt ejede datterselskaber,  

 hvilket støttes af den fremhævede litteratur.
4. Bestyrelsesmedlemmers inhabilitet - Reguleringen af  

 énmandsselskaber i EU I Tolvte selskabsdirektiv, artikel 5, anføres det,  

 at aftaler som indgås mellem den eneste selskabsdeltager og det  

 selskab, han repræsenterer, skal indføres i en protokol eller  

 nedfældes skriftligt.
Dette krav er implementeret i aktieselskabslovens  

 § 63, stk. 2, mens der ikke herudover i EU-selskabsretten er indført  

 regler, der direkte beskriver det materielle retsforhold mellem eneste  

 selskabsdeltager og selskabet.
Ved tilføjelsen til § 63, stk. 2, er  

 moderselskabsledelsens materielle pligt til at varetage datterselskabets  

 interesser præciseret.
Dette formkrav overholdes af K A/S og K  

 bank.
Endvidere har Ministerrådet foreslået  

 videregående bestemmelser til sikring mod inhabilitet i bestyrelse og  

 direktion i Rådets tredje ændrede udkast til Femte  

 Selskabsdirektiv.
I afdeling 6 i udkastet, under afsnittet om det tostrengede  

 system anføres det i udkast til artikel 10, at enhver aftale i hvilken  

 selskabet er deltager, og som direkte eller blot indirekte berører  

 ét af direktions- og kontrolorganernes medlemmers interesser, i det  

 mindste skal godkendes af kontrolorganet.
Der er ikke heri givet bestemmelser  

 om tredjemandsinteresser, og bestemmelsen vedrører slet ikke den  

 foreliggende situation om inhabilitet for direktører for  

 moderselskabet i datterselskabets bestyrelse.
 Der er således hverken i den eksisterende eller  

 forslåede EU regulering fastsat bestemmelser, der foreskriver  

 inhabilitet for eneaktionærens direktører i datterselskabets  

 bestyrelse.
5. Bestyrelsesmedlemmers inhabilitet - Fremmed ret I fremmed ret antages det i vidt omfang, at der ikke kan  

 foreligge inhabilitet ved fuldt ejede datterselskaber.
 For svensk ret henviser vi til Gösta Kedner og  

 Carl Martin Roos: Aktiebolagslagen, Femte upplagan, side 254, hvor det  

 vedrørende aftaler i "enmandsbolag" anføres, at der  

 ikke findes noget til hinder for, at moderselskabet og datterselskab  

 repræsenteres af de samme personer ved indgåelse af aftale.
 For norsk ret henvises der til Andenæs side  

 258: "Aksjeselskabsrett", 2. udgave, 1992, hvor det anføres,  

 at inhabilitetsreglerne er uanvendelige ved hovedaktionærselskaber uden  

 en reel minioritet.
 I tysk ret indeholder reglen i Bürgerliches  

 Gesetzbuch (BGB) Sec. 181 forbud mod dels selvkontrahering, og dels mod at  

 man repræsenterer to kontraherende parter på samme tid.  

 Imidlertid kan BGB Sec. 181 fraviges således, at selvkontrahering og  

 deltagelse i ledelsen i et andet selskab som det pågældende  

 selskab indgår retshandler med, er tilladt.
 Der henvises til brev af 2. juli 1997 fra Bruckhaus  

 Westrick Stegemann.
 I engelsk ret antages det, at bestyrelsesmedlemmer  

 kun er inhabile ved beslutninger i et koncernselskabs bestyrelse, hvis  

 bestyrelsesmedlemmet, der tillige er direktør i moderselskabet,  

 personligt ejer aktier i koncernselskabet.
 Der henvises til brev af 11. juni 1997 fra Olswang.
 I fransk ret antages det, at i selskaber med  

 få aktionærer (société par actions  

 simplificée) gælder ikke inhabilitetsregler, men der  

 aflægges efterfølgende rapport på generalforsamlingen over  

 indgåede aftaler.
 Der henvises til brev af 17. juni 1997 fra Huyghé  

 de Mahenge Bloxham Michaud & Ass.
6. Forarbejder til § 58 Forarbejderne til aktieselskabslovens § 58 går  

 tilbage til aktieselskabsloven fra 1930. Den dagældende bestemmelse i  

 aktieselskabslovens § 50 svarede stort set til den nugældende § 58,  

 idet det var anført:
"Et Bestyrelsesmedlem maa ikke deltage i Afstemning  

 angaaende Spørgsmål om Aftale mellem Selskabet og ham selv eller  

 Søgsmaal mod ham selv.
Ej heller maa et Bestyrelsesmedlem deltage i  

 Afstemning angaaende Søgsmaal (trykfejl for Spørgsmaal) om  

 Aftale mellem Selskabet og Trediemand eller Søgsmaal mod Trediemand,  

 for saa vidt han deri har en betydeligere Interesse, der kan være  

 stridende mod Selskabets.
Den nugældende bestemmelse er fra ændringen af  

 aktieselskabsloven i 1973, hvor det i forarbejderne, Folketings Tidende  

 1972/73, sp.
A 4488, anføres, at bestemmelsen i realiteten er i  

 overensstemmelse med reglerne i aktieselskabsloven fra 1930 med den forskel,  

 at det fremsatte forslag til § 58 (der er gældende i dag) ikke alene  

 forbyder et bestyrelsesmedlem og en direktør at deltage i afstemningen  

 i de omhandlede tilfælde af interessekonflikt mellem ham og selskabet,  

 men overhovedet forbyder at han deltager i behandlingen.
I de oprindelige forarbejder fra 1929 og 1930 ses der ikke  

 udtrykkeligt at være taget stilling til, i hvilket omfang den  

 dagældende bestemmelse i aktieselskabsloven fandt anvendelse på  

 direktører i eneaktionæren i deres egenskab af  

 bestyrelsesmedlemmer i et dertil hørende datterselskab.
Imidlertid  

 indeholder Folketingets forhandlinger, optrykt i Rigsdagstidende 1929-30,  

 Landstinget sp. 2372 f, interessante betragtninger om aktionærers  

 inhabilitet, som dog ikke er relevante for nærværende sag.
 Der er således intet i forarbejderne til  

 aktieselskabslovens § 58, som går imod den ovenfor anførte  

 danske teori vedrørende fortolkningen af § 58.
7. Aktionærinhabilitet Aktieselskabslovens § 67, stk. 4, begrænser  

 inhabilitetstilfældene for aktionærer til at omfatte selskabets  

 søgsmål mod aktionærer (typisk  

 majoritetsaktionæren).
 Aktieselskabslovens § 67, stk. 4, er sålydende:
"En aktionær må ikke selv, ved  

 fuldmægtig eller som fuldmægtig for andre deltage i afstemning  

 på generalforsamlingen om søgsmål mod aktionæren  

 selv eller om aktionærens eget ansvar overfor selskabet og heller ikke  

 om søgsmål mod andre eller andres ansvar, hvis aktionæren  

 deri har interesse, der kan være stridende mod selskabets." Det er i teorien klart forudsat, at bestemmelsen ikke  

 finder anvendelse i selskaber med kun en aktionær, idet der i disse  

 tilfælde ikke foreligger en aktionær, som kan have en  

 væsentlig interesse, der er stridende mod selskabets.
Der kan muligvis  

 forekomme kreditorer og andre eksterne parter, der har interesser stridende  

 mod dispositionen, men tilstedeværelsen af sådanne interesser  

 bevirker ikke inhabilitet for eneaktionæren ud fra bestemmelsen i  

 Aktieselskabslovens § 67, stk. 4.
 Vi henviser her til Lone Sneholt og Niels Thomsen: A/S  

 Loven med kommentarer, 5. udgave, side 302:
"I selskaber med kun én aktionær kan  

 inhabilitetsreglen ikke komme til anvendelse." Endvidere henvises der til Paul Krüger Andersen:  

 Aktie- og Anpartsselskabsret, 4. udgave, side 211, hvor det helt generelt  

 anføres:
"I et enkeltmandsselskab eller i et  

 hovedaktionærselskab uden en reel minioritet er inhabilitetsreglerne  

 derfor ikke anvendelige, for så vidt ledelse og aktionærkreds er  

 sammenfaldende." Endelig bekræfter Erhvervs- og Selskabsstyrelsen  

 denne opfattelse for så vidt angår aktionærinhabilitet i  

 styrelsens brev af 3. marts 1997 til Finanstilsynet, hvor det anføres,  

 at aktieselskabslovens § 67, stk. 4, efter forholdets natur ikke finder  

 anvendelse, hvor et selskab alene har en aktionær.
På denne baggrund er det vanskeligt at forstå,  

 hvad Finanstilsynets formål er med at flytte beslutningskompetencen fra  

 bankens bestyrelse til bankens generalforsamling.
Det bemærkes i denne  

 forbindelse, at ved en sådan flytning af kompetencen bortfalder den  

 beskyttelse, som aktieselskabslovens § 140 om bestyrelsesmedlemmers  

 erstatningsansvar yder, og som bl.a.
Gomard udtrykkeligt anfører som  

 værende essentiel for kreditorer m.v. i 100% ejede koncernforhold, jf.  

 det ovenfor under 1 b) anførte.
Endvidere betyder flytningen som  

 nævnt, at det af Erhvervsministeren udpegede bestyrelsesmedlem ikke  

 deltager i beslutningen.
8. Internationale regnskabsvejledninger Standarder for regnskabsvejledninger i relation til  

 nærtstående parter illustrerer endvidere, at der ikke anses at  

 foreligge inhabilitet mellem et fuldt ejet datterselskab og moderselskab.
 Internationalt er der udarbejdet en regnskabsvejledning om  

 nærtstående parter i IAS nr. 24. Derudover er der i Danmark  

 udarbejdet udkast til regnskabsvejledning til årsberetningen, RVL  

 U13.
IAS nr. 24 foreskriver, at der som udgangspunkt skal  

 oplyses om alle transaktioner mellem nærtstående parter uanset  

 beløbsmæssig væsentlighed.
Reglen har til formål at  

 sikre åbenhed om sådanne transaktioner og sikre, at de finder  

 sted på betryggende vilkår.
Mistanke om uberettiget begunstigelse  

 reduceres eller undgås helt ved IAS nr. 24 s krav til oplysninger om  

 transaktioner mellem nærtstående parter.
 Da nærtstående parter, medmindre der indenfor  

 den relevante branche findes regler der udelukker dette, vil kunne  

 indgå aftaler på vilkår og til priser, der normalt ikke  

 accepteres i forhold til en uafhængig tredjemand, er det i IAS nr. 24  

 fundet nødvendigt at pålægge en pligt til at oplyse om  

 alle transaktioner mellem nærtstående parter.
 I en række tilfælde fritager IAS nr. 24 for  

 oplysning om transaktioner mellem nærstående parter bl.a. i  

 regnskabet for et helejet datterselskab, hvis moderselskabet er registreret i  

 samme land og offentliggør koncernregnskabet i dette land.
 Selvom oplysningen om en transaktion mellem moderselskabet  

 og dets fuldt ejede datterselskab indgår i konsolideringen i  

 koncernregnskabet, er det vor opfattelse, at undtagelsen for helejede  

 datterselskaber illustrerer, at der hverken overfor det fuldt ejede  

 datterselskabs aktionærer, kreditorer eller øvrige  

 samhandelspartnere er behov for at oplyse om en transaktion med  

 moderselskabet, da sådanne transaktioner anses båret af  

 sammenfaldende interesser.
IAS nr. 24 illustrerer, at det er internationalt  

 anerkendt, at der ikke opstår sådanne modsatrettede interesser  

 mellem et moderselskab og dets fuldt ejede datterselskab, at dette  

 nødvendiggør oplysning.
Dette er udtryk for et almindeligt  

 anerkendt princip om, at der gælder andre og mere lempelige normer for  

 fuldt ejede selskaber end for andre selskaber og støtter tillige, at  

 aktieselskabslovens § 58 fortolkes således, at den ikke finder  

 anvendelse på direktører i moderselskabet i deres egenskab af  

 bestyrelsesmedlemmer i fuldt ejede datterselskaber.
9. Generelt om koncerner og ledelse Bestyrelsesmedlemmer i K bank, der tillige er  

 direktører i K A/S, er valgt af eneaktionæren K A/S til  

 også at varetage overordnede koncernhensyn.
Den samlede juridiske teori  

 er enig om, at det er helt legitimt, at bestyrelsesmedlemmerne - ikke mindst  

 når der er tale om 100% ejede datterselskaber - har en sådan  

 dobbelt loyalitet, jf. bl.a.
Werlauff, Koncernretten side 64 f og side 70, og  

 Gomard, Samarbejde og ansvar i selskaber og koncerner, side 57, 65 ff, 73 og  

 78, samt Jan Schans Christensen: Ledelse og Aktionærer, 1992, side  

 32.
 Det må således anses for et helt  

 grundlæggende faktum, at K bank også skal tjene  

 eneaktionæren K A/S  interesser.
I alle koncerner, også de ikke-finansielle  

 koncerner, består der som bekendt talrige mellemregninger mellem  

 koncernselskaber indbyrdes og mellem koncernselskaber og moderselskab, der  

 ejer alle aktier i koncernselskaberne, uden at der af den grund foreligger  

 inhabilitet for moderselskabets direktører, som ofte tillige vil  

 være bestyrelsesmedlemmer i koncernselskaber.
Det er i disse  

 tilfælde i den samlede koncerns interesse bl.a. at opretholde en  

 mellemregning, der for eksempel sikrer, at koncernens samlede eksterne  

 låntagnig ikke bliver større end højst nødvendig  

 samtidig med, at hvert af koncernselskaberne og moderselskabet opnår  

 størst mulig finansiel fleksibilitet og lånebetingelser på  

 mere gunstige vilkår, end hvad koncernselskaberne og moderselskabet  

 hver for sig ville kunne have opnået.
Sådanne koncern  

 mellemregninger med tilknyttede fælles kreditfacilitet er hyppigt  

 forekommende i erhvervslivet og hyppigt behandlet i bestyrelserne uden, at  

 nogen parter eller myndigheder har gjort inhabilitet gældende.
10. Bank- og sparekasseloven Særligt for den finansielle sektor gælder, at  

 dens selskaber og koncerner, udover at være reguleret af  

 aktieselskabsloven, er reguleret ved særlove for de enkelte  

 brancher.
 K bank  virksomhed er således reguleret af bank- og  

 sparekasselovens regler.
Bank- og sparekasselovens § 27 fastslår, at K bank  

 ikke må indgå engagementer med sit moderselskab K A/S, medmindre  

 Finanstilsynet har godkendt sådanne.
Finanstilsynet har ved tilladelse  

 af 17. december 1996 givet sin godkendelse af, at sådanne engagementer  

 indgås under visse nærmere angivne vilkår.
 Endvidere er bankens og andre finansielle institutters  

 interesser varetaget ved Finanstilsynets bekendtgørelse om  

 koncerninterne transaktioner (bkg. nr. 907 af 11. november 1995) udstedt i  

 medfør af bank- og sparekasselovens § 27A, hvoraf det bl.a.  

 fremgår, at sådanne transaktioner skal ske på  

 markedsmæssige vilkår.
 Lovgiver har med disse bestemmelser opstillet et  

 særligt værn for de finansielle institutter med det eventuelle  

 misbrug, som kunne finde sted som følge af koncernforhold.  

 Værnet er videregående end den beskyttelse, der ligger i  

 aktieselskabslovens § 58, idet værnet fastsætter krav til det  

 materielle indhold af dispositionerne, hvorimod aktieselskabslovens § 58  

 alene opstiller formelle procedurekrav til værn mod interesser, der kan  

 være stridende mod selskabets.
De retlige vilkår for långiver m.v. fra K bank  

 til K A/S medfører, at långivningen m.v. sker på fuldt  

 betryggende vilkår.
Långivningen skal bevilges af bestyrelsen i K  

 bank på markedsmæssige vilkår under overholdelse af  

 Finanstilsynets tilladelse af 17. december 1996. De retlige vilkår  

 skaber således en vidtrækkende beskyttelse, der udover at sikre  

 hensynet til øvrige aktionærer, der for ikke fuldt ejede  

 datterselskaber sikres ved aktieselskabslovens § 58, tillige varetager  

 hensynet til kreditorer og øvrige samhandelspartnere.
For banker er det endvidere foreskrevet i bank- og  

 sparekasselovens § 9, at et af bestyrelsesmedlemmerne skal udpeges af  

 Erhvervsministeren, hvorved der er etableret et yderligere værn mod, at  

 der træffes kritisable beslutninger i bestyrelsen.
Dette yderligere  

 værn bortfalder som nævnt ovenfor, såfremt kompetencen  

 henskydes til generalforsamlingen.
Herudover foreskriver bank- og sparekasselovens § 18, at  

 der skriftligt skal ske en fastlæggelse af arbejdsdelingen mellem  

 direktion og bestyrelse.
I § 19 foreskrives, at netop engagementer mellem en  

 bank og selskaber, hvor bankbestyrelsens medlemmer beklæder  

 lederstillinger, skal godkendes af bestyrelsen.
Der er således ved lov  

 sket en fastlæggelse af bestyrelsens kompetence ved netop den type  

 engagementer, som Finanstilsynets afgørelse omhandler.
---o0o--- Såvel den juridiske litteratur, fremmed ret og  

 forarbejderne til aktieselskabslovens § 58 taler for, at aktieselskabslovens  

 § 58, andet led, ikke finder anvendelse for fuldt ejede datterselskaber, hvor  

 eneaktionærens ledelse er repræsenteret i datterselskabernes  

 bestyrelser.
Hertil kommer, at den retlige regulering af engagementer  

 ydet af K bank til K A/S sikrer, at engagementerne bevilges af bankens  

 bestyrelse på markedsmæssige vilkår, samt at sådanne  

 engagementer er underkastet andre vilkår fastsat af Finanstilsynet.
De  

 retlige forhold for långivningen m.v. medfører, at  

 långivningen m.v. til enhver tid vil foregå med fuld loyalitet  

 over K bank og på fuldt betryggende vilkår.
II  Konsekvenserne af Finanstilsynets  

 afgørelse Finanstilsynet pålægger i sin afgørelse  

 af 30. april 1997 K bank, som følge af påstået inhabilitet  

 for fire af fem af bestyrelsens medlemmer, at kompetencen til at bevilge  

 lån m.v. fra K bank til K A/S skal forskydes fra bankens bestyrelse til  

 bankens generalforsamling.
En konsekvens af, at generalforsamlingen træffer  

 beslutning i stedet for bestyrelsen, er, at det af Erhvervsministeren  

 udpegede medlem af bestyrelsen ikke har nogen indflydelse på  

 beslutningen.
På generalforsamlingen i KBanks A/S repræsenteres K  

 A/S af direktionen i K A/S, og den generalforsamlingsvalgte del af  

 bestyrelsen i K bank består af direktionsmedlemmer i K A/S eller  

 øvrige ledere i K A/S.
 Henlæggelse af beslutningen til generalforsamlingen  

 har den konsekvens, at beslutningsprocessen i en række tilfælde,  

 til skade for koncernen som sådan, vil kunne forsinkes som følge  

 af forpligtelsen til at indkalde generalforsamlingen med et varsel på  

 mindst otte dage, hvorved bemærkes at indkaldelsen skal ske offentligt,  

 jf. bank- og sparekasselovens § 8, og at beslutningsprocessen i øvrigt  

 undergives et ringere værn.
Herudover har henlæggelse af beslutningen til  

 generalforsamlingen den konsekvens, at pressen efter bank- og  

 sparekasselovens § 8 har ret til at deltage i generalforsamlingen.
Da bankens  

 bestyrelse og direktion m.v. er undergivet tavshedspligt efter bank- og  

 sparekasselovens § 54, stk. 2, vil bestyrelse og direktion principielt  

 overtræde denne tavshedspligt ved at oplyse om og behandle  

 kreditandragender med moderselskabet på en offentlig tilgængelig  

 generalforsamling.
Da denne overtrædelse af bank- og sparekasseloven er  

 en konsekvens af Finanstilsynets afgørelse, vil bestyrelsen og  

 direktionen dog næppe kunne pålægges strafansvar efter  

 bank- og sparekasselovens § 54, stk. 2.
Finanstilsynets afgørelse tilsidesætter dels  

 den samlede juridiske teoris synspunkter, dels den almindelige praksis i  

 landets 100% ejede koncerner, og afgørelsen vil, hvis den opretholdes,  

 få vide konsekvenser for et meget stort antal danske koncerner og vil  

 uden nogen som helst påviselige fordele medføre omkostningstunge  

 og forsinkende procedurer for beslutningsprocesserne i sådanne  

 koncerner.
Såfremt Finanstilsynets afgørelse opretholdes  

 medfører det, at store dele af dansk erhvervsliv - i modsætning  

 til udenlandske konkurrenter - pålægges en helt urimelig og  

 grundløst formalistisk beslutningsproces.
Vi må derfor anbefale  

 såfremt erhvervsankenævnet ikke umiddelbart kan give K A/S og K  

 bank medhold, at erhvervslivets organisationer får adgang til at blive  

 hørt i sagen.
III  Konklusion Bestyrelsesmedlemmerne i K bank, som tillige er  

 direktører i K A/S, kan ikke anses for inhabile ved bevilling af  

 engagementer med bankens eneaktionær, K A/S, idet Aktieselskabslovens §  

 58 ikke finder anvendelse på denne situation, og idet bank- og  

 sparekasselovens § 19 og § 27 samt bekendtgørelsen om koncerninterne  

 transaktioner fuldt betryggende sikrer, at långivningen m.v.  

 foregår forsvarligt.
Henlæggelse af beslutningskompetencen til  

 generalforsamlingen vedrørende lån m.v. må anses for  

 stridende mod gældende selskabsret og herudover for at være i  

 strid med bank- og sparekasselovens § 54, stk. 2. I øvrigt  

 medfører henlæggelse af beslutningskompetencen til  

 generalforsamlingen ikke bedre garantier for, at de interessehensyn der  

 ligger bag Aktieselskabslovens § 58 varetages end hvis beslutningskompetencen  

 beror i bestyrelsen." I anledning af klagen har Finanstilsynet den 4. september  

 1997 udtalt:
 "Sagen vedrører, hvorvidt beslutninger  

 angående bevilling af lån til K A/S kan træffes af K bank  

  bestyrelse, eller om beslutningen p.g.a. bestyrelsesmedlemmernes inhabilitet  

 skal forskydes til bankens generalforsamling.
¼ På et møde i Erhvervs- og Selskabsstyrelsen  

 den 18. april 1997 med repræsentanter fra tilsynet og styrelsen blev  

 sagen yderligere diskuteret og uddybet.
Styrelsen konkluderede fortsat, at  

 beslutningen efter aktieselskabslovens regler skal foretages af  

 generalforsamlingen.
På dette grundlag traf Finanstilsynet sin  

 afgørelse af 30. april 1997 ¼ For så vidt angår sagens retlige  

 omstændigheder, skal det oplyses, at Finanstilsynets afgørelse  

 er truffet på baggrund af Erhvervs- og Selskabsstyrelsens udtalelser,  

 idet styrelsen varetager fortolkning af aktieselskabslovens bestemmelser.
¼ Finanstilsynet har i sin afgørelse henholdt sig til  

 Erhvervs- og Selskabsstyrelsens udtalelser.
Finanstilsynet skal på  

 denne baggrund fastholde afgørelsen af 30. april 1997.
Idet Finanstilsynet, som beskrevet ovenfor, i sin  

 afgørelse har henholdt sig til udtalelser fra Erhvervs- og  

 Selskabsstyrelsen, og idet styrelsen varetager fortolkningen af  

 aktieselskabsloven, anbefales det, at styrelsen høres i forbindelse  

 med denne sag, forudsat at K bank og K A/S giver samtykke hertil." Udtalelsen, som bankens advokat er gjort bekendt med, har  

 ikke givet anledning til yderligere bemærkninger ud over, at hverken  

 banken eller K A/S vil modsætte sig forelæggelse af sagen for  

 Erhvervs- og Selskabsstyrelsen, hvis Erhvervsankenævnet finder, at en  

 sådan forelæggelse er ønskelig.
 Ankenævnet udtaler:
 Erhvervsankenævnet er enig med klager i, at  

 spørgsmålet om eventuel inhabilitet i bankens bestyrelse ikke  

 ses behandlet og afgjort af Finanstilsynet, men alene er lagt til grund i  

 forbindelse med og med henvisning til referatet af Erhvervs- og  

 Selskabsstyrelsens almindelige selskabsretlige udtalelse om forskydning til  

 generalforsamlingen.
Men afgørelsen af hvorvidt der foreligger  

 inhabilitet i bestyrelsen og eventuelt den endelige afgørelse af  

 spørgsmålet om konsekvenserne heraf henhører ikke under  

 Erhvervs- og Selskabsstyrelsen, men under Finanstilsynet.
Baggrunden herfor  

 er, at aktieselskabslovens § 58 alene udtrykker et almindeligt gældende  

 princip vedrørende selskabsretlig inhabilitet, der i hvert enkelt  

 tilfælde skal udmøntes efter forholdene.
Derfor må  

 princippets rækkevidde i det foreliggende tilfælde ses i  

 sammenhæng med det regelsæt i bank- og sparekasseloven, herunder  

 særlig § 27 (§ 1, stk. 6, § 6, stk. 6, § 7b, § 7c og kap. 12), der  

 overfor ejerinteresser grundlæggende bl.a. skal sikre den  

 væsentlige samfundsmæssige betydning, der knytter sig til  

 pengeinstitutvirksomhed og hensynet til indskyderne.
 Ankenævnet finder herefter ikke på det  

 foreliggende grundlag anledning til at tage stilling til konsekvenserne af en  

 afgørelse, og har således ikke taget stilling til  

 spørgsmålet om henskydelse til generalforsamlingen, en  

 løsning som ankenævnet derfor ikke på forhånd er  

 enig i.
 Som følge af det anførte ophæves  

 afgørelsen af 30. april 1997 og sagen hjemvises til fornyet behandling  

 i Finanstilsynet.
