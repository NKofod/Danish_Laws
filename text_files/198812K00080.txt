Nr LSF 80 Forslag til Lov om ændring af lov om offentlig sygesikring (Ændring af  

 procentsatserne for tilskud til medicin og omlægning af medicintilskud til  

 visse lægemidler) Fremsat af sundhedsministeren (Elsebeth Kock-Petersen) den 2. november 1988 § 1 I lov om offentlig sygesikring, jf. lovbekendtgørelse nr. 490 af 21. juli  

 1986, som ændret ved § 5 i lov nr. 948 af 23. december 1986 foretages  

 følgende ændringer:
 1. I § 7, stk. 1, ændres: »75 pct.« til: »60  

 pct.«.
 2. I § 7, stk. 2, ændres: »50 pct.« til: »30  

 pct.«.
 3. I § 7, stk. 3, ændres: »50 pct.« til: »30  

 pct.« og »75 pct.« til: »60 pct.«.
 4. I § 7 indsættes efter stk. 4 som nyt stykke:
»Stk. 5. Indeholder flere lægemidler samme terapeutisk aktive stof,  

 kan sundhedsministeren fastsætte tilskuddet efter stk. 1-3 til et fast beløb  

 svarende til 60 pct. henholdsvis 30 pct. af den laveste udgift til et af  

 disse lægemidler.
Tilskuddet fastsættes mindst en gang årligt efter  

 forhandling med Sundhedsstyrelsen.
Der kan dog ikke ydes tilskud til mere end  

 60 pct. henholdsvis 30 pct. af udgiften til det pågældende lægemiddel.« Stk. 5-7 bliver herefter stk. 6-8.
 5. § 7, stk. 6, der bliver stk. 7, affattes således:
»Stk. 7. Medicintilskudsnævnet, der består af højst 7 medlemmer,  

 rådgiver Sundhedsstyrelsen i sager om de i stk. 1-3 nævnte forhold.
Et medlem  

 beskikkes af sundhedsministeren efter indstilling fra Sygesikringens  

 Forhandlingsudvalg.
De øvrige medlemmer, hvoraf 2 skal være alment  

 praktiserende læger, beskikkes af sundhedsministeren efter indstilling fra  

 Sundhedsstyrelsen.
Beskikkelsen gælder for 4 år ad gangen.
Ministeren udpeger  

 en formand blandt nævnets medlemmer.« § 2 Lovens § 1, nr. 1-3, træder i kraft den 1. februar 1989 og finder  

 anvendelse på tilskudsberettigede lægemidler, der udleveres fra og med dette  

 tidspunkt.
 Stk. 2. Sundhedsministeren fastsætter ikrafttrædelsestidspunktet for § 1,  

 nr. 4.
Bemærkninger til lovforslaget Efter sygesikringslovens § 7, stk. 1 og 2, yder den offentlige sygesikring  

 tilskud med enten 50 pct. eller 75 pct. til lægeordinerede lægemidler, der er  

 optaget på den af sundhedsministeren udstedte fortegnelse.
Tilskud til  

 tilskudsberettigede lægemidler ydes uafhængigt af patientens økonomiske eller  

 andre forhold.
Fortegnelsen over tilskudsberettigede lægemidler er inddelt i  

 to afsnit, I og II, svarende til lovens bestemmelser om ydelse af henholdsvis  

 75 pct. og 50 pct. tilskud.
Fortegnelsen blev gennemgribende revideret i  

 1981, og i denne forbindelse blev retningslinjerne for optagelse af  

 lægemidlerne på fortegnelsen over tilskudsberettigede lægemidler fastlagt  

 således, at der under afsnit II (50 pct. tilskud) kan optages lægemidler, der  

 har en sikker terapeutisk effekt, og hvor der ikke foreligger risiko for et  

 uønsket overforbrug.
Under afsnit I (75 pct. tilskud) kan optages lægemidler,  

 der derudover anvendes til behandling af veldefinerede - ofte livstruende -  

 sygdomme.
Fortegnelsen revideres løbende.
Efter sygesikringslovens § 7, stk. 3, yder den offentlige sygesikring  

 endvidere 50 pct. eller 75 pct. tilskud til visse håndkøbslægemidler, der  

 lægeordineres til pensionister eller kronisk syge.
Denne bestemmelse blev  

 indsat i loven i maj 1984, hvorved ydelse af sygesikringstilskud til  

 håndkøbslægemidler blev begrænset til pensionister og kronisk syge.
 I ganske særlige tilfælde kan Sundhedsstyrelsen på grundlag af en konkret  

 ansøgning bestemme, at enten 50 pct. eller 75 pct. af udgiften til  

 ikke-tilskudsberettigede lægemidler, der ordineres af lægen til en bestemt  

 patient, skal afholdes af den offentlige sygesikring.
Udgifterne til medicintilskud androg i 1987 1.871 mio. kr., der  

 skønsmæssigt er fordelt med ca. 1.500 mio. kr. på afsnit I-medicin og ca. 370  

 mio. kr. på afsnit II-medicin.
Bedømt ud fra omsætningsudviklingen for januar  

 til juli måned 1988 må det samlede tilskud påregnes at stige med omkring 15  

 pct. i 1988 til 2.150 mio. kr.
Sygesikringens samlede udgift til  

 medicintilskud anslås ved uændrede regler at ville blive ca. 2.300 mio. kr. i  

 1989.
Regeringen og Amtsrådsforeningen indgik den 29. juni 1988 en aftale om  

 amtskommunernes økonomi for 1989, der lægger op til, at der iværksættes  

 initiativer med henblik på at dæmpe udgifterne på medicintilskudsområdet.
Det  

 er regeringens opfattelse, at de foreslåede foranstaltninger på længere sigt  

 vil bevirke en nedgang i efterspørgslen på lægemidler og dermed i den  

 offentlige sygesikrings udgifter, ligesom der tilskyndes til øget  

 priskonkurrence på lægemidler.
I forbindelse med ændringerne er det regeringens hensigt at iværksætte en  

 ordning med skriftlig forbrugeroplysning om medicin.
Det forventes, at en  

 forbedret information om lægemidler vil virke dæmpende på medicinforbruget og  

 medvirke til, at den medicin, som er nødvendig, anvendes korrekt.
 Regeringen er endvidere indstillet på at medvirke til en styrkelse af  

 lægemiddelkomiteerne i sygehus- og praksissektoren samt at sikre koordination  

 af arbejdet på lokalt og centralt plan med henblik på at fremme en økonomisk  

 rationel lægemiddelordination.
 Til § 1, nr. 1-3:
 Forslaget indebærer en ændring af tilskudssatserne til lægemidler fra de  

 gældende 75 pct. og 50 pct. til henholdsvis 60 pct. og 30 pct.
 Forslaget skal bidrage til at dæmpe den meget kraftige stigning i såvel  

 medicinforbruget som den offentlige sygesikrings udgifter til medicintilskud,  

 der har vist sig i første halvdel af 1988, og som forventes at fortsætte.  

 Beregnet som en isoleret ændring anslås reduktionen at give en besparelse på  

 omkring 560 mio. kr. på årsbasis (i 1989 prisniveau) for den offentlige  

 sygesikring (amtskommunerne samt Københavns og Frederiksberg kommuner).  

 Besparelsen vil blive hjemtaget over statstilskuddet til amtskommunerne, som  

 beskrevet nedenfor.
 Nedsættelsen af tilskudssatserne medfører øget egenbetaling for  

 lægemiddelforbrugerne, hvilket må antages at øge prisbevidstheden og dæmpe  

 forbruget.
Patienter, der belastes af store udgifter til medicin, har mulighed for at  

 opnå yderligere tilskud fra kommunerne til betaling af patientens egenandel.  

 Kommunerne kan i henhold til lov om social pension yde tilskud til medicin  

 til særligt vanskeligt stillede pensionister.
Der kan endvidere ydes  

 medicinhjælp efter bistandslovens § 46 a til patienter, der ikke har midler  

 til at afholde udgifterne selv.
Efter bistandslovens § 48 dækker kommunen  

 udgifterne til medicin for voksne personer med et vidtgående fysisk eller  

 psykisk handicap.
For fysisk og psykisk handicappede børns vedkommende dækkes  

 medicinudgifterne i et videre omfang end for voksne handicappedes  

 vedkommende.
Endelig kan kronisk syge i henhold til bistandslovens § 58 få  

 dækket den del af deres egenudgifter til tilskudsberettiget medicin, der  

 overstiger 500 kr. pr. måned.
 Med henblik på at imødegå, at disse grupper berøres i væsentligt omfang af  

 ændringen, forudsættes en del af den samlede besparelse anvendt til sociale  

 kompensationer i form af øget bloktilskud og øget refusion til dækning af  

 kommunernes forventede merudgifter som følge af ændringen.
 Til § 1, nr. 4:
Inden for de forskellige lægemiddelgrupper findes der i mange tilfælde to  

 eller flere ens lægemidler, der indeholder samme virksomme stof.
Det er de  

 såkaldte synonympræparater.
Prisen på disse præparater kan variere betydeligt  

 - det dyreste kan være dobbelt så dyrt som det billigste.
Disse prisforskelle  

 er derimod ikke udtryk for forskelle i lægemidlernes behandlingsmæssige  

 effekt.
 Forslaget betyder, at det bliver muligt at omlægge og begrænse tilskuddene  

 til synonympræparater til et fast kronebeløb beregnet som 60 pct. henholdsvis  

 30 pct. af prisen på det billigste lægemiddel i den pågældende  

 lægemiddelgruppe.
Formålet med forslaget er at begrænse de offentlige udgifter til  

 lægemidler.
Ordningen skal motivere lægerne til at ordinere det billigste af  

 flere ligeværdige præparater af hensyn til patientens egenbetaling.
Det må  

 derfor formodes, at omlægningen ikke vil medføre merudgifter af væsentlig  

 betydning for den enkelte forbruger og i en del tilfælde vil udgiften for  

 patienten falde.
Ordningen vil endvidere lægge op til øget priskonkurrence,  

 idet fabrikanter og importører af de dyrere lægemidler vanskeligt vil kunne  

 fastholde deres hidtidige markedsandele, med mindre prisen sættes ned.
Beregnet som en isoleret ændring skønnes forslaget at give besparelser for  

 den offentlige sygesikring (amtskommunerne samt Københavns og Frederiksberg  

 kommuner) på mellem 150 og 200 mio. kr. på årsbasis.
Der vil blive foretaget  

 et udredningsarbejde med henblik på en nøjere opgørelse af besparelsen,  

 således at denne vil kunne fragå i de statslige tilskud til amtskommunerne  

 for 1989 og følgende år.
Synonympræparater findes i forskellige pakningsstørrelser og  

 dispenseringsformer (f.eks. tabletter, salver og injektionsvæsker) og  

 varierer i styrke.
Det er derfor nødvendigt, at sundhedsministeren bemyndiges  

 til at fastsætte tilskudsbeløbets størrelse for hvert enkelt lægemiddel og  

 dermed også får mulighed for at tage højde for de forskellige former, hvori  

 de pågældende lægemidler forhandles.
De enkelte tilskud forventes fastsat  

 mindst en gang hvert halve år efter forhandling med Sundhedsstyrelsen.  

 Sundhedsstyrelsen kan i det omfang det måtte være hensigtsmæssigt, rådføre  

 sig med det under styrelsen nedsatte medicintilskudsnævn.
 Fastsættelsen af tilskuddet vil kunne ske efter flere metoder:
En mulighed vil være at lade den mest solgte lægemiddelpakning i en  

 lægemiddelgruppe danne grundlag for fastsættelsen af tilskuddet.
Tilskuddet  

 vil i så fald blive fastsat til 30 pct. henholdsvis 60 pct. af prisen pr.  

 tablet eller anden enhed for det billigste synonympræparat i denne  

 pakningsstørrelse.
Lægemidlerne i den enkelte synonymgruppe vil herefter opnå  

 et tilskud svarende til det fastsatte tilskud pr. tablet eller anden enhed  

 for det billigste synonympræparat i den udvalgte pakningsstørrelse.
Forbrugerprisen pr. tablet eller anden enhed falder typisk med stigende  

 pakningsstørrelse.
Den valgte tilskudsfastsættelse kan derfor betyde, at  

 forbrugerens betaling kan stige ved køb af et lægemiddel i en lille  

 pakningsstørrelse, uanset at forbrugeren har fået ordineret det billigste  

 synonympræparat.
En anden mulighed er, at der fastsættes flere tilskudsbeløb for en gruppe  

 synonyme lægemidler.
Hvert tilskudsbeløb beregnes ud fra prisen på det  

 billigste præparat pr. tablet eller anden enhed inden for et nærmere fastsat  

 interval af pakningsstørrelser, således at der ydes tilskud med samme beløb  

 pr. tablet eller anden enhed til alle præparater inden for intervallet af  

 pakningsstørrelser.
Herved vil der være mulighed for at imødegå eventuelle  

 vanskeligheder ved sammenligning af priserne på synonympræparater, som  

 skyldes, at det enkelte synonympræparat ofte markedsføres i  

 pakningsstørrelser, der afviger fra de øvrige præparater inden for  

 synonymgruppen.
 Sundhedsstyrelsen vil nøje følge ordningen, og såfremt det viser sig, at  

 omlægningen har utilsigtede virkninger for forbrugerne eller i øvrigt giver  

 anledning til et uhensigtsmæssigt forbrugsmønster, vil Sundhedsministeriet  

 søge at omlægge tilskudsfastsættelsen, såvel med hensyn til den anvendte  

 metode som tilskudsfastsættelsen for konkrete lægemidler.
Tilskuddet til det enkelte lægemiddel kan ikke på noget tidspunkt udgøre  

 mere end 60 pct. henholdsvis 30 pct. af udgiften til lægemidlet.
Denne  

 begrænsning er nødvendig for at modvirke, at der i perioden mellem  

 tilskudsfastsættelserne spekuleres i prisnedsættelser.
Det er forudsat, at  

 landets apoteker medvirker til, at denne løbende begrænsning af  

 medicintilskuddet bliver effektiv.
Omlægningen nødvendiggør en løbende og tæt overvågning af  

 lægemiddelmarkedet.
Grundlaget for de årlige tilskudsfastsættelser må  

 overvejende tilvejebringes manuelt.
Den statslige administration af ordningen  

 vil have et omfang svarende til 2 årsværk med tilhørende ressourceforbrug på  

 600.000 kr.
Ordningen vil ikke få administrative konsekvenser af betydning  

 for kommunerne.
 Fjernelse af sygesikringstilskud til antibiotika:
Det er endvidere regeringens hensigt at gennemføre en omlægning af  

 fortegnelserne over tilskudsberettigede lægemidler, således at der fremover  

 ikke ydes tilskud efter sygesikringsloven til antibiotika m.v.
Antibiotika  

 anvendes i de fleste tilfælde til kortvarige behandlinger - ofte under to  

 uger - og lægemidlerne er relativt billige.
Der ydes for tiden 75 pct.  

 tilskud til de fleste præparater inden for disse lægemiddelgrupper, mens en  

 mindre del har 50 pct. tilskud.
Fjernelse af tilskuddet til disse præparater  

 skønnes at give en besparelse for den offentlige sygesikring på omkring 270  

 mio. kr. på årsbasis i 1989-priser, såfremt ændringen gennemføres isoleret.  

 Besparelsen vil blive hjemtaget over statstilskuddene til amtskommunerne, og  

 en del af besparelsen forudsættes anvendt til kompensation af kommunernes  

 merudgifter i henhold til bistandsloven og lov om social pension, som  

 beskrevet nedenfor.
 Samlet offentlig besparelse.
Den offentlige besparelse ved en samlet gennemførelse af de tre ændringer  

 bliver lavere end summen af de tre enkeltbesparelser.
Det skyldes, at den  

 foreslåede nedsættelse af tilskudssatserne til 60% og 30% ikke har virkning  

 på tilskuddet til antibiotika m.fl., når tilskuddet til disse lægemidler helt  

 bortfalder.
Ligeledes reduceres besparelsen ved ændring af tilskud til  

 synonyme lægemidler ved en samtidig gennemførelse.
Det anslås, at den samlede  

 bruttobesparelse for den offentlige sygesikring vil udgøre mellem 870 og 910  

 mill. kr. på årsbasis i 1989-prisniveau.
Der vil blive hjemtaget et beløb  

 svarende til mellem 780 og 820 mill. kr. over statstilskuddet til  

 amtskommunerne, svarende til besparelsen i budget-1988 niveau i PL-89 niveau.  

 Den endelige opgørelse afventer Sundhedsstyrelsens gennemgang af  

 lægemiddelsortimentet som grundlag for beregning af besparelsen ved omlægning  

 af tilskuddene til synonyme lægemidler.
Det forudsættes, at en del af bruttobesparelsen anvendes til kompensation  

 af kommunernes merudgifter til ydelser efter bistandsloven og pensionsloven  

 som følge af ændringerne i medicintilskuddene.
Størrelsen af dette beløb er  

 under forhandling med Kommunernes Landsforening samt Københavns og  

 Frederiksberg Kommuner.
 Til § 1, nr. 5:
 Medicintilskudsnævnet rådgiver Sundhedsstyrelsen i såvel spørgsmål om  

 tildeling af generelt tilskud til lægemidler efter sygesikringslovens § 1,  

 stk. 1-3, som i sager om ydelse af individuelt tilskud til bestemte patienter  

 efter § 7, stk. 1-2. Sundhedsstyrelsen kan herudover i det omfang, det findes  

 formålstjenligt, rådføre sig med nævnet om andre spørgsmål vedrørende tilskud  

 til lægemidler.
Det foreliggende forslag medfører en udvidelse af antallet af medlemmer  

 fra 6 til 7. Medicintilskudsnævnet består efter den nuværende bestemmelse af  

 5 læger, hvoraf 3 er hospitalslæger og 2 er praktiserende læger, samt en  

 repræsentant fra Sundhedsministeriet.
Det nye medlem beskikkes af  

 sundhedsministeren i lighed med de øvrige medlemmer, men indstilles af  

 Sygesikringens Forhandlingsudvalg, som repræsentant for dette udvalg.
Ændringen skal sikre, at den offentlige sygesikring får mulighed for at  

 deltage i beslutningsprocessen i forbindelse med administrationen af  

 medicintilskudsreglerne, hvorved sygesikringen indirekte vil få indflydelse  

 på udviklingen i medicintilskudsudgifterne.
Repræsentationen har endvidere  

 til formål at forstærke og understrege de vurderinger af samfundsøkonomisk  

 karakter, der indgår i overvejelserne i forbindelse med nævnets rådgivning.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 7. Amtskommunen afholder 60 pct. af udgiften til lægemidler, som er  

 ordineret af lægen (eller af tandlægen i det omfang, denne har ret til ved  

 recept at ordinere lægemidler), og som er optaget på en af  

 indenrigsministeren udsendt fortegnelse over lægemidler, der omfattes af  

 denne bestemmelse.
Det kan i fortegnelsen bestemmes, at amtskommunens  

 afholdelse af 60 pct. af udgiften til visse arter af lægemidler er betinget  

 af, at lægemidlet ordineres til bestemte sygdomme.
I ganske særlige tilfælde  

 kan Sundhedsstyrelsen bestemme, at 60 pct. af udgiften til andre lægemidler,  

 der af lægen er ordineret en bestemt patient, også afholdes af herom kan ikke  

 indbringes for anden administrativ myndighed.
Stk. 2. Amtskommunen afholder 30 pct. af udgiften til lægemidler, som er  

 ordineret af lægen (eller af tandlægen i det omfang, denne har ret til ved  

 recept at ordinere lægemidler), og som er optaget på en af  

 indenrigsministeren udsendt fortegnelse over lægemidler, som omfattes af  

 denne bestemmelse.
Det kan i fortegnelsen bestemmes, at amtskommunens  

 afholdelse af 30 pct. af udgiften til visse arter af lægemidler er betinget  

 af, at lægemidlet ordineres til bestemte sygdomme.
Sundhedsstyrelsen kan  

 bestemme, at 30 pct. af udgiften til andre lægemidler, der af lægen er  

 ordineret en bestemt patient, også afholdes af amtskommuen efter denne  

 bestemmelse.
Sundhedsstyrlsens afgørelse kan ikke indbringes for anden  

 administrativ myndighed.
Stk. 3. Amtskommunen afholder 30 pct. eller 60 pct. af udgiften til  

 lægemidler, der kan udleveres uden lægeordination, og som er optaget på en af  

 indenrigsministeren udsendt fortegnelse, såfremt de pågældende lægemidler ved  

 lægens eller tandlægens ordination angives som bestemt til folke-, invalide-  

 eller førtidspensionister eller til personer, der lider af en varig lidelse,  

 der kræver fortsat behandling med et af de pågældende lægemidler.
På  

 fortegnelsen anføres for hvert lægemiddel, hvilken procentandel af udgiften  

 der skal afholdes af amtskommunen.
 Stk. 4. Bestemmelserne i stk. 1-3 om tilskud til lægemidler gælder også,  

 når lægemidlet er indkøbt i et andet nordisk land end det, i hvilket det er  

 ordineret.
Stk. 5. Indeholder flere lægemidler samme terapeutisk aktive stof, kan  

 sundhedsministeren fastsætte tilskuddet efter stk. 1-3 til et fast beløb  

 svarende til 60 pct. henholdsvis 30 pct. af den laveste udgift til et af  

 disse lægemidler.
Tilskuddet fastsættes mindst en gang årligt efter  

 forhandling med Sundhedsstyrelsen.
Der kan dog ikke ydes tilskud til mere end  

 60 pct. henholdsvis 30 pct. af udgiften til det pågældende lægemiddel.
Stk. 6. De i stk. 1-3 omhandlede fortegnelser udarbejdes efter forhandling  

 med Sundhedsstyrelsen.
Indenrigsministeren kan bemyndige Sundhedsstyrelsen  

 til at foretage ændringer i de omhandlede fortegnelser, gældende for tiden  

 indtil bekendtgørelse om en ny fortegnelse udsendes af ministeren.
Stk. 7. Medicintilskudsnævnet, der består af højst 7 medlemmer, rådgiver  

 Sundhedsstyrelsen i sager om de i stk. 1-3 nævnte forhold.
Et medlem af  

 nævnet beskikkes af sundhedsministeren efter indstilling fra Sygesikringens  

 Forhandlingsudvalg.
De øvrige medlemmer, hvoraf 2 skal være alment  

 praktiserende læger, beskikkes af sundhedsministeren efter indstilling fra  

 Sundhedsstyrelsen.
Beskikkelsen gælder for 4 år ad gangen.
Ministeren udpeger  

 en formand blandt nævnets medlemmer.
Stk. 8. Indenrigsministeren kan fastsætte en forretningsorden for  

 Medicintilskudsnævnet.
Medlemmerne af Medicintilskudsnævnet må ikke være  

 økonomisk interesserede i nogen virksomhed, som fremstiller, importerer eller  

 forhandler lægemidler.
§ 7. Amtskommunen afholder 75 pct. af udgiften til lægemidler, som er  

 ordineret af lægen (eller af tandlægen i det omfang, denne har ret til ved  

 recept at ordinere lægemidler), og som er optaget på en af  

 indenrigsministeren udsendt fortegnelse over lægemidler, der omfattes af  

 denne bestemmelse.
Det kan i fortegnelsen bestemmes, at amtskommunens  

 afholdelse af 75 pct. af udgiften til visse arter af lægemidler er betinget  

 af, at lægemidlet ordineres til bestemte sygdomme.
I ganske særlige tilfælde  

 kan Sundhedsstyrelsen bestemme, at 75 pct. af udgiften til andre lægemidler,  

 der af lægen er ordineret en bestemt patient, også afholdes af amtskommunen.  

 Sundhedsstyrelsens afgørelse herom kan ikke indbringes for anden  

 administrativ myndighed.
Stk. 2. Amtskommunen afholder 50 pct. af udgiften til lægemidler, som er  

 ordineret af lægen (eller af tandlægen i det omfang, denne har ret til ved  

 recept at ordinere lægemidler), og som er optaget på en af  

 indenrigsministeren udsendt fortegnelse over lægemidler, som omfattes af  

 denne bestemmelse.
Det kan i fortegnelsen bestemmes, at amtskommunens  

 afholdelse af 50 pct. af udgiften til visse arter af lægemidler er betinget  

 af, at lægemidlet ordineres til bestemte sygdomme.
Sundhedsstyrelsen kan  

 bestemme, at 50 pct. af udgiften til andre lægemidler, der af lægen er  

 ordineret en bestemt patient, også afholdes af amtskommunen efter denne  

 bestemmelse.
Sundhedsstyrelsens afgørelse kan ikke indbringes for anden  

 administrativ myndighed.
Stk. 3. Amtskommunen afholder 50 pct. eller 75 pct. af udgiften til  

 lægemidler, der kan udleveres uden lægeordination, og som er optaget på en af  

 indenrigsministeren udsendt fortegnelse, såfremt de pågældende lægemidler ved  

 lægens eller tandlægens ordination angives som bestemt til folke-, invalide-  

 eller førtidspensionister eller til personer, der lider af en varig lidelse,  

 der kræver fortsat behandling med et af de pågældende lægemidler.
På  

 fortegnelsen anføres for hvert lægemiddel, hvilken procentandel af udgiften  

 der skal afholdes af amtskommunen.
 Stk. 4. Bestemmelserne i stk. 1-3 om tilskud til lægemidler gælder også,  

 når lægemidlet er indkøbt i et andet nordisk land end det, i hvilket det er  

 ordineret.
Stk. 5. De i stk. 1-3 omhandlede fortegnelser udarbejdes efter forhandling  

 med Sundhedsstyrelsen.
Indenrigsministeren kan bemyndige Sundhedsstyrelsen  

 til at foretage ændringer i de omhandlede fortegnelser, gældende for tiden  

 indtil bekendtgørelse om en ny fortegnelse udsendes af ministeren.
Stk. 6. Medicintilskudsnævnet, der består af højst 6 medlemmer, rådgiver  

 Sundhedsstyrelsen i sager om de i stk. 1-3 nævnte forhold.
Medlemmerne af  

 nævnet, hvoraf 2 skal være alment praktiserende læger, beskikkes for 4 år ad  

 gangen af indenrigsministeren efter indstilling fra Sundhedsstyrelsen.  

 Ministeren udpeger en formand blandt nævnets medlemmer.
Stk. 7. Indenrigsministeren kan fastsætte en forretningsorden for  

 Medicintilskudsnævnet.
Medlemmerne af Medicintilskudsnævnet må ikke være  

 økonomisk interesserede i nogen virksomhed, som fremstiller, importerer eller  

 forhandler lægemidler.
