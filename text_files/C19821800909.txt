1. Indledning Efter udsendelsen af SD-cirkulære 1977-5 om andelsbolighaveres  

 rentefradrag m.v. har følgende forhold bevirket, at cirkulærets bestemmelser  

 har måttet optages til revision:
 1.1.
Højesteret har i en dom af 9. februar 1981 (I 195/1980) udtalt, at  

 udstedelsen af et gældsbevis til en andelsboligforening ikke dækkede over en  

 reel skyld til foreningen.
Skattemyndighederne var derfor berettigede til ved  

 skatteansættelsen at se bort fra de på gældsbeviset betalte renter af den del  

 af gælden, der lå under den i cirkulæret omtalte grænse på 30.000 kr.
 1.2.
 Ved lov nr. 480 af 5. november 1980 er der indført regler om rentesikret  

 andelsboligbyggeri, hvor andelshavernes normale indskud forudsættes at udgøre  

 20% af ejendomsinvesteringen og i de fleste tilfælde at ligge væsentlig over  

 30.000 kr.
 1.3.
 Ligningsmyndighederne har konstateret, at den overvejende del af de  

 gældsbeviser, som andelshavere har udstedt til deres andelsboligforeninger,  

 er af samme karakter som det gældsbrev, der omhandles i højesterets dom af 9.  

 februar 1981.
2. Fremtidige retningslinier Ligningsrådet har herefter fastsat følgende retningslinier for den  

 skattemæssige behandling af andelsbolighavere, der har påtaget sig gæld til  

 andelsforeningen eller betaler en særligt lav boligafgift.
2.1. Gældsforhold Ligningsmyndighederne må foretage en bedømmelse af, om der foreligger et  

 reelt gældsforhold i tilfælde, hvor andelshaveren har udstedt gældsbrev til  

 andelsboligforeningen.
 Fører denne bedømmelse til, at gældsforholdet ikke anses for reelt, må  

 rentefradrag nægtes, og gældsbrevet betragtes skattemæssigt som en nullitet.
 Anses gældsbrevet derimod for reelt, anvendes reglerne om beskatning af  

 differencen mellem "normalleje" og faktisk betalt boligafgift, jf.  

 punkt 2.2. nedenfor.
 Ved bedømmelsen af gældsforholdets realitet må det lægges til grund, at  

 gælden ikke kan begrunde et rentefradrag, med mindre der foreligger særlige  

 forhold såsom:
 2.1.1.
 Foreningen har solgt de af medlemmerne udstedte gældsbreve i det  

 almindelige marked og har anvendt provenuet til anskaffelse eller forbedring  

 af foreningens faste ejendomme.
 2.1.2.
Foreningen anvender ikke gældsbrevsrenterne til dækning af løbende  

 udgifter, men til konsolidering.
Anvender foreningen senere de opsamlede  

 renter til nedsættelse af boligafgiften, kan der dog blive tale om beskatning  

 af boligfordelen.
 2.1.3.
 Gældsbrevet er udstedt i særlig anledning uden sammenhæng med foreningens  

 løbende udgifter eller medlemmets løbende boligafgift, f.eks. til dækning af  

 huslejerestance.
 2.1.4.
Medlemmerne frigøres ikke for restgælden på et i øvrigt ikke-reelt  

 gældsbrev i forbindelse med fraflytning.
Rentefradragsret kan i så fald  

 anerkendes for tiden efter fraflytningen.
 2.1.5.
 I tvivlstilfælde kan der henses til, om foreningens løbende nettoudgifter  

 dækkes af medlemmernes gældsbrevsrenter, idet der i så fald ikke kan  

 foretages fradrag for nogen del af renterne.
Ved ikke-reelle gældsforhold vil der typisk være en modpostering i  

 andelsboligforeningens regnskab.
Denne modpostering kan forekomme som en  

 uforrentet gæld til medlemmerne, undertiden som andelskapital eller reserver.
 Derimod er det uden betydning for bedømmelsen af gældsforholdets realitet,  

 om medlemmerne hæfter personligt for foreningens gæld.
 Det er endvidere uden betydning for bedømmelsen, om gældsbrevet henstår  

 uopsigeligt ved flytning, således at den nye andelshaver skal overtage  

 restgælden, eller det annulleres, og indflytteren udsteder nyt gældsbrev.
 Det kan heller ikke tillægges betydning, om gældsbrevet er udstedt i  

 forbindelse med foreningens anskaffelse af ejendommen eller ved dens senere  

 ejendomsinvesteringer.
2.2. Lav boligafgift 2.2.1.
 Hvor gældsforholdenes realitet kan anerkendes, beskattes differencen  

 mellem "normalleje" og faktisk betalt boligafgift, hvis en  

 tilsvarende nedsættelse af boligafgiften kan påvises.
 Det samme gælder, hvor indskud m.v., herunder depositum og forudbetalt  

 husleje, overstiger de nedenfor under punkt 2.2.2. anførte maksimumsgrænser.
 Dette vil normalt betyde, at andelshaveren som boligfordel skal  

 indkomstbeskattes af differencen mellem normal bankudlånsrente og faktisk  

 renteindtægt af den finansiering, som er ydet ud over de nedenfor under punkt  

 2.2.2. anførte maksimumsgrænser.
 Såfremt indskuddet er foretaget i form af gældsbrev, skal der dog i stedet  

 for banklånsrente tages udgangspunkt i gældsbrevsrenten.
 2.2.2.
Udtrykket "normalleje" skal i forhold til andelsbolighavere  

 forstås som den boligafgift, der opkræves af andelsboligforeninger, hvis  

 ejendomme er finansieret ved normal låneoptagelse samt med et  

 andelshaverindskud på ikke over 20% af ejendommens anskaffelsespris og senere  

 ejendomsinvesteringer med tillæg af yderligere 5% af disse beløb til dækning  

 af driftskapital m.v.
Indskud på op til 30.000 kr. kan dog altid accepteres  

 uden beskatning af en boligfordel.
3. Ikrafttrædelse Reglen om andelshaverindskud i punkt 2.2.2. finder anvendelse for  

 indkomståret 1981.
 Statsskattedirektoratets cirkulære nr. 461 af 12. maj 1976 og SD-cirkulære  

 1977-5 ophæves med virkning fra og med indkomståret 1982.
