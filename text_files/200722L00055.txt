Fremsat den 16. januar 2008 af klima- og energiministeren (Connie Hedegaard) Forslag til Lov om ændring af lov om CO2-kvoter (Nedsættelse af grænsen for virksomheders anvendelse af kreditter) § 1 I lov nr. 493 af 9. juni 2004 om CO2-kvoter, som ændret ved lov nr. 410 af 1. juni 2005, § 63 i lov nr. 430 af 6. juni 2005, § 71 i lov nr. 431 af 6. juni 2005, § 10 i lov nr. 571 af 9. juni 2006 og lov nr. 554 af 6. juni 2007, foretages følgende ændringer:
 1. I § 26, stk. 3, ændres »6,99 pct.« til: »6,51 pct.« og »32,46 pct.« til: »28,73 pct.«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslagets baggrund Ifølge Europa-Parlamentets og Rådets CO2-kvotedirektiv (2003/87/EF af 13. oktober 2003) skal medlemslandenes udkast til plan for tildeling af gratis CO2-kvoter, godkendes af Europa-Kommissionen.
Danmarks kvotetildelingsplan for 2008-2012 blev godkendt af Kommissionen den 31. august 2007 på betingelse af, at den mængde kreditter, som virksomhederne kan anvende i EUs kvoteordning, reduceres.
Da den mængde kreditter, som virksomhederne kan anvende, udtrykkeligt er angivet i lov om CO2-kvoter, er det nødvendigt at ændre loven på dette punkt for at opfylde Europa-Kommissionens betingelse for godkendelse af tildelingsplanen.
Lovforslaget indeholder ikke andre ændringer.
1.1. Europa-Kommissionens godkendelse Danmark fremsendte den 7. marts 2007 et forslag til en national kvotetildelingsplan for 2008-2012 til Europa-Kommissionen.
Planen viser, hvordan Danmark vil leve op til sit reduktionsmål for drivhusgasudledningen i perioden 2008-2012 efter Kyotoprotokollen og EU's interne byrdefordeling.
Af tildelingsplanen fremgår det bl.a., at Danmark foreslår at tildele 24,5 mio.
CO2-kvoter til danske kvoteomfattede virksomheder, inklusive en pulje til nye virksomheder på 0,5 mio.
CO2-kvoter.
Det fremgår endvidere, at de kvoteomfattede virksomheder samlet set kan benytte kreditter fra Clean Development Mechanism (CDM) og Joint Implementation (JI) klimaprojekter i andre lande, herunder fra det tidligere Østeuropa og fra udviklingslandene, op til et loft, der svarer til 19 pct. af de gratis tildelte CO2-kvoter.
Planen angiver endvidere en række nationale tiltag, som ikke vedrører kvotetildelingen, men som skal nedsætte CO2-udledningen fra sektorer, der ikke er omfattet af kvoteordningen.
Europa-Kommissionen stillede en række spørgsmål til den danske nationale allokeringsplan, som Danmark skulle besvare senest med udgangen af juni 2007. Spørgsmålene vedrørte især de nationale reduktionstiltag på 1,3 mio. tons som det var forudsat, at en kommende energiaftale skulle levere.
Da der ikke blev indgået en ny energiaftale inden svarfristen til Europa-Kommissionen udløb, meddelte regeringen Kommissionen, at gennemførelsen af nogle af de nationale klimatiltag i planen, som ikke vedrører selve kvotetildelingen, blev reduceret til ca. 0,95 mio. tons CO2 årligt.
Der ville til gengæld blive gennemført ekstra statslige køb af yderligere 0,5 mio.
JI/CDM-kreditter årligt.
En opjustering af de statslige kreditkøb kræver en tilsvarende nedjustering af virksomhedernes maksimalt tilladte kreditkøb fra (gennemsnitligt) ca. 19 pct. af kvotetildelingen til ca. 17 pct.
 Kommissionen godkendte herefter planen den 31. august 2007. Betingelsen i godkendelsen om en reduktion af loftet for kreditanvendelse var derfor forventelig.
1.2. Lovforslagets indhold Ifølge den gældende lov om CO2-kvoter (herefter kvoteloven) kan virksomhederne under nærmere angivne betingelser returnere CDM- og JI-kreditter i stedet for CO2-kvoter.
Kreditterne stammer fra reduktionsprojekter gennemført i andre lande og skal godkendes efter FN´s regler, ligesom den ansvarlige danske minister skal godkende, at kreditterne anvendes i det danske kvotesystem.
Anvendelse af kreditter i stedet for CO2-kvoter kan indebære en økonomisk fordel for virksomhederne, da prisen på kreditter forventes at være lavere end prisen på CO2-kvoter.
Det skyldes, at der kan være en vis usikkerhed og dermed økonomisk risiko forbundet med fremskaffelse og godkendelse af kreditterne.
Det skal dog understreges, at der knytter sig stor usikkerhed til vurderingen af den fremtidige prisforskel mellem CO2-kvoter og kreditter.
I afgørelsen af den 31. august 2007 pålægger Kommissionen Danmark at nedsætte det samlede kreditloft fra ca. 19 pct. til 17,01 pct.
I den gældende kvotelov er der ikke direkte angivet et kreditloft på 19 pct., idet loftet i tildelingsplanen og i den kvotelovændring, som blev gennemført i foråret 2007 (lov nr. 554 af 6. juni 2007), er differentieret mellem virksomhederne.
Loftet er mere lempeligt for elproducenterne, fordi tildeling af gratis kvoter er reduceret mere for elsektoren end for resten af de omfattede sektorer.
Elproduktionens loft er i den nationale allokeringsplan og i kvoteloven sat til ca. 32,5 pct., mens kreditloftet for øvrig produktion er sat til ca. 7 pct.
Det giver et gennemsnitligt loft på ca. 19 pct.
Med lovforslaget opretholdes balancen mellem elproduktion og øvrig produktion, idet reduktionen sker ligeligt mellem virksomhederne.
Summen af gratis tildelte CO2-kvoter og summen af de kreditter, der kan anvendes under loftet, udgør efter forslaget for alle sektorer ca. 96,3 pct. af det forventede behov mod ca. 98,2 pct. i den nationale kvotetildelingsplan.
 2. Økonomiske og administrative konsekvenser for stat, kommuner og regioner.
Forslaget har ikke økonomiske konsekvenser for stat, kommuner og regioner.
Lovforslaget sikrer staten mulighed for at øge indkøbet af kreditter Lovforslaget har ikke administrative konsekvenser for stat, kommuner og regioner.
3. Økonomiske og administrative konsekvenser for erhvervslivet Reduktionen af virksomhedernes mulighed for anvendelse af kreditter kan betyde, at virksomhederne får større udgifter til kvotekøb i perioden 2008-2012, hvis prisen for EU's CO2-kvoter i 2008-2012 (som antaget) bliver højere end prisen på CDM- og JI-kreditter.
Det forventes, at de fleste virksomheder vil blive berørt af loftet, idet virksomhederne forventes at udnytte prisforskellen mellem CDM- og JI-kreditter og EU kvoter.
Selv om det vil være de færreste danske kvotebelagte virksomheder, som selv vil deltage i klimaprojekter i udlandet, så er markedet for sekundære kreditter via mellemhandlere og kvotebanker efterhånden så veludviklet, at virksomhederne vil kunne bytte EU-kvoter med billigere, registrerede CDM- eller JI-kreditter og tjene på ombytningen.
Hvis det antages, at samtlige virksomheder bliver berørt af nedsættelse af loftet, og det lægges til grund, at virksomhederne kan købe CDM- og JI-kreditter på det sekundære marked til 30-40 kr. under markedsprisen for en EU kvote, kan lovforslaget indebære at danske virksomheder samlet set får ekstra omkostninger på op til 15-20 mio. kr. årligt.
Det kan desuden ikke udelukkes, at enkelte danske kvotebelagte virksomheder allerede kan have købt flere CDM- og JI-kreditter, end de vil kunne benytte, hvorfor visse virksomheder eventuelt kan imødese et tab som følge af behovet for at frasælge kreditter.
Virksomhederne kan dog uden begrænsninger sælge kreditterne videre til andre eller overføre disse til næste periode inden for en vis grænse.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at forslaget bliver forelagt et virksomhedspanel.
Forslaget bør derfor ikke forelægges et af Økonomi- og Erhvervsministeriets virksomhedspaneler.
4. Administrative konsekvenser for borgerne Lovforslaget har ikke administrative konsekvenser for borgerne.
5. Miljømæssige konsekvenser En begrænsning af virksomhedernes adgang til at anvende kreditter i kvoteordningen kan give et større incitament til at foretage CO2-reduktioner på virksomheden i form af besparelser, brændselsomlægninger m.v.
Sådanne tiltag vil alt andet lige have en positiv miljømæssig virkning.
Virksomhederne vil imidlertid som alternativ hertil have mulighed for at købe CO2-kvoter på markedet til dækning af deres udledninger, og valget mellem disse virkemidler vil således afhænge af økonomiske vurderinger.
6. Forholdet til EU-retten Lovforslaget fremsættes som konsekvens af Europa-Kommissionens krav om en begrænsning af virksomhedernes adgang til at anvende kreditter.
Kravet blev stillet som betingelse for godkendelse af den danske kvotetildelingsplan for 2008-2012.
 7. Hørte virksomheder, organisationer, myndigheder m.v.
 Lovforslaget har været i høring hos berørte virksomheder, organisationer og myndigheder i perioden fra den 23. oktober 2007 til den 12. november 2007.
 Høringsliste:
Aalborg Portland Advokatrådet - Advokatsamfundet AI-Rådet Altinex Oil Denmark A/S Amerada Hess Aps.
Affald Danmark Arbejderbevægelsens Erhvervsråd Brancheforeningen for Biogas Brancheforeningen for Decentral Kraftvarme Bureau Veritas Quality International, BVQI CO-industri Danish Offshore Industry (Jens Holst-Nielsen) Danmarks Miljøundersøgelser Danmarks jordbrugsforening Danmarks Naturfredningsforening Danmarks Vindmølleforening Dansk Energi Dansk Erhvervsgartnerforening Dansk Fjernvarme Danak Dansk Gartneri Dansk Gasteknisk Center (DGC) Dansk Handel & Service Dansk Industri Dansk Landbrug Dansk Standard Danske Fjernvarmeværkers Forening Det Jordbrugsvidenskabelige Fakultet, Århus Universitet (tidl.
Danmarks Jordbrugsforskning) Det Norske Veritas, DNV DONG Energy A/S Dong E&P Eksport Kreditfonden (EKF) Elsparefonden Foreningen af Bioteknologiske Industrier i Danmark Foreningen Danske Kraftvarmeværker Foreningen af Registrerede Revisorer (FRR) Foreningen af Rådgivende Ingeniører (FRI) Foreningen for Slutbrugere af Energi Foreningen af Statsautoriserede Revisorer Forskningscenter Risø Naturgas Midt-Nord (MN) Fællessekretariatet for Hovedstadsregionens Naturgas I/S (HNGN) og Naturgas Midt-Nord (MN) Greenpeace Danmark Hess ApS HNG HTSi Håndværksrådet Indukraft Sekretariatet c/o Dansk Industri Ingeniørforeningen i Danmark (IDA) Investeringsfonden for Udviklingslandene (IFU) Investeringsfonden for Østlandene (IØ) IT-Branchen Kalk- og Teglværksforeningen KTO - Kommunale Tjenestemænd og Overenskomstansatte Landbrugsraadet Landsorganisationen i Danmark (LO) LLoyd Mærsk Olie og Gas AS Naturgas Fyn Naturgas Midt-Nord Nordjysk Elhandel A/S NSOC-D (North Sea Operators Committee  Denmark) Oliebranchens Fællesrepræsentation Organisationen for Vedvarende Energi Realkreditrådet RenoSam SDE - Sammensluttede Danske Energiforbrugere Samvirkende Energi- og Miljøkontorer Vattenfall Danmark Vindmølleindustrien WWF Verdensnaturfonden Danske Regioner KL - Økonomisk sekretariat Høringssvarene er fremsendt til Folketinget ledsaget af de kommentarer, som høringssvarende giver anledning til.
