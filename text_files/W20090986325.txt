Pressenævnets kendelse i sag nr. 2009-6-0890 Advokat Niels Arthur Andersen har på vegne [K] klaget til Pressenævnet over lederartiklen i Politiken den 13. august 2009, idet foreningen mener, at god presseskik er tilsidesat.
1 Sagsfremstilling Politiken bragte den 13. august 2009 lederartiklen Ny boble med underoverskriften Ejendomsmæglerne har intet lært af finanskrisen.
I artiklen kritiseres ejendomsmæglere generelt for at tale priserne op i et kunstigt højt leje.
Boligøkonomer vurderede, at mæglerne bevæger sig på kanten af loven, når de oplyste om nye rekorder i boligsalget og stigende priser.
Samme dag bragte Politiken inde i avisen artiklen Boligkunder vildledes.
Heri blev ejendomsmæglerkæden Home, Estate Mæglerne Frederiksberg & Vesterbro/City i København (ved ejendomsmægler [A]) samt [B]s Nyboligfilialer nævnt.
[K] har oplyst, at ejendomsmæglerne [A] og [B] begge er medlemmer af [K].
Ejendomsmæglerkæden Home er som sådan ikke medlem af [K].
Derimod er en væsentlig del af de ejendomsmæglere, som er knyttet til Home-kæden, medlemmer af foreningen.
[K] har tilkendegivet, at der alene indgives klage over Politikens leder Ny boble, idet avisen i lederartiklen fremsætter faktisk forkerte og krænkende oplysninger.
Ejendomsmæglere beskyldes for at medvirke til strafbare forhold samt for at manipulere med ejendomsmarkedet.
 2 Pressenævnet begrundelse og afgørelse:
 I sagens behandling har følgende nævnsmedlemmer deltaget: Jytte Scharling, Jan Kristensen, Lene Sarup og John Meinert Jacobsen.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Da [K] ikke selv er direkte eller indirekte nævnt i lederartiklen, har foreningen ikke den nødvendige retlige interesse i at klage til nævnet, og klagen afvises derfor, jf. medieansvarsloven § 43, stk. 2, nr. 2.
