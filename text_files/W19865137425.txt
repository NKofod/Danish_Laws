 Ejendom belagt med byggelinier kunne ikke forlods overtages, da  

 ejendommen ikke påtænktes eksproprieret til gennemførelse af motorvejsanlæg.  

 Byggelinierne var alene pålagt med det formål at holde ny bebyggelse i en  

 rimelig afstand fra motorvejen.
 Tak for Deres brev af 7. januar 1986 (j.nr. 9059.01), hvori De for fru  

 N.N. rejser spørgsmålet om statens forlods overtagelse af hendes ejendom, der  

 er omfattet af byggelinier til sikring af anlæg af Tårnbymotorvejen.
 Jeg har indhentet en udtalelse fra vejdirektoratet og skal herefter  

 bemærke følgende:
 Den overtagelsespraksis, som De henviser til, bygger, som vejdirektoratet  

 har meddelt Dem, på en betænkning fra folketingets udvalg om offentlige  

 arbejder i anledning af et lovforslag om »stop for  

 Tårnbymotorvejen« i foråret 1983. På dette grundlag får jeg en årlig  

 bevilling til forlods at overtage ejendomme, der er omfattet af projektet.  

 Der skal være tale om ejere, der har særlig grund til at ønske deres ejendom  

 overtaget, f.eks. på grund af alder, som det er tilfældet for Deres klients  

 vedkommende.
Det er imidlertid en forudsætning, som også vejdirektoratet har meddelt  

 Dem, at der er tale om ejendomme, der til sin tid skal eksproprieres til  

 gennemførelse af anlægget.
Jeg skal her henvise til side 5 i betænkningen,  

 hvor det er anført, »at det vil være vanskeligt i hvert fald for en  

 rimelig pris at afhænde ejendomme, der er omfattet af et projekt, hvis  

 udformning og placering ligger så fast som her«.
Det har naturligvis  

 ikke været meningen, at der skulle overtages ejendomme, som ikke ville blive  

 overtaget, hvis der eksproprieredes til anlægget nu eller senere.
Som De er underrettet om, er Deres klients ejendom beliggende således, at  

 den ikke efter projektet skal eksproprieres til anlægget.
Kun hvis der bliver  

 tale om en flytning af motorvejen mod syd - hvad der må betragtes som yderst  

 usandsynligt - vil ejendommen blive berørt af anlægget.
Efter projektet vil ejendommen til sin tid blive berørt af en byggelinie  

 på 50 m fra vejmidte + højdetillæg, der i medfør af § 34 i lov om offentlige  

 veje påregnes pålagt til afløsning af den nuværende 60 m byggelinie.  

 byggelinien pålægges for at holde ny bebyggelse i en rimelig afstand fra  

 motorvejen.
Den har altså ikke senere vejudvidelsesformål, men alene  

 bebyggelsesregulerende formål.
 Jeg må altså beklage, at jeg ikke kan imødekomme ønsket om en overtagelse  

 af ejendommen.
 Under hensyn til, at projektet ligger meget fast både i udformning og  

 placering, har jeg på den anden side bedt vejdirektoratet om at se positivt  

 på en konkret ansøgning om dispensation fra byggelinien til ombygning m.v. i  

 et rimeligt omfang.
 Tilkendegivelsen herom og tilkendegivelsen om, at det må betragtes som  

 yderst usandsynligt, at ejendommen vil blive berørt af et eventuelt anlæg af  

 Tårnbymotorvejen, mener jeg vil kunne lette et salg af ejendommen til normal  

 pris.
 Betænkning over forslag til lov om ændring af lov om visse  

 hovedlandevejsstrækninger (Stop for Tårnbymotorvejen) afgivet af Folketingets  

 udvalg om offentlige arbejder den 11. maj 1983.
