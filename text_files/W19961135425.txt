 Udtalt, at en søgemulighed i et kreditoplysningsbureaus onlinesystem  

 var i strid med lov om private registre § 12, stk. 4, idet søgemuligheden  

 medførte, at oplysningerne kunne danne grundlag for vurdering af  

 kreditværdigheden for andre personer, end de registrerede.
 Registertilsynet blev i forbindelse med behandlingen af en konkret  

 klagesag opmærksom på, at et kreditoplysningsbureaus onlinesystem var  

 indrettet således, at abonnenterne ved indtastning af postnummer kunne  

 gennemgå alle nyregistreringer, der var foretaget inden for de sidste 14 dage  

 i det pågældende postnummerområde.
 Det følger af lov om private registre § 12, stk. 4, at videregivelse af  

 summariske oplysninger om enkeltpersoners skyldforhold må kun ske på en sådan  

 måde, at oplysningerne ikke kan danne grundlag for vurderingen af økonomisk  

 soliditet og kreditværdighed for andre end de pågældende personer.
 I forarbejderne til bestemmelsen er bl.a. anført, at videregivelse af  

 sådanne oplysninger (summariske oplysninger) via en edb-terminal, placeret  

 hos abonnenten, med forbindelse til kreditoplysningsbureauets registre  

 forudsætter, at systemet teknisk indrettes således, at der alene kan søges på  

 navn, ikke på adresse, postnummer, områdekode og lignende, og at program og  

 terminaler er af en sådan beskaffenhed, at søgning på denne måde ej heller  

 kan ske i terminalen.
 Da søgemuligheden gav abonnenterne mulighed for at søge på postnumre var  

 det Registertilsynets opfattelse, at søgemuligheden medførte, at  

 oplysningerne kunne danne grundlag for vurderingen af kreditværdigheden for  

 andre personer, end de registrerede.
 Registertilsynet var derfor af den opfattelse, at den anvendte  

 fremgangsmåde var i strid med lov om private registre § 12, stk. 4, og  

 tilsynet meddelte derfor i medfør af lovens § 23, stk. 5,  

 kreditoplysningsbureauet pålæg om at ophøre med at tilbyde denne  

 søgemulighed.
 Kreditoplysningsbureauet anmodede herefter Registertilsynet om at tage  

 afgørelsen op til fornyet vurdering, idet bureauet bl.a. anførte, at  

 konsekvensen af Registertilsynets pålæg var, at bureauet i stedet ville  

 udgive papirlister, hvilket sikkerhedsmæssigt ville være et tilbageskridt.  

 Bureauet anførte endvidere, at søgemuligheden ikke blev anvendt i forbindelse  

 med en konkret kreditvurderingssituation, og at søgemuligheden derfor ikke  

 kunne danne grundlag for vurderingen af kreditværdigheden for andre end de  

 registrerede.
 Registertilsynet fastholdt den tidligere afgørelse og det meddelte pålæg,  

 idet tilsynet bl.a. henviste til, at tilsynet tidligere havde udtalt sig om,  

 efter hvilke kriterier der måtte kunne søges i kreditoplysningsbureauets  

 system (se Registertilsynets årsberetning 1993 side 110-112). Det var i den  

 forbindelse ikke accepteret, at systemet indrettes således, at der kan søges  

 på postnummer alene.
Bureauet rettede herefter på ny henvendelse og oplyste, at bureauet  

 overvejede at udgive papirlister indeholdende oplysninger om nyregistreringer  

 i en given periode og indrettet således, at der alene kan søges efter de  

 registrerede personers navne i alfabetisk rækkefølge.
Bureauet ønskede at  

 udgive listerne inden for geografisk afgrænsede områder.
Det blev endvidere  

 oplyst, at det typisk ville være mindre virksomheder, der ville abonnere på  

 listerne.
 Efter behandling i Registerrådet udtalte Registertilsynet, at tilsynet  

 ikke ville modsætte sig, at kreditoplysningsbureauet udgav papirlister  

 indeholdende oplysninger om nyregistreringer inden for en given periode, og  

 således at listerne var inddelt efter mindre geografiske områder.  

 Registertilsynet forudsatte dog, at listerne blev indrettet således, at der  

 kun kan søges efter de registrerede personers navne i alfabetisk rækkefølge,  

 at abonnenterne kun kan abonnere på de dellister, der indeholder oplysninger  

 om registrerede inden for virksomhedens geografiske virkeområde, at bureauet  

 skal modtage udsendte lister retur ved udsendelse af ny liste, og at  

 udsendelse af lister stoppes, såfremt abonnenten ikke returnerer listerne.
 Bureauet har oplyst, at det er ophørt med at tilbyde søgemuligheden på  

 onlinesystemet.
 Registertilsynets Årsberetning 1996 side 124.
