Betænkning afgivet af Sundhedsudvalget den 29. marts 2022 Betænkning over Forslag til folketingsbeslutning om at sikre en frivillig elektronisk aldersverificering for butikker, så mindreårige ikke kan købe tobak, alkohol og andre produkter med aldersbegrænsning, og at indføre et forbud mod proxysalg [af Per Larsen (KF) m.fl.]:
1. Indstillinger Et flertal i udvalget (S, SF, EL, DF, FG, Karina Adsbøl (UFG) og Liselott Blixt (UFG) indstiller beslutningsforslaget til forkastelse.
 Et mindretal i udvalget (V) vil stemme hverken for eller imod beslutningsforslaget.
 Et andet mindretal i udvalget (RV og KF) indstiller beslutningsforslaget til vedtagelse uændret.
 Et tredje mindretal i udvalget (NB) vil redegøre for sin stilling til beslutningsforslaget ved 2. behandling.
 Et fjerde mindretal i udvalget (LA) vil redegøre for sin stilling til beslutningsforslaget ved 2. behandling.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Socialistisk Folkeparti, Enhedslisten, Dansk Folkeparti, Frie Grønne, Karina Adsbøl (UFG) og Liselott Blixt (UFG) Et flertal i udvalget (S, SF, EL, DF, FG , Karina Adsbøl (UFG) og Liselott Blixt (UFG)) er enig i beslutningsforslagets intention om at styrke indsatsen, i forhold til at mindreårige ikke skal have adgang til produkter som f.eks. alkohol og tobak, hvor der er aldersbegrænsning.
Flertallet noterer sig, at det er regeringens vurdering, at effekten af det fremsatte beslutningsforslag vil være usikker i forhold til at forhindre salg af varer med aldersbegrænsning til børn og unge, fordi forslaget rummer en række omgåelsesmuligheder som betaling med kontanter, udenlandske kort og anvendelse af betalingskort udstedt til personer over den pågældende aldersgrænse.
Dertil kommer, at den foreslåede løsning risikerer ikke at ville kunne omfatte alle mobile betalingsløsninger, som de unge anvender.
Nets har således tilkendegivet, at den foreslåede løsning i dag ville kunne fungere med Apple Pay, men ikke på nuværende tidspunkt med Google Pay eller MobilePay.
Mobilbetalinger udgør en stigende andel af betalinger i detailhandelen og er drevet frem af særlig de yngre forbrugere.
Herudover vil den foreslåede elektroniske aldersverificering bl.a. kræve, at bankerne bliver pålagt at dele personoplysninger med både Nets og butikker.
 Flertallet noterer sig yderligere, at det foreslåede forbud mod proxysalg kræver en nærmere juridisk udredning af lovgivning, håndhævelse og finansiering.
 Flertallet bemærker, at regeringen og et bredt flertal af Folketingets partier allerede har taget skridt for at modvirke salg til mindreårige, eksempelvis i form af strengere straffe for overtrædelse af forbuddet.
 Flertallet bakker op om, at regeringen vil adressere alderskontrol og proxysalg i de kommende forhandlinger om en alkoholhandleplan, herunder redskaber til aldersverificering.
 I lyset af ovenstående er flertallet enig om at forkaste beslutningsforslaget.
Venstre Venstres medlemmer af udvalget ser gode perspektiver i at anvende elektronisk aldersverificering som instrument til at sikre, at de eksisterende aldersgrænser for køb af alkohol og tobak overholdes.
Imidlertid er der en række konkrete udfordringer, som bør afklares, herunder at nærværende forslag umiddelbart ikke ville kunne omfatte en række internationale kort.
Med anvendelse af MobilePay og kontanter vil man ligeledes kunne omgå intentionen i forslaget.
Forslaget vil også indebære, at de unge via deres bank selv skal give samtykke til, at der må foretages en aldersvalidering af deres kort i detailhandlen.
Det vil således kræve en specifik lovændring på Erhvervsministeriets område, såfremt bankerne uden at spørge deres kunder skal udlevere aldersoplysninger til brug for valideringen af alder.
Venstre ser imidlertid frem til at kunne drøfte aldersverificering i forbindelse med forhandlingerne om en sundhedsreform, hvor spørgsmålet om en styrket forebyggelsesindsats er på dagsordenen.
På den baggrund vil Venstre stemme hverken for eller imod/stemme gult til beslutningsforslaget.
3. Udvalgsarbejdet Beslutningsforslaget blev fremsat den 9. november 2021 og var til 1. behandling den 11. februar 2022. Beslutningsforslaget blev efter 1. behandling henvist til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 10 bilag på beslutningsforslaget.
Skriftlige henvendelser Udvalget har under udvalgsarbejdet modtaget 8 skriftlige henvendelser om beslutningsforslaget.
Spørgsmål Udvalget har under udvalgsarbejdet stillet 16 spørgsmål til sundhedsministeren til skriftlig besvarelse, som ministeren har besvaret.
Annette Lind (S) Birgitte Vind (S) Brian Bressendorff (S) Camilla Fabricius (S) nfmd.
Theis Kylling Hommeltoft (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Kirsten Normann Andersen (SF) Trine Torp (SF) Stinus Lindgreen (RV) Christina Thorholm (RV) Peder Hvelplund (EL) Pernille Skipper (EL) Susanne Zimmer (FG) Jane Heitmann (V) fmd.
Anne Honoré Østergaard (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (UFG) Karina Adsbøl (UFG) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
