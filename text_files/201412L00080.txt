Fremsat den 19. november 2014 af beskæftigelsesministeren (Henrik Dam Kristensen) Forslag til Lov om ændring af lov om aktiv socialpolitik (Enlig-forsørgersats til unge med anbragte børn og mulighed for arbejdsindtægter på op til 24.000 kr. årligt uden fradrag for unge på særlig tilrettelagt ungdomsuddannelse) § 1 I lov om aktiv socialpolitik, jf. lovbekendtgørelse nr. 1193 af 13. november 2014, foretages følgende ændringer:
 1. I § 23, stk. 5, indsættes som 2. pkt.:
»Det samme gælder for en enlig forsørger, der ikke har erhvervet ret til ekstra børnetilskud som følge af, at barnet er anbragt uden for hjemmet efter lov om social service, jf. § 5, stk. 1, nr. 4, i lov om børnetilskud og forskudsvis udbetaling af børnebidrag.« 2. I § 25, stk. 6, indsættes som 2. pkt.:
»Det samme gælder for en enlig forsørger, der ikke har erhvervet ret til ekstra børnetilskud som følge af, at barnet er anbragt uden for hjemmet efter lov om social service, jf. § 5, stk. 1, nr. 4, i lov om børnetilskud og forskudsvis udbetaling af børnebidrag.« 3. I § 31, stk. 1, 1. pkt., indsættes efter »pr. udført arbejdstime«: », jf. dog stk. 3.« 4. I § 31 indsættes efter stk. 1 som nyt stykke:
»Stk. 2. For personer, der deltager i en særligt tilrettelagt ungdomsuddannelse efter lov om ungdomsuddannelse for unge med særlige behov, fradrages indtægter fra arbejde på op til 24.000 kr. pr. år ikke i hjælpen.« Stk. 2 bliver herefter stk. 3.
§ 2 Loven træder i kraft den 1. januar 2015.
Bemærkninger til lovforslaget Almindelige bemærkninger 1. Indledning Lovforslaget udmønter dele af aftalen, som er indgået mellem Socialdemokraterne, Radikale Venstre, Socialistisk Folkeparti, Venstre, Dansk Folkeparti, Det Konservative Folkeparti og Liberal Alliance om satspuljen for 2015 på beskæftigelsesområdet.
Aftalekredsen er enig om at afsætte 5 mio. kr. årligt i 2015-2018 til at sikre, at unge på uddannelseshjælp, som deltager i en særligt tilrettelagt ungdomsuddannelse (STU) kan tjene op til 24.000 kr. (før skat) pr. år, uden at der foretages fradrag i personens uddannelseshjælp.
Ved satspuljebevillingens udløb skal der tages fornyet stilling til initiativets videreførelse.
Endvidere er aftalekredsen enig om at afsætte 15 mio. kr. årligt i 2015-2018 (ved bevillingens udløb skal der tages fornyet stilling til initiativet) til at sikre, at unge enlige forsørgere under 30 år med et anbragt barn fremover får ret til enlig-forsørgersatsen på uddannelses- og kontanthjælp eller enlig-forsørgertillæg i SU-systemet.
Dette lovforslag udmønter de dele af aftalen, der vedrører Beskæftigelsesministeriets område.
2. Lovforslagets indhold 2.1. Bevarelse af enlig-forsørgersatsen selvom barnet anbringes uden for hjemmet 2.1.1. Gældende ret Med kontanthjælpsreformen, der trådte i kraft ved lov nr. 894 af 4. juli 2013 den 1. januar 2014, blev kontanthjælpen for alle unge under 30 år uden erhvervskompetencegivende uddannelse afskaffet, og i stedet fik de ret til uddannelseshjælp.
Grundydelsen for uddannelseshjælp blev fastsat på niveau med SU-satsen.
Unge under 30 år med en erhvervskompetencegivende uddannelse fik ret til kontanthjælp med en ungesats.
Samtidig blev SU-systemets definition af en enlig forsørger under 30 år indført i kontanthjælpssystemet.
En enlig forsørger i kontanthjælpssystemet er herefter en person under 30 år, der forsørger eget barn i hjemmet og har erhvervet ret til ekstra børnetilskud efter børnetilskudsloven.
En person, hvis barn er anbragt uden for hjemmet, har ikke barnet hos sig og modtager ikke ekstra børnetilskud, når barnet er anbragt.
En enlig forsørger under 30 år, der modtager uddannelses- eller kontanthjælp, og hvis barn bliver anbragt uden for hjemmet efter lov om social service, opfylder derfor ikke længere uddannelses- og kontanthjælpsreglernes definition af en enlig forsørger.
I kontanthjælpssystemet i øvrigt - det vil sige såvel enlige forsørgere, der er fyldt 30 år, som alle samlevende/gifte forsørgere under 30 år - er en forsørger alene defineret på baggrund af, om en person har forsørgelsespligt for et hjemmeboende barn efter de familieretlige (privatretlige) regler.
Det bliver betragtet som forsørgelse af eget barn i hjemmet, hvis en person har fået anbragt et barn uden for hjemmet, hvis barnet ellers skulle have opholdt sig hos den pågældende.
Det indebærer, at disse modtagere af uddannelseshjælp og kontanthjælp også modtager forsørgersats i de tilfælde, hvor et barn er anbragt uden for hjemmet.
2.1.2. Den foreslåede ordning Det foreslås, at en ung enlig forsørger under 30 år, hvis barn bliver anbragt uden for hjemmet, fremover skal kunne modtage uddannelses- eller kontanthjælp som enlig forsørger, selvom forælderen under anbringelsen ikke modtager ekstra børnetilskud efter børnetilskudsloven.
Reglerne ændres alene for den relevante målgruppe, således at børnetilskuddet bortfalder ved anbringelsen, mens personen bevarer forsørgersatsen ved modtagelse af uddannelses- og kontanthjælp.
Reglerne for modtagelse af tillæg som enlig forsøger i SU-systemet ændres tilsvarende.
Personer under 30 år, der får et barn anbragt uden for hjemmet, vil dermed ikke opleve en ydelsesnedgang ved overgang fra uddannelseshjælp til SU, og hensigten med kontanthjælpsreformens parallelisering af ydelsesniveauerne fastholdes.
Forslaget regulerer alene hovedforsørgelsesgrundlaget og ændrer ikke ved betingelserne for ret til øvrige sociale ydelser som enlig forsørger.
 Der henvises til lovforslagets § 1, nr. 1 og 2.
2.2. Mulighed for arbejde i forbindelse med særligt tilrettelagt ungdomsuddannelse (STU) 2.2.1. Gældende ret Efter de gældende regler i lov om aktiv socialpolitik §§ 30-33 fratrækkes indtægter, som ansøgeren eller en eventuel ægtefælle/samlever har, i uddannelses- eller kontanthjælpen som hovedregel krone for krone.
Dette er en konsekvens af, at uddannelses- eller kontanthjælp udgør det underste økonomiske sikkerhedsnet for enhver, som ikke har anden forsørgelsesmulighed.
Det betyder, at egne og eventuel ægtefælles/samlevers indtægter skal anvendes, før det offentlige kan træde til med hjælp.
Dette gælder som udgangspunkt uanset, hvor indtægten hidrører fra.
Efter de gældende regler i lovens § 31 ses der dog ved beregningen af uddannelses- eller kontanthjælp bort fra 25 kr. pr. udført arbejdstime, hvis ansøgeren eller dennes eventuelle ægtefælle/samlever har arbejdsindtægter eller indtægter som led i tilbud efter lov om en aktiv beskæftigelsesindsats, tilbud i medfør af integrationsprogrammet efter integrationsloven eller andre beskæftigelsesfremmende foranstaltninger.
Det beløb, der samlet kan ses bort fra, kan ikke beregnes på grundlag af mere end 160 timer pr. måned pr. person.
Gældende regler indeholder en udtømmende opgørelse af, hvilke indtægter, der ikke foretages fradrag i hjælpen for.
Det gælder bl.a. invaliditetsbeløb, invaliditetsydelse og erstatning for tab af erhvervsevne, der udbetales som følge af personskade efter lov om erstatningsansvar, jf. lov om aktiv socialpolitik § 33.
 Ud over de indtægter, der udtrykkeligt er nævnt i loven, har kommunen ikke mulighed for at se bort fra andre indtægter ved udmåling af hjælpen.
 Det indebærer, at de indtægter, som unge, der deltager i en særligt tilrettelagt ungdomsuddannelse for unge med særlige behov (STU), har fra et arbejde, medfører fradrag i hjælpen, idet der dog ses bort fra 25 kr. pr. udført arbejdstime.
Det fremgår af § 1 i lov om ungdomsuddannelse for unge med særlige behov, at formålet med en særligt tilrettelagt ungdomsuddannelse er, at unge udviklingshæmmede og andre unge med særlige behov opnår personlige, sociale og faglige kompetencer til en så selvstændig og aktiv deltagelse i voksenlivet som muligt og eventuelt til videre uddannelse og beskæftigelse.
Ungdomsuddannelsen for unge med særlige behov retter sig mod unge, der ikke har mulighed for at gennemføre en anden ungdomsuddannelse.
2.2.2. Den foreslåede ordning For de udsatte unge, der deltager i en særligt tilrettelagt ungdomsuddannelse for unge med særlige behov (STU), kan et arbejde i form af et fritidsjob - udover den praktikperiode, der indgår i uddannelsen - bidrage til den unges personlige, sociale og faglige udvikling ved at give den unge yderligere nyttige erfaringer fra arbejdsmarkedet, som den unge kan bruge ved jobsøgning efter endt uddannelse.
 Det foreslås derfor, at unge, der deltager i en særligt tilrettelagt ungdomsuddannelse efter lov om ungdomsuddannelse for unge med særlige behov, får mulighed for at tjene op til 24.000 kr. (før skat) om året ved arbejde, uden at indtægten fra arbejdet medfører fradrag i hjælpen.
 For indtægter fra arbejde, der overstiger 24.000 kr. om året, finder reglerne i lov om aktiv socialpolitik § 31, stk. 1, om fradrag af arbejdsindtægter m.v., herunder reglerne om, at der ses bort fra 25 kr. pr. udført arbejdstime, anvendelse.
 Fra det tidspunkt, hvor den unge afslutter eller afbryder en særligt tilrettelagt ungdomsuddannelse (STU), vil den unges indtægter fra arbejde blive omfattet af de almindelige regler om helt eller delvist fradrag for indtægter i loven.
3. Økonomiske og administrative konsekvenser for det offentlige I nedenstående tabel ses de samlede økonomiske og administrative konsekvenser af lovforslaget i 2015-2018.
 Tabellen viser de direkte konsekvenser af lovforslaget og indeholder ikke de øgede udgifter til SU.
Tabel 1. Samlede økonomiske konsekvenser Lovforslagets økonomiske konsekvenser for kommunerne er omfattet af budgetgarantien og skal forhandles med de kommunale parter.
3.1. Bevarelse af enlig-forsørgersatsen når barnet anbringes uden for hjemmet Det foreslås, at en ung enlig forsørger under 30 år, hvis barn bliver anbragt uden for hjemmet, fortsat skal kunne modtage uddannelses- eller kontanthjælp som enlig forsørger.
Forslaget medfører øgede udgifter til kontant- og uddannelseshjælp.
 I nedenstående tabel fremgår de økonomiske konsekvenser af forslaget fordelt på stat og kommuner.
Tabel 2. Bevarelse af enlig-forsørgersatsen når barnet anbringes uden for hjemmet 3.2. Mulighed for arbejde i forbindelse med særligt tilrettelagt ungdomsuddannelse (STU) Det foreslås, at unge, der deltager i en særligt tilrettelagt ungdomsuddannelse efter lov om ungdomsuddannelse for unge med særlige behov, får mulighed for at tjene op til 24.000 kr. (før skat) om året ved et arbejde, uden at indtægten fra arbejdet medfører fradrag i hjælpen.
Forslaget medfører øgede udgifter til uddannelseshjælp.
 I nedenstående tabel fremgår de økonomiske konsekvenser af forslaget fordelt på stat og kommuner.
Tabel 3. Mulighed for arbejde i forbindelse med særligt tilrettelagt ungdomsuddannelse (STU) 4. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgere Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
Et udkast til lovforslag har ikke inden fremsættelse været sendt i høring, da det ikke har været muligt af hensyn til lovforslagets ikrafttrædelsestidspunkt.
Lovforslaget vil blive sendt i høring samtidig med fremsættelsen med frist for bemærkninger onsdag den 26. november 2014 hos følgende myndigheder og organisationer mv.:
 Advokatrådet, Ankestyrelsen, Arbejdsmarkedets Tillægspension, Beskæftigelsesrådet, Danske Advokater, Danske Regioner, Dansk Retspolitisk Forening, Dansk Socialrådgiverforening, Datatilsynet, Det Centrale Handicapråd, FOA  Foreningen af Offentligt Ansatte, Foreningen af kommunale social-, sundheds- og arbejdsmarkedschefer i Danmark, Foreningen af Statsforvaltningsdirektører, Foreningen af Statsforvaltningsjurister, Frivilligrådet, Institut for Menneskerettigheder, Jobrådgivernes Brancheforening, Kommunernes Landsforening, Kommunernes Revision, Landsforeningen Af nuværende og tidligere Psykiatribrugere (LAP), Produktionsskoleforeningen, Retssikkerhedsfonden, Rigsrevisionen, Rådet for Socialt Udsatte og Udbetaling Danmark.
9. Sammenfattende skema Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 og 2 Efter de gældende bestemmelser i lovens § 23, stk. 2, nr. 1, og § 25, stk. 3, nr. 1, er det en betingelse for at modtage uddannelseshjælp eller kontanthjælp for personer under 30 år med satsen som enlig forsørger, at personen har erhvervet ret til ekstra børnetilskud efter lov om børnetilskud og forskudsvis udbetaling af børnebidrag, med undtagelse af de enlige forsørgere der ikke har erhvervet ret til ekstra børnetilskud som følge af, at betingelserne i § 5, stk. 1, nr. 1, eller § 5 a i lov om børnetilskud og forskudsvis udbetaling af børnebidrag ikke er opfyldt, jf. lovens § 23, stk. 5 og § 25, stk. 6.
 Med forslaget indføres endnu en undtagelse til betingelsen om, at enlige forsørgere skal have erhvervet ret til ekstra børnetilskud efter lov om børnetilskud og forskudsvis udbetaling af børnebidrag, idet enlige forsørgere, der ikke opfylder betingelsen i § 5, stk. 1, nr. 4, i lov om børnetilskud og forskudsvis udbetaling af børnebidrag, efter forslagets indhold skal modtage uddannelseshjælp eller kontanthjælp for personer under 30 år med satsen for enlige forsørgere, således at de har mulighed for at opretholde en egnet bolig til samvær og evt. senere hjemgivelse af barnet.
 Det fremgår af § 5, stk. 1, nr. 4, i lov om børnetilskud og forskudsvis udbetaling af børnebidrag, at børnetilskud kun kan udbetales, hvis barnet ikke er anbragt uden for hjemmet efter lov om social service, ikke sammen med en indehaver af forældremyndigheden er optaget i en døgnforanstaltning efter lov om social service eller i øvrigt forsørges af offentlige midler.
De foreslåede bestemmelser vedrører alene modtagelse af uddannelses- eller kontanthjælp som enlig forsørger, selvom barnet er anbragt uden for hjemmet efter lov om sociale service.
Barnets anbringelse i en døgnforanstaltning sammen med forældremyndighedsindehaveren samt barnets forsørgelse af øvrige offentlige midler er dermed ikke situationer, der er omfattet af de foreslåede bestemmelser.
Til nr. 3 I hovedreglen om fradrag af arbejdsindtægter, indsættes der en henvisning til den foreslåede bestemmelse om mulighed for arbejdsindtægter op til 24.000 kr. årligt for deltagere i særligt tilrettelagt ungdomsuddannelse, således at det fremgår, at den foreslåede bestemmelse er en undtagelse til denne hovedregel.
Til nr. 4 Det fremgår af den gældende regel i lov om aktiv socialpolitik § 30, stk. 1, at har ansøgeren og ægtefællen/samleveren indtægter, trækkes disse fra i hjælpen, jf. dog lovens §§ 31-33.
Det fremgår af lovens § 31, stk. 1, at har ansøgeren eller dennes ægtefælle/samlever arbejdsindtægter eller indtægter som led i tilbud efter lov om en aktiv beskæftigelsesindsats, tilbud i medfør af integrationsprogrammet efter integrationsloven eller andre beskæftigelsesfremmende foranstaltninger, ses der ved beregningen af uddannelses- eller kontanthjælp efter §§ 23-25 bort fra 25 kr. pr. udført arbejdstime.
Det beløb, der samlet kan ses bort fra, kan ikke beregnes på grundlag af mere end 160 timer pr. måned pr. person.
 Som en undtagelse fra hovedreglen om, at arbejdsindtægter fradrages i hjælpen, foreslås det, at personer, der deltager i en særligt tilrettelagt ungdomsuddannelse (STU) efter lov om ungdomsuddannelse for unge med særlige behov, ikke får fradraget indtægter fra arbejde på op til 24.000 kr. (før skat) pr. år i hjælpen, da et fritidsjob kan give den unge erfaringer, som den unge kan bruge ved jobsøgning efter endt uddannelse.
Med forslaget får unge, der deltager i en særligt tilrettelagt ungdomsuddannelse, dermed mulighed for at beholde et vist beløb om året af lønindtægt fra et arbejde, før der skal ske fradrag i hjælpen.
Forslaget indebærer, at indtægter fra arbejde, der overstiger 24.000 kr. om året, medfører fradrag efter lovens §§ 30 og 31 i den unges hjælp.
De 24.000 kr. opgøres pr. kalenderår.
Ved fradrag regnes med bruttoindtægter, dvs. indtægten før der betales skat og arbejdsmarkedsbidrag.
Til § 2 Det foreslås, at loven træder i kraft den 1. januar 2015.
 Unge enlige forsørgere, der har barnet anbragt uden for hjemmet, vil efter lovens ikrafttræden den 1. januar 2015 få ret til uddannelses- eller kontanthjælpssats som enlig forsørger, jf. lovens § 23, stk. 2, nr. 1, og § 25, stk. 3, nr. 1.
 Unge, der deltager i en særlig tilrettelagt ungdomsuddannelse (STU), vil fra den 1. januar 2015 ikke længere få fradrag for arbejdsindtægter, der ikke overstiger 24.000 kr. om året før skat.
