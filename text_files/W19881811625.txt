 En klager, der var eneanpartshaver i 2 anpartsselskaber, B og C, hver  

 med kapital 30.000 kr., blev ikke beskattet af avancen ved salg af anparter  

 på nominelt 1.000 kr. i B til C, idet forholdet ikke henrørte under  

 ligningslovens § 16 A, stk. 1, og - da det ikke udgjorde 25 % af kapitalen i  

 B - heller ikke under § 16 B, stk. 2-5, men måtte afgøres efter  

 aktieavancebeskatningsloven, hvorefter ejertiden medførte skattefrihed.
Murermester A klagede over, at de stedlige skattemyndigheder havde  

 forhøjet hans selvangivne indkomnst for 1984 med 60.750 kr.
Myndighederne  

 havde anset afståelsessummen for anparter, nominelt 1.000 kr. til kurs 4.860,  

 eller 48.600 kr., som maskeret udbytte i henhold til ligningslovens § 16 A,  

 stk. 1, hvortil kom skattegodtgørelse heraf, 12.150 kr.
Det fremgik af sagens oplysninger, at klageren indtil den 29. juni 1984  

 havde været eneanpartshaver i selskabet B ApS, hvis anpartskapital var på  

 30.000 kr.
Endvidere ejede klageren samtlige anparter, nominelt 30.000 kr., i  

 selskabet C ApS.
Disse anparter var opdelt i nominelt 7.500 kr.
A-anparter og  

 nominelt 22.500 kr.
B-anparter, og stemmeretten var udelukkende knyttet til  

 A-anparterne.
 Den 29. juni 1984 havde klageren overedraget samtlige B-anparter i C ApS  

 til sine tre mindreårige børn, ligesom han omkring samme tidspunkt havde  

 solgt nominelt 1.000 kr. anparter i B ApS til C ApS for 48.600 kr.
 De stedlige skattemyndigheder havde som begrundelse for at anse den  

 opnåede avance ved salget af anparterne i B ApS samt skattegodtgørelsen heraf  

 for almindelig indkomstskattepligtig for klageren i henhold til  

 ligningslovens § 16 A, stk. 1, henvist til, at klageren havde solgt anparter  

 fra et af ham domineret selskab til et selskab, han ligeledes dominerede, at  

 denne dominerende indflydelse ikke blev påvirket af overdragelsen og at  

 køber- og sælgerinteressen reelt var sammenfaldende.
 Klagerens revisor påstod afhændelsen af anparterne henført under  

 bestemmelsen i aktieavancebeskatningslovens § 4, hvorefter avancen var  

 skattefri under hensyn til ejertiden for anparterne.
Revisoren henviste til støtte for påstanden bl.a. til, at der ikke var  

 tale om udlodning af beløb fra det selskab, der havde udstedt anparterne, men  

 derimod om salg af anparter til et søsterselskab.
Forholdet var derfor ikke  

 omfattet af ligningslovens § 16 A, stk. 1, men måtte vurderes på baggrund af  

 holdingreglerne i ligningslovens § 16 B.
Da selskabet C ApS  

 (holdingselskabet) ikke ved erhvervelsen af de omhandlede anparter var blevet  

 indehaver af 25 % af indskudskapitalen i selskabet B ApS, var betingelserne  

 for beskatning som almindelig indkomst efter holdingreglerne ikke opfyldt, og  

 afståelsen af anparterne måtte derfor behandles efter  

 aktieavancebeskatningslovens regler, jf. ligningslovens § 16 B, stk. 2.
 Reglerne i ligningslovens § 16 B, stk. 2-5, om aktiesalg til  

 holdingselskaber blev indført ved lov nr. 615 af 19. december 1984 med  

 virkning for indkomståret 1984.
 I henhold til lovens § 16 B, stk. 2, medregnes afståelsessummen for aktier  

 m.v., der sælges af en aktionær til et selskab, der er eller bliver indehaver  

 af 25 % eller derover af aktiekapitalen i det selskab, der har udstedt  

 aktierne, i overdragerens skattepligtige almindelige indkomst på tilsvarende  

 måde som ved salg af aktier til det selskab, der har udstedt aktierne, jf.  

 ligningslovens § 16 B, stk. 1.
Det fremgår af bemærkningerne til lovforslaget om aktiesalg til  

 holdingsselskaber, jf.
Folketingstidende 1984-85, tillæg A, spalte 1793-1804,  

 at reglerne tager sigte på at hindre, at der trækkes midler ud af et selskab  

 på fordelagtige beskatningsvilkår ved overdragelse af aktier til et  

 holdingselskab, der ikke selv råder over midler til køb af aktierne.
Såfremt  

 holdingselskabet ved køb af aktier kommer i besiddelse af mere end 25 % af  

 aktiekapitalen i det selskab, der herefter bliver datterselskab, bliver  

 udlodninger fra datterselskabet til holdingselskabet skattefri efter reglerne  

 i selskabsskatteloven.
Ved at modtage skattefri udlodninger bliver  

 holdingselskabet i stand til at finansiere aktiekøbet.
Holdingreglerne  

 sikrer, at de midler, som hovedaktionæren i denne situation i realiteten  

 trækker ud af datterselskabet, bliver undergivet almindelig  

 indkomstbeskatning på samme måde, som det gælder ved udlodninger fra og ved  

 salg af aktier til det udstedende selskab, jf. ligningslovens §§ 16 A, stk. 1  

 og 16 B, stk. 1. Grænsen i ligningslovens § 16 B, stk. 2, på 25 %, er således  

 valgt af hensyn til selskabsskattelovens bestemmelser om adgangen til at  

 oppebære skattefrit udbytte fra andre selskaber, idet der ikke er anset at  

 være noget behov for en værnsregel, såfremt denne fordel ikke er til stede.
Landsskatteretten var enig med selskabets revisor i, at det foreliggende  

 salg af anparter skattemæssigt måtte vurderes efter de nævnte regler om  

 aktiesalg til holdingselskaber.
Da salget ikke havde bevirket, at selskabet C  

 ApS var kommet i besiddelse af 25 % af indskudskapitalen i selskabet B ApS,  

 fulgte det af ligningslovens § 16 B, stk. 2, at afståelsessummen for  

 anparterne ikke var almindelig indkomstskattepligtig efter denne bestemmelse.
Landsskatteretten fandt endvidere, at det efter det oplyste om formålet  

 med bestemmelsen i ligningslovens § 16 B, stk. 2, modsætningsvis måtte  

 udledes af denne, at ligningslovens § 16 A, stk. 1, ikke kunne finde  

 anvendelse i det foreliggende tilfælde, der herefter måtte anses for omfattet  

 af aktieavancebeskatningslovens bestemmelser.
Da avancen efter disse var  

 skattefri for klageren, blev den påklagede ansættelse nedsat med 60.750 kr.
 LV 1987, K 3.2.
