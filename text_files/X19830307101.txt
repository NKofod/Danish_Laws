 Udtalt overfor en Bogtrykkerforening, at der ikke skal betales  

 ATP-bidrag for sygdomsperioder, uanset at der udbetales fuld løn fra  

 arbejdsgiveren, når arbejdsgiveren modtager refusion fra Bogtrykkerfagets  

 Sociale Fond.
 Ved afgørelsen er det lagt til grund, at såvel arbejdsgivere som  

 lønmodtagere bidrager til fonden.
 Den 24. november 1982 har De spurgt, om der skal betales ATP-bidrag for  

 sygdomsperioder og søgnehelligdage, for hvilke der udbetales fuld løn fra  

 arbejdsgiveren, men hvor denne for sygelønnens vedkommende modtager refusion  

 fra Bogtrykfagets sociale Fond.
 Efterfølgende har ATP efter anmodning fået tilsendt et eksemplar af den  

 overenskomst, der gælder for foreningens område, og som indeholder nærmere  

 regler om udbetaling og refusion af sygeløn og om løn for søgnehelligdage.
 På denne baggrund bemærkes, at selv om karensdagene er blevet afskaffet  

 siden 1966, og selv om forbundets bidrag til den sociale fond er nedsat i  

 forhold til tidligere, synes sygelønsordningen i princippet at have samme  

 indhold nu som i 1966.
 Det er herefter fortsat ATP's opfattelse, at der ikke skal betales  

 ATP-bidrag for sygdomsperioder, hvor der udbetales fuld løn fra  

 arbejdsgiveren, men hvor denne får en del af lønudgiften refunderet fra  

 Bogtrykfagets sociale Fond.
 For så vidt angår spørgsmålet om betaling af ATP-bidrag for  

 søgnehelligdage, for hvilke arbejdsgiveren yder fuld løn, kan ATP henholde  

 sig til hidtidig praksis, hvorefter søgnehelligdage medregnes ved opgørelsen  

 af det timetal, der lægges til grund ved beregningen af ATP-bidraget, når der  

 betales sædvanlig løn for sådanne dage.
