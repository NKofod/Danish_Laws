 I cirkulærskrivelse af 10. september 1974 til de under forsikringsrådets  

 tilsyn stående tarifmæssigt opbyggede pensionskasser henstillede  

 forsikringsrådet - under henvisning til den stedfundne rentestigning - til  

 kasserne at udarbejde - og søge godkendt - bonusbestemmelser, der sikrede de  

 udtrædende medlemmer en rimelig andel af værdien af allerede tilskrevet  

 bonus.
 Den økonomiske udvikling i den mellemliggende periode har gjort det  

 bydende nødvendigt, at de tarifmæssigt opbyggede pensionskasser nu går over  

 til at give udtrædende medlemmer andele af overskuddet.
 Forsikringsrådet må derfor kræve, at pensionskassen snarest søger godkendt  

 ændret bonusregulativ, udarbejdet efter de i fornævnte cirkulærskrivelse  

 angivne retningslinier, idet yderligere udskydelse af spørgsmålets løsning  

 under henvisning til kommende lovændringer vedrørende de tværgående  

 pensionskassers forhold ikke vil kunne accepteres.
