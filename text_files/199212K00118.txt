Nr LSF 118 Forslag til Lov om ændring af lov om mærkning af tobaksvarer og om  

 tjæreindhold i cigaretter Fremsat af sundhedsministeren (Ester Larsen) den 2. december 1992 Vedtaget ved tredjebehandling den 18. december 1992 Lov nr. 1086 af 23/12/1992 § 1 I lov nr. 426 af 13. juni 1990 om mærkning af tobaksvarer og om  

 tjæreindhold i cigaretter foretages følgende ændringer:
 1. Lovens titel affattes således:
 »Lov om mærkning af tobaksvarer, om tjæreindhold i cigaretter og  

 om forbud mod salg af visse snustobaksvarer«.
 2.  § 1 affattes således:
»§ 1. Sundhedsministeren kan fastsætte bestemmelser til  

 gennemførelse af De Europæiske Fællesskabers retsakter om mærkning af  

 tobaksvarer, om tjæreindhold i cigaretter og om forbud mod salg af visse  

 snustobaksvarer.« § 2 Loven træder i kraft den 1. januar 1993.
Oprindeligt fremsat forslag § 1 I lov nr. 426 af 13. juni 1990 om mærknig af tobaksvarer og om  

 tjæreindhold i cigaretter foretages følgende ændringer:
 1. Lovens titel affattes således:
»Lov om mærkning af tobaksvarer, om tjæreindhold i cigaretter samt om  

 forbud mod salg af visse snustobaksvarer.« 2. § 1 affattes således:
»Sundhedsministeren kan fastsætte bestemmelser til gennemførelse af  

 De Europæiske Fællesskabers retsakter om mærkning af tobaksvarer, om  

 tjæreindhold i cigaretter og om forbud mod salg af visse  

 snustobaksvarer.« § 2 Loven træder i kraft den 1. januar 1993.
Bemærkninger til lovforslaget Almindelige bemærkninger 1. Baggrund og formål Den 15. maj 1992 vedtog Rådet for De Europæiske Fællesskaber under  

 henvisning til traktaten om oprettelsen af Det Europæiske Økonomiske  

 Fællesskab, særlig artikel 100 A, direktiv 92/41/EØF om ændring af direktiv  

 89/622/EØF om indbyrdes tilnærmelse af medlemsstaternes love og  

 administrative bestemmelser om mærkning af tobaksvarer.
Direktivet er et led i etableringen af det indre marked og sigter imod en  

 yderligere harmonisering af medlemsstaternes love og administrative  

 bestemmelser om mærkning af tobaksvarer og om markedsføring af visse  

 snustobaksvarer.
Direktivet er samtidig et led i De Europæiske Fællesskabers  

 handlingsplan »Europa mod Kræft«, idet der ved udformningen er  

 taget hensyn til beskyttelse af befolkningens og i særdeleshed de unges  

 sundhed.
 Sundhedsministeren har allerede i kraft af de ved lov nr. 426 af 13. juni  

 1990 fastsatte bemyndigelser hjemmel til at fastsætte de yderligere  

 bestemmelser om mærkning af tobaksvarer, som direktiv 92/41/EØF forudsætter.  

 Formålet med lovforslaget er derfor alene at sikre opfyldelsen af den  

 forpligtelse til at forbyde salg af visse snustobaksvarer, som også følger af  

 det nye direktiv.
2. Økonomiske og administrative konsekvenser Forslaget vil ikke have nævneværdige økonomiske og administrative  

 konsekvenser med hensyn til varetagelsen af de fornødne yderligere kontrol-  

 og tilsynsopgaver.
Bemærkninger til lovforslagets enkelte bestemmelser Til § 1 Det vedtagne direktivforslag indebærer følgende udvidelser af  

 mærkningsbestemmelserne:
 1) Tilføjelse af yderligere en valgmulighed (»Rygning medfører  

 afhængighed«) til listen over specifikke advarsler på cigaretpakker.
 2) Krav om mærkning af pakninger til rulletobak efter samme regler som  

 gælder for cigaretpakker.
 3) Ud over den hidtil gældende, generelle advarsel anføres på pakninger  

 til røgfri tobak som specifik advarsel: »Kræftfremkaldende«.
 4) Ud over den hidtil gældende, generelle advarsel anføres på pakninger  

 til øvrige tobaksvarer, herunder pibetobak, cigarer og cigarillos, en  

 specifik advarsel, der skal skifte jævnligt mellem fire i direktivet  

 fastlagte muligheder.
Om advarslerne på andre tobaksvarer end cigaretter skal det bestemmes, at  

 advarslerne skal være trykt eller anbragt på et iøjnefaldende sted og på en  

 måde, så de ikke kan fjernes.
Advarslerne skal hver dække mindst 1 procent af  

 pakningens samlede overflade.
Ud over udvidelsen af mærkningsbestemmelserne skal medlemsstaterne efter  

 direktivet forbyde markedsføring af tobak, som indtages oralt, hvorved der  

 ifølge direktivets tekst forstås alle varer, der er bestemt til oral  

 indtagelse, med undtagelse af varer bestemt til at ryges eller tygges, og som  

 helt eller delvis består af tobak i form af pulver eller fine partikler eller  

 enhver kombination af disse former - navnlig varer i portionsbreve eller  

 porøse breve - eller i en form, der minder om et levnedsmiddel.
Ifølge de  

 indledende bemærkninger til direktivet sigtes der dog alene til sådanne nye  

 tobaksvarer, som dukker op på markedet i visse medlemsstater, og som skaber  

 en særlig risiko for afhængighedsskabende anvendelse blandt de unge.
Denne  

 form for tobak indeholder særlig store mængder kræftfremkaldende stoffer, der  

 især kan give kræft i mundhulen.
Det bemærkes, at der er tale om en  

 portioneret våd snus til oral indtagelse, som i dag ikke findes på det danske  

 marked.
Af bemærkningerne til direktivet fremgår det klart, at der med  

 forbudet ikke er sigtet til traditionelle tobaksvarer, som indtages oralt.  

 Disse traditionelle snustobaksvarer, som også på det danske marked har været  

 kendt i en lang årrække, er med andre ord ikke omfattet af direktivets krav  

 om forbud mod salg.
Til § 2 Det foreslås, at loven træder i kraft samtidig med overgangen til det  

 indre marked den 1. janaur 1993.
 Ikrafttrædelsestidspunktet har i første række betydning i forhold til  

 forbudet imod salg af visse snustobaksvarer, idet ændringen af  

 mærkningsbestemmelserne først skal have virkning fra den 1. januar 1994.  

 Ydermere fastsætter direktivet som en overgangsordning, at varer, der  

 eksisterer på dette tidspunkt uden at opfylde de nye mærkningsbestemmelser,  

 fortsat kan markedsføres indtil udgangen af 1994.
