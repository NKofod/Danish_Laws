Udtalt, at et trossamfunds registrering af oplysninger dels i de  

 lokale menigheder og dels på dets landskontor om ekskluderede og udmeldte  

 personer og om personer, mod hvem der var truffet disciplinære  

 foranstaltninger, måtte - uanset at omfanget af registrerede personer i visse  

 menigheder var begrænset - anses for at være et register i lov om private  

 registres forstand.
Endvidere udtalt, at denne af trossamfundet udøvede  

 registreringspraksis i forbindelse med udmeldelses-, eksklusions- og  

 disciplinærsager ikke kunne antages at være lovlig efter lovens § 3, stk. 1  

 og 2, hvorfor man meddelte pålæg om, at disse oplysninger skulle slettes,  

 ligesom de ikke fremover måtte registreres.
Dog kunne en registrering, der  

 udelukkende indeholdt identifikationsoplysninger om ekskluderede medlemmer  

 samt datoen for eksklusionen, fortsat finde sted, ligesom selve oplysningen  

 om indholdet af en disciplinær foranstaltning mod et fortsat medlem kunne  

 registreres.
 Af en avisartikel fremgik, at et trossamfund i 1991 - ved et indbrud i  

 trossamfundets landskontor - fik stjålet et arkiv, som indeholdt personlige  

 oplysninger om udstødte medlemmer.
 Registertilsynet anmodede på denne baggrund trossamfundet om en udtalelse  

 og i den forbindelse om udførligt at redegøre for trossamfundets registrering  

 af personoplysninger.
 Det blev herefter oplyst, at trossamfundet var et internationalt kristent  

 trossamfund, der gennem et intensivt forkyndelses- og  

 bibelundervisningsarbejde søgte at give mennesker et religiøst ståsted.  

 Trossamfundet førte og benyttede i den forbindelse navnlig følgende  

 registre/fortegnelser:
 1. Et fortroligt, manuelt arkiv, som indeholdt oplysninger i forseglede  

 kuverter om personer, der enten var ekskluderet, havde udmeldt sig eller  

 havde været underkastet disciplinære foranstaltninger i anledning af  

 forseelser, der kunne have ført til eksklusion.
Arkivet førtes i de lokale menigheder.
Hvis et ekskluderet medlem flyttede  

 til en anden by og søgte om genoptagelse, ville vedkommendes anmodning om  

 genoptagelse blive sendt til dem, der havde foretaget eksklusionen.
Kuverterne vedrørende eksklusion og udmeldelse blev opbevaret i op til 5  

 år efter en eventuel genoptagelse.
I det omfang, der ikke skete genoptagelse,  

 blev kuverterne opbevaret på ubestemt tid.
Kuverterne vedrørende disciplinære  

 foranstaltninger blev opbevaret efter en konkret vurdering, dog højst 3 år.
2. Et korrespondancearkiv med fortrolige oplysninger.
Dette arkiv førtes  

 på landskontoret og var ordnet efter menigheder.
Hver menighed havde to  

 mapper, en for almindelige oplysninger om menighedens virksomhed og en med  

 korrespondance om eksklusioner og udmeldelser.
Ved meddelelse til landskontoret om eksklusion/udstødelse anvendtes til  

 formålet fremstillede blanketter.
Disse blanketter indeholdt bl.a. et felt,  

 hvor menigheden blev opfordret til at give en kort, men fuldstændig  

 beskrivelse af sagen.
Med hensyn til sletning blev det oplyst, at korrespondancearkivet blev  

 gennemgået en gang om året.
Eksklusionssager blev opbevaret - i det omfang  

 der ikke skete genoptagelse - på ubestemt tid, og det var anført, at man for  

 nylig havde behandlet anmodninger om genoptagelser fra personer, der blev  

 ekskluderet i 1960'erne.
3. Et manuelt alfabetisk personkort-kartotek over ekskluderede, udmeldte  

 og genoptagne medlemmer.
Kortet indeholdt navn, menighed, dato, begrundelse  

 for eksklusion og efter genoptagelse datoen for denne.
Kortet opbevaredes 5  

 år efter genoptagelsen og i øvrigt - i det omfang, genoptagelse ikke skete -  

 på ubestemt tid.
Kartoteket førtes på trossamfundets landskontor.
Mere generelt var det oplyst, at udstødelse eller ekskommunikation, som  

 den praktiseredes af trossamfundet, var baseret på urkristendommens lære og  

 praksis samt forskellige bibelsteder.
I Danmark blev f.eks. i 1991  

 ekskluderet 105 personer, mens 68 blev genoptaget.
Det blev endvidere oplyst,  

 at der siden 1952 var blevet ekskluderet ca. 2.300 personer fra  

 trossamfundet.
Årsagerne til eksklusion omfattede handlinger baseret på henvisninger til  

 bibeltekster, som trossamfundet - ud fra deres religiøse syn og  

 bibelfortolkning - anså som stridende mod medlemskab af trossamfundet.
Som  

 eksempel herpå var angivet - kriminelle handlinger - forkyndelse af en afvigende religiøs opfattelse - drukkenskab - udbytning og hasardspil - bevidst, ondsindet løgn, bagvaskelse, falsk vidnesbyrd m.v.
- misbrug af tobak og andre narkotiske stoffer, samt - ægteskabsbrud og utugt.
 Det var anført, at mere detaljerede oplysninger om disse handlinger  

 normalt blev afgivet af den pågældende selv i eksklusionssager under møder,  

 afholdt i anledning af forseelsen.
Det var yderligere oplyst, at ethvert døbt medlem af trossamfundet vidste  

 eller havde grund til at vide, at der blev gjort notater herom samt lavet  

 referater.
Medlemmet havde dog ikke indsigt i selve sagsakterne.
 Vedrørende formålet med registreringen af oplysninger i forbindelse med  

 eksklusion, udmeldelse eller disciplinærforanstaltninger var angivet en række  

 forskellige forhold.
Trossamfundet betragtede en eksklusion som kirketugt, og det var oplyst,  

 at mellem 30 og 40% gennem årene havde søgt om genoptagelse på et senere  

 tidspunkt.
En forudsætning for, at genoptagelse kunne komme på tale, var, at  

 vedkommende ikke længere praktiserede de handlinger, der førte til  

 eksklusionen.
Der var derfor et behov for at vide, hvad der i sin tid førte  

 til eksklusionen.
Yderligere blev peget på det forhold, at landskontoret udnævnte døbte  

 medlemmer af trossamfundet til særlige ansvarsopgaver.
Dette krævede, at man  

 opfyldte visse bibelske og etiske værdighedskrav.
Der skulle således bl.a. gå  

 et vist tidsrum efter en alvorlig overtrædelse, inden vedkommende kunne få  

 tildelt en ansvarsopgave.
Derfor opbevaredes oplysningerne 5 år efter en  

 genoptagelse både i menigheden og på landskontoret.
 Trossamfundet beklagede endelig, at man ikke tidligere havde været  

 opmærksom på registerlovgivningen og dens konsekvenser for trossamfundets  

 forskellige registreringsaktiviteter og tilkendegav i tilknytning hertil, at  

 man naturligvis ville være indstillet på at følge eventuelle pålæg fra  

 Registertilsynets side.
 Sagen blev behandlet på et møde i Registerrådet.
 Registertilsynet udtalte herefter, at den foretagne registrering af  

 oplysninger dels i de lokale menigheder og dels på landskontoret om  

 ekskluderede og udmeldte personer og om personer, mod hvem der var truffet  

 disciplinære foranstaltninger måtte - uanset at omfanget af registrerede  

 personer i visse menigheder var begrænset - anses for at være et register i  

 lov om private registres forstand.
 Registertilsynet lagde i den forbindelse vægt på, at der var tale om en  

 systematisk indsamling af personoplysninger, at registreringen havde et klart  

 defineret formål, samt at oplysningerne blev opbevaret i længere perioder.
 Efter Registertilsynets opfattelse faldt de oplysninger, der blev  

 registreret af trossamfundet i de lokale menigheder og på landskontoret i  

 forbindelse med udmeldelses-, eksklusions- og disciplinærsager, ind under  

 lovens § 3, stk. 2, og betingelserne for registrering efter denne bestemmelse  

 kunne ikke anses for opfyldt.
 Registertilsynet fandt på den baggrund, at den af trossamfundet udøvede  

 registreringspraksis i forbindelse med udmeldelses-, eksklusions- og  

 disciplinærsager ikke kunne antages at være lovlig efter lovens § 3, stk. 1  

 og 2.
 Registertilsynet meddelte derfor i medfør af lovens § 23, stk. 1,  

 trossamfundet pålæg om at foretage sletning af enhver oplysning, registreret  

 i henholdsvis de lokale menigheder og på landskontoret, om personer, der  

 havde meldt sig ud eller var blevet ekskluderet, samt tillige drage omsorg  

 for, at sådanne oplysninger ikke fremover blev registreret.
Dog kunne en registrering, der udelukkende indeholdt  

 identifikationsoplysninger om ekskluderede medlemmer samt datoen for  

 eksklusionen, fortsat finde sted.
Endvidere kunne tidspunktet for en eventuel  

 genoptagelse registreres.
Alle oplysninger om udmeldte medlemmer, herunder om  

 udmeldelsesdato, var derimod omfattet af pålægget.
Registertilsynet meddelte endvidere i medfør af lovens § 23, stk. 1,  

 trossamfundet pålæg om at slette registrerede oplysninger på landskontoret og  

 i de lokale menigheder om årsagen til, at der var truffet disciplinære  

 foranstaltninger imod et medlem af trossamfundet, samt drage omsorg for, at  

 sådanne oplysninger ikke blev registreret fremover.
Herefter måtte alene  

 selve oplysningen om indholdet af en disciplinær foranstaltning mod et  

 fortsat medlem registreres.
 Registertilsynet anførte afslutningsvis, at der ikke ville være noget til  

 hinder for, at akterne i udmeldelses-, eksklusions- og disciplinærsager blev  

 udleveret til den pågældende og eventuelt blev krævet forevist ved anmodning  

 om genoptagelse eller til brug for trossamfundets stillingtagen til en  

 (fornyet) tildeling af tillidshverv.De meddelte pålæg blev efterkommet af  

 trossamfundet inden udløbet af den af tilsynet fastsatte frist.
 (* 1) Registertilsynets Årsberetning 1992 side 75.
