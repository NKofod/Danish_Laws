 Ved en afgørelse af en tvist om omfanget af lejerens pligt til  

 istandsættelse af det lejede ved fraflytning lagde nævnet til grund, at U,  

 uanset formuleringen af lejekontrakten, kunne kræve nyistandsættelse af  

 maling, hvidtning og tapet, dog med undtagelse af visse flader, der  

 fremtrådte som nyistandsatte.
Afgørelse nr. 37, 1987 Afgørelse af 02.12.1987 fra Huslejenævnet i Århus nordre kreds L mod U (C 270/87) Ved afgørelsen af en tvist om omfanget af lejerens pligt til  

 istandsættelse af det lejede ved fraflytning lagde nævnet til grund, at U,  

 henset til formuleringen af lejekontrakten, kunne kræve nyistandsættelse af  

 maling, hvidtning og tapet, dog med undtagelse af visse flader, der  

 fremtrådte som nyistandsatte.
Nævnet lagde endvidere til grund, at oliering  

 og polering af døre måtte betragtes som et surrogat for maling og således var  

 omfattet af pligten til indvendig vedligeholdelse.
Nævnet fandt endvidere, at  

 lakering af gulve måtte betragtes som indvendig vedligeholdelse.
En række af de af U krævede fornyelses-/vedligeholdelsesarbejder (bl.a.  

 afslibning af gulve og udskiftning af køkkenbordsplade) blev af nævnet  

 klassificeret som udvendig vedligeholdelse.
Da der alene var tale om  

 almindelig slid og ælde, og da det ikke med tilstrækkelig sikkerhed, jfr.
LL  

 § 4, stk. 1, kunne anses for aftalt mellem parterne, at lejeren også skulle  

 betale for sådanne »skader«, fandt nævnet ikke grundlag for at  

 pålægge denne at afholde udgiften til disse arbejder.
 I huslejenævnets afgørelse hedder det bl.a.: »...
 Lejeaftalens bestemmelser vedrørende vedligeholdelse er indeholdt dels i  

 den anvendte typeformular (Typeformular A 1979) dels i et individuelt  

 udarbejdet og særskilt underskrevet kontrakttillæg benævnt »SÆRLIGE  

 VILKÅR«.
 Typeformular A 1979, § 4, er sålydende:
»Særlige aftaler om istandsættelser og vedligeholdelser 1. I tilknytning til de almindelige bestemmelser er vi enige om, at der  

 ved indflytning er følgende mangler, som lejeren ikke hæfter for: ingen 2. Den indvendige vedligeholdelse påhviler lejeren ... ............
 4. Snarest muligt efter at lejemålet er begyndt, skal der fore- tages  

 følgende istandsættelser for udlejerens regning: ingen.
5. Se særlige vilkår.« De understregede dele af bestemmelsen er tilføjet den trykte tekst med  

 maskinskrift.
Typeformular A 1979, Almindelige bestemmelser, indeholder i § 3 en række  

 bestemmelser om den nærmere fordeling af vedligeholdelsespligten og dennes  

 indhold.
Disse bestemmelser er for en stor dels vedkommende en gengivelse af  

 lejelovens regler. § 3, stk. 5, der er af speciel interesse ved afgørelsen af  

 den her foreliggende sag, er sålydende:
 »5. Har lejeren påtaget sig den indvendige vedligeholdelse af  

 lejligheden, skal han forny tapet, hvidtning og maling så ofte, at  

 lejligheden til enhver tid er i god vedligeholdt stand.
Han skal desuden vedligeholde døre, vinduer, gulve, faste skabe og  

 inventar, medmindre det drejer sig om nødvendig fornyelse som følger af ælde  

 og almindelig slid.« De understregede dele af bestemmelsen er kursiveret i den trykte tekst.
 Bestemmelsen om vedligeholdelse i lejeaftalens »SÆRLIGE VILKÅR«  

 er sålydende:
»Ad § 4 Undertegnede, som har lejet ovennævnte lejlighed, erklærer  

 herved, at jeg modtager og overtager lejligheden som nyistandsat.
Jeg  

 forpligter mig til for egen regning at vedligeholde lejligheden, herunder det  

 medfølgende inventar, såsom wc, køleskab, fryseskab, el-komfur, em-hætte  

 o.a., og ved fraflytning er jeg indforstået med, at udlejeren for min regning  

 lader foretage nyistandsættelsen af lejligheden og dens inventar.
Farver på  

 vægge, vinduer, døre og øvrigt træværk og inventar må ikke ændres, uden  

 udlejers skriftlige tilladelse.
 Lejeren er pligtig at fraflytte det lejede senest 14 dage før lejemålets  

 ophør og er pligtig at betale leje for tiden, der medgår til istandsættelse  

 samt honorar for tilsyn med håndværkere.
 Det bemærkes, at bestemmelserne i denne § pålægger lejeren større  

 forpligtelser end nævnt i lejeloven.
Husdyrhold af enhver art er ikke tilladt.« Under besigtigelsen den 4. september 1987 fremtrådte lejligheden i pæn  

 stand, og bortset fra en enkelt større tusch-streg på en af lejlighedens døre  

 konstateredes der ikke fejl og mangler, som kunne anses opstået ved  

 uforsvarlig brug af det lejede.
Det er således nævnets opfattelse, at i det  

 omfang lejligheden på besigtigelsestidspunktet i det hele taget var i ringere  

 stand end ved lejerens indflytning, hvor den blev overtaget nyistandsat, da  

 skyldes »skaderne« stort set alene almindeligt slid og ælde.
 I det omfang udlejer i forbindelse med fraflytningen har krævet  

 lejligheden vedligeholdt for lejerens regning, vil der efter karakteren af  

 »manglerne« ved det lejede alene være hjemmel til at pålægge  

 lejeren at betale for en række af de krævede arbejder i det omfang, dette  

 udtrykkeligt er hjemlet i aftalen mellem parterne.
Oliering og polering af døre må efter nævnets flertals opfattelse  

 betragtes som surrogat for maling og er således omfattet af pligten til  

 indvendig vedligeholdelse.
Lakering af gulve må - ligeledes efter nævnets  

 flertals opfattelse - sidestilles med maling og er således også omfattet af  

 pligten til indvendig vedligeholdelse.
Et medlem finder, at disse arbejder  

 har karakter af udvendig vedligeholdelse, hvorfor de ikke kan kræves udført  

 for lejerens regning, jf. bemærkningerne nedenfor angående gulvafhøvling og  

 udskiftning af bordplade.
Lejeren har ifølge aftalen mellem parterne pligt til indvendig  

 vedligeholdelse af lejligheden, og hun har modtaget lejligheden nyistandsat  

 for så vidt angår maling, hvidtning og tapetsering.
Da lejeren ifølge  

 lejeaftalens »SÆRLIGE VILKÅR« skal aflevere lejligheden nyistandsat  

 - i hvert fald for så vidt angår de arbejder, der er omfattet af pligten til  

 indvendig vedligeholdelse - vil udlejer efter nævnets flertals opfattelse som  

 udgangspunkt være berettiget til at kræve udført maling, pletmaling  

 (reparation) og gulvlakering samt oliering og polering af døre for lejerens  

 regning i det omfang, arbejderne er krævet udført i forbindelse med  

 fraflytningen.
Dette gælder efter nævnets flertals opfattelse dog ikke for så  

 vidt angår loftet i entreen, fodlisterne i soveværelset og entreen og  

 indfatningerne i soveværelset og kammer 1 samt gulvene i soveværelset, kammer  

 1 og entreen, idet disse fremtrådte som nyistandsatte.
 Et medlem ville også pålægge lejeren at betale for disse arbejder.
 Udgiften ved den af udlejeren krævede reparation af vinduerne i køkkenet,  

 stuen, soveværelset og kammer 1 efter nedtagelse af gardinstænger finder  

 nævnet ikke at kunne pålægge lejeren at afholde.
Nævnet har herved lagt til grund, at det ved lejerens forklaring må anses  

 for sandsynliggjort, at gardinstængerne er monteret af en tidligere lejer og  

 således var opsat ved lejerens indflytning.
Nedtagning af gardinstængerne og  

 de heraf nødvendiggjorte følgereparationer vil på dette punkt bringe  

 lejligheden i en bedre stand end den, hvori den blev overtaget af lejeren ved  

 indflytningen, hvilket ikke kan kræves betalt af lejeren, jf. herved  

 lejelovens § 98, stk. 1, 3. punktum, der ikke ved aftale kan fraviges til  

 skade for lejeren, jf. lejelovens § 99 a.
Afslibning af gulve er efter lejelovens regler udvendig vedligeholdelse,  

 der i mangel af udtrykkelig vedtagelse om andet påhviler udlejeren.
Det kan  

 efter nævnets flertals opfattelse ikke med tilstrækkelig sikkerhed og  

 klarhed, jf. lejelovens § 4, stk. 1, anses for aftalt mellem parterne, at  

 denne del af den udvendige vedligeholdelsespligt skal påhvile lejeren.
Dels  

 er formuleringen af lejeaftalens »SÆRLIGE VILKÅR« særdeles upræcis,  

 og dels følger det af de almindelige vilkår, § 3, stk. 5, der ikke  

 udtrykkeligt er sat ud af kraft, at for så vidt angår udvendig  

 vedligeholdelse påhviler denne kun lejeren i det omfang, der ikke er tale om  

 almindeligt slid og ælde.
Da de relativt få og små ridser i gulvene i stue og  

 køkken netop har karakter af almindeligt slid - som vil opstå stort set  

 ligegyldigt, hvor omhyggelig lejeren er med at undgå ridser - kan lejeren  

 ikke afkræves betaling for gulvafhøvling.
Et medlem finder, at der er  

 tilstrækkelig klar hjemmel til at pålægge lejeren at betale for den krævede  

 gulvafhøvling.
 Køkkenbordspladen fremtrådte ved besigtigelsen med helt små og knapt  

 synlige ridser, der må anses for forårsaget ved almindeligt slid.
Også her savnes der efter nævnets flertals opfattelse den fornødne hjemmel  

 til at pålægge lejeren at afholde udgiften til udskiftning af  

 køkkenbordspladen, jf. bemærkningerne ovenfor angående gulvafhøvling.
Et  

 medlem finder, at der er tilstrækkelig klar hjemmel for at pålægge lejeren at  

 betale for udskiftning af køkkenbordspladen.
 Et medlem af nævnet, der generelt er enig for så vidt angår samtlige de af  

 ovenstående punkter, hvor lejeren ikke pålægges at betale for istandsættelse,  

 finder anledning til at bemærke, at han, bortset fra den nedenfor omhandlede  

 pakning af vandhaner, overhovedet ikke finder, at lejeren kan afkræves noget  

 bidrag til istandsættelse af lejligheden.
Medlemmet har herved lagt vægt på, at lejligheden efter hans opfattelse i  

 det hele fremtræder som nyistandsat.
Medlemmet finder det endvidere strækt  

 stødende, såfremt det skulle være muligt i privat udlejningsbyggeri gyldigt  

 at anvende istandsættelsesklausuler, der pålægger lejeren at betale for  

 istandsættelse, uanset at det lejede alene bærer præg af almindeligt slid og  

 ælde forårsaget ved normal, forsvarlig og påpasselig brug.
Sådanne klausuler  

 er blevet forbudt i det almennyttige boligbyggeri, bl.a. af den årsag, at de  

 medfører et samfundsøkonomisk uacceptabelt værdispild og flytteregninger, der  

 for den enkelte er urimeligt byrdefulde.
Medlemmet finder det endvidere af  

 betydning, at lejen for den omhandlede lejlighed er usædvanlig høj, hvorfor  

 store flytteregninger bliver ekstra byrdefulde.
Den pågældende er nærmest af  

 den opfattelse, at bestemmelsen angående vedligeholdelsespligtens fordeling i  

 »SÆRLIGE VILKÅR«, henset til den høje leje, vil kunne tilsidesættes  

 efter aftalelovens § 36.
