Beretning afgivet af Transportudvalget den 12. maj 2022 Beretning om regeringens håndtering af henvendelsen fra den svenske miljøminister i maj 2021 vedrørende klapning fra anlæg af Lynetteholmen under lovbehandlingen af forslag til lov om anlæg af Lynetteholm 1. Politiske bemærkninger Venstre, Radikale Venstre, Socialistisk Folkeparti, Det Konservative Folkeparti, Dansk Folkeparti, Nye Borgerlige og Frie Grønne Et flertal i udvalget (V, RV, SF, KF, DF, NB og FG) konstaterer, at der midt under lovgivningsprocessen vedrørende anlæggelse af Lynetteholmen den 6. maj 2021 blev sendt et usædvanlig skarpt brev fra den svenske miljøminister til den danske miljøminister vedrørende klapning af slam i Øresund.
I brevet anfører den svenske miljøminister bl.a., at »Danmark behöver finna en annan handtering av muddermassorna«.
Hverken miljøministeren eller transportministeren orienterede Folketingets Transportudvalg om dette helt centrale brev, der havde stor relevans for lovgivningsprocessen.
På denne baggrund konstaterer flertallet, at miljøministeren og transportministeren ikke har efterlevet den lovbefalede oplysningspligt over for Folketinget, og at ministrene dermed har tilbageholdt væsentlige oplysninger for Folketinget midt i en lovgivningsproces.
Desuden konstaterer flertallet, at ministrene forsøger at fralægge sig deres respektive del af ansvaret for processen i forbindelse med Lynetteholmprojektet.
Endvidere er det helt grundlæggende for Folketingets arbejde i almindelighed og i forbindelse med lovgivningsprocesser i særdeleshed, at regeringen sørger for, at alle relevante oplysninger og dokumenter straks oversendes til orientering for Tingets medlemmer.
Et flertal i udvalget konstaterer, at Trafikstyrelsen formelt har ansvaret for Lynetteholmprojektet, jf. anlægsloven, men at Miljøstyrelsen, som berørt myndighed, er høringspart.
Et flertal i udvalget ser med stor alvor på denne uacceptable fremfærd fra regeringens side.
Flertallet udtaler derfor misbilligelse over for miljøministeren for det manglende miljøpolitiske engagement og over for transportministeren for den manglende åbenhed i sagen.
Enhedslisten, Alternativet, Hans Kristian Skibby (UFG) og Lise Bech (UFG) Et mindretal i udvalget (EL, ALT, Hans Kristian Skibby (UFG) og Lise Bech (UFG)) mener, at kritikken af miljøministeren og transportministeren er skudt over målet.
Miljøministeren har efter mindretallets mening ikke overtrådt nogen formelle regler, herunder heller ikke ministeransvarlighedsloven.
 Mindretallet mener, at man politisk kan kritisere miljøministeren og Miljøministeriet for ikke at tage rollen som miljøets vagthund alvorligt, særlig i sagen om Lynetteholmen, hvor miljøministeren/Miljøministeriet har været alt for passiv og i for høj grad har overladt processen og miljøvurderingerne til Transportministeriet og til By & Havn.
Den nuværende transportminister er først tiltrådt embedet for et par måneder siden og har derfor arvet sagen om Lynetteholmen.
Mindretallet anser derfor transportministeren for at være uskyldig i sagen om den manglende oversendelse af brevet fra den tidligere svenske miljøminister, Per Bolund, til Folketinget, og i den fejl, der opstod, da dette brev ikke blev vedlagt svaret på MOF alm. del  spørgsmål 126 (folketingsåret 2021-22) fra Zenia Stampe (RV), da hun bad om få oversendt den samlede korrespondance mellem de svenske og danske myndigheder i Espoosamrådsprocessen.
 Begge dele er erkendt af transportministeren, men da dette er sket, før ministeren tiltrådte transportministerposten, vil mindretallet ikke drage konsekvenser af dette.
Ud over åbent at erkende de fejl, som dengang er sket i Transportministeriet, har transportministeren efter sin tiltrædelse sat gang i undersøgelser af alternativer til dumpninger af havneslam i Køge Bugt.
Transportministeren har åbent sagt på de samråd, der har været afholdt i sagen, at ministeren mener, at processen omkring Lynetteholmen nok er gået lige lovlig hurtigt, og at borgerinddragelsen har haltet noget.
Det er i virkeligheden store indrømmelser i forhold til den kritik af projektet, der har været rejst fra mange sider.
Mindretallet bemærker, at de partier, der nu udtaler kritik af miljøministeren og transportministeren, fortsat bakker Lynetteholmprojektet op.
Mindretallet er af den opfattelse, at kritikken fra disse partier har til formål at pudse den grønne profil af i forhold til de mange kritikere af Lynetteholmprojektet.
De pågældende partier har haft rig mulighed for at trække støtten til projektet eller i det mindste sætte projektet på pause  senest ved afstemningen om ELs beslutningsforslag nr.
B 25 fra folketingsåret 2020-21 om at sætte Lynetteholmprojektet på pause  og give tid til en omfattende borgerinddragelse og få belyst de mange aspekter af Lynetteholmprojektet ordentligt, herunder de miljømæssige konsekvenser for havmiljøet i Øresund og Køge Bugt.
2. Udvalgsarbejdet Baggrunden for beretningen er regeringens håndtering af henvendelsen fra den svenske miljøminister i maj 2021 vedrørende klapning fra anlæg af Lynetteholmen under lovbehandlingen af forslag til lov om anlæg af Lynetteholm (L 220, folketingsåret 2020-21).
 Udvalget har den 7. april 2022 afholdt et samråd med transportministeren og miljøministeren om sagen (TRU alm. del  samrådsspørgsmål O og P), og udvalget har den 4. maj 2022 afholdt et opfølgende samråd om sagen med transportministeren og miljøministeren (TRU alm. del  samrådsspørgsmål Q, R og S).
Møder Udvalget har behandlet beretningen i 1 møde.
 P.u.v.
