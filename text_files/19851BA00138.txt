Nr BSF 138 Forslag til folketingsbeslutning om energiafgifter for momsregistrerede  

 virksomheder Fremsat af Riishøj (SF) Agerschou (SF) Ruth Olesen (SF) Toft (SF) den 18. april 1986 Folketinget pålægger regeringen at fremsætte lovforslag om indførelse af energiafgifter for momsregistrerede virksomheder efter følgende retningslinjer:
1. Den nuværende automatiske refusionsordning for energiafgifter, der er pålagt momsregistrerede virksomheder bortfalder.
2. Momsregistrerede virksomheder kan fremover kun få refusion af det beløb, hvormed pålagte energiafgifter overstiger 25.000 kr. pr.
år, og som samtidig overstiger 1 pct. af den momsregistrerede omsætning i samme periode.
3. Afgiftsrefusionssatsen udgør herefter 90 pct. af foregående års pålagte energiafgifter før eventuel refusion, dog mindst 80 pct.
 og højst 100 pct. af årets pålagte energiafgifter før refusion.
4. For naturgas fastsættes en afgift, som målt efter brændværdi modsvarer olieafgiften.
5. Som betingelse for fortsat afgiftsrefusion kan momsregistrerede virksomheder over for centrale og/ eller regionale energiplanmyndigheder pålægges at analysere mulighederne for energibesparelser, brændselsomlægning, levering af overskudsvarme m.v. samt at gennemføre samfundsøkonomisk set fordelagtige energiinvesteringer.
Energiministeren fastsætter de nærmere regler herfor.
6. Hvor særlige konkurrenceforhold gør sig gældende, kan der inden for enkeltvirksomheder eller brancher under nærmere fastsatte vilkår bevilges afgiftsrefusion efter de nugældende regler, når betingelserne under punkt 5 opfyldes.
7. Til dokumenterede konsulentudgifter m.v. op til et fast maksimumsbeløb afholdt i forbindelse med den under punkt 5 nævnte analyse kan ydes statstilskud.
8. Lovforslaget fremsættes med henblik på behandling i folketinget inden udgangen af 1986 efter forudgående orientering af folketingets energipolitiske udvalg.
BEMÆRKNINGER TIL LOVFORSLAGET Forslaget skal sikre, at momsregistrerede virksomheder får samme motivation til at spare på energiomkostningerne som andre forbrugere, idet virksomhederne i henhold til forslaget i fremtiden normalt kun fritages for energiafgifter svarende til 90 pct. af det foregående års energiforbrug.
For nye virksomheder og for virksomheder med over 10 pct. nedgang i energiforbruget i forhold til året før vil der stort set ikke blive tale om, at der skal betales energiafgifter.
Til gengæld vil virksomheder med over 10 pct. forøgelse af energiforbruget i forhold til året før blive pålagt energiafgifter på op til ca. 20 pct. af energiforbruget det pågældende år.
I de fleste virksomheder udgør energiudgifterne en meget begrænset andel af omsætningen og værditilvæksten.
For industrivirksomheder under et udgør energiudgifterne således under 3 pct. af omsætningen.
De 3-400 største virksomheder tegner sig for over halvdelen af det samlede energiforbrug.
I enkelte virksomheder udgør energiudgifterne endog henved 30 pct. af omsætningen.
Det kan derfor blive nødvendigt at gennemføre afgiftslettelser for energitunge virksomheder, forudsat det sikres, jfr. forslagets punkt 6, at der på anden vis gennemføres energibesparelser i energitunge virksomheder.
En sådan fritagelse bør kun gives undtagelsesvis, og ministeren bør en gang årligt give folketingets energipolitiske udvalg en redegørelse for fortolkningen og administrationen af denne fritagelsesbestemmelse.
Det samlede forbrug af energi i momsregistrerede virksomheder udgør nogenlunde samme mængde som husholdningernes energiforbrug.
I det seneste tiår er der gennemført energibesparelser inden for erhvervssektoren, men talrige undersøgelser har vist, at mulighederne langtfra er udtømte.
I de seneste år har der været en kraftig stigning i energiforbruget til procesformål, det vil sige i produktionen, og med et fortsat større svælg mellem husholdningernes og industriens energiudgifter nedbringes tilskyndelsen til energibesparelser.
Industrien får jo det fulde fald i energipriserne.
En grund til at begrænse afgiftsfritagelsen er, at det har vist sig, at investeringer i energibesparelser har vist sig samfundsøkonomisk endog meget fordelagtige.
I betragtning af, at vedvarende energi, bl.a. vindmølleproduceret el, ikke længere er fuldt afgiftsfritaget, ville det være aldeles urimeligt fortsat at lade industrien få den fulde afgiftsrefusion.
 Alt taler for, at det nuværende prisfald på energi er midlertidigt.
Men faldet medfører uundgåeligt, at en lang række fordelagtige energiinvesteringer opgives eller udskydes.
Dette forhold understreger yderligere behovet for at inddrage industrivirksomheder m.v. i den samfundsmæssige energiplanlægning, hvis primære mål uforandret er at minimere ressourceforbruget, herunder forbruget af energi.
Skal vi undgå opførelse af nye kulfyrede kraftværksenheder, er det nødvendigt hurtigt at standse væksten i industriens elforbrug.
Forslagsstillerne er indstillet på, at der kan ændres ved 25.000 kr.-grænsen og 1 pct.-reglen i forslagets punkt 2., blot formålet, at begrænse administrationen ved helt at fratage virksomheder med et meget lavt energiforbrug afgiftsfritagelsen, fuldt ud opretholdes.
