Ankestyrelsens principafgørelse D-5-99 om offentlig/privat arbejdsgiver - personlig hjælpeordning - dagpenge Resume:
 En handicappet person med en personlig hjælpeordning efter den dagældende bistandslovs § 48, stk. 4, anses for offentlig arbejdsgiver i forhold til antagne hjælpere.
 Begrundelsen var, at midlerne til ansættelse af hjælperen var stillet til rådighed af det offentlige.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 1, stk. 4 og § 3, stk. 4 Sagsfremstilling:
Sagen drejede sig om en person med en hjælpeordning efter den dagældende bistandslovs § 48, stk. 4, hvorefter personer med et vidtgående fysisk eller psykisk handicap, der har ophold i eget hjem, havde ret til at få dækket de nødvendige merudgifter ved forsørgelsen, der er en følge af handicappet.
Kommunen dækkede efter denne bestemmelse udgifterne til ansættelse af personlige hjælpere.
 Lønmodtageren blev sygemeldt i mere end 2 uger fra den 23. oktober 1997.
 Kommunen traf afgørelse om, at arbejdsgiveren måtte betragtes som offentlig arbejdsgiver og derfor var forpligtet til at betale sygedagpenge, så længe lønmodtageren var ansat.
Afgørelsen blev anket af arbejdsgiveren.
I anken blev det anført, at situationen var, at arbejdsgiveren havde en hjælpeordning, som blev finansieret af offentlige midler.
Ordningen indebar, at arbejdsgiveren skulle fungere som selvstændig arbejdsgiver for en gruppe hjælpere.
Arbejdsgiveren varetog selv lønregnskab, tilrettelæggelse af vagtplaner, ansættelser og afskedigelser og supervision m.v.
 Afgørelse:
 Arbejdsgiveren ansås for offentlig arbejdsgiver, jf. dagpengelovens § 1, stk. 4.
 Offentlige arbejdsgivere efter dagpengeloven er offentlige myndigheder samt private institutioner, hvis udgifter dækkes med mindst 50 % af offentlige midler, jf. dagpengelovens § 1, stk. 4.
 Dagpengeudvalget tiltrådte således kommunens afgørelse.
