Skriftlig fremsættelse (6. maj 1999) Forskningsministeren (Jan Trøjborg):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 konkurrenceforhold og samtrafik i telesektoren.
(Lovforslag nr.
L 245).
 I 1998 vedtog Folketinget en ændring til lov om  

 konkurrenceforhold og samtrafik i telesektoren, der bl.a. skulle sikre, at  

 også tjenesteudbyderaftaler bliver reguleret på lige fod med  

 andre former for samtrafik.
Under behandlingen af denne ændringslov opstod der  

 imidlertid en fejl i forbindelse med indskrivningen i det optryk af  

 lovforslaget, som blev omdelt efter afstemningen ved 2. behandlingen  

 sammenholdt med teksten til de konkret vedtagne ændringsforslag i den  

 afgivne betænkning, der dannede grundlag for 2. behandling.
Teksten til  

 optrykket af lovforslaget som vedtaget ved 3. behandling var enslydende med  

 optrykket af lovforslaget efter 2. behandling.
 Denne fejl betød, at tre forudsatte hjemler vedr.  

 tjenesteudbyderaftaler »faldt ud« af lovforslaget.
Tilstedeværelsen af disse fejl er dybt problematiske  

 for sikringen af den videre konkurrence på telemarkedet.
Lovforslaget  

 har derfor til hensigt at rette op på disse tre fejl i samtrafikloven.  

 Der er således alene tale om en teknisk ændring af lov om  

 konkurrenceforhold og samtrafik i telesektoren med henblik på at rette  

 op på de foretagne fejl.
 Lovforslaget vil være med til at sikre et  

 forøget udbud af teleydelser til lave priser, som vil være til  

 gavn for såvel erhvervslivet som for private.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
