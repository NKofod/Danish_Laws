En direktør og hovedaktionær i en automobilhandel havde af importøren  

 af det pågældende bilmærke som præmie i en forhandlerkonkurrence som gave  

 fået en rejse til Østen med ægtefælle, værdi godt 40.000 kr.
Der var intet  

 oplyst herom til skattemyndighederne i 1986, hvor rejsen var givet.  

 Forhøjelsen, der skønsmæssigt var ansat til 50% af værdien, blev først  

 foretaget efter 3-årsfristen for skønsmæssige ansættelser.
Ansættelsen blev  

 ikke anset for ugyldig, idet undladelse af at oplyse skattemyndighederne om  

 en frirejse af betydelig værdi måtte karakteriseres som en positiv fejl, der  

 - for så vidt angik forældelsesfristen - måtte betegnes som groft uagtsom.
 A klagede for indkomståret 1986 over, at told- og skatteregionen havde  

 forhøjet hans skattepligtige indkomst med 21.240 kr., svarende til halvdelen  

 af udgifter til en rejse til Østen for klageren og hans ægtefælle, modtaget  

 som præmie i en forhandlerkonkurrence, der var arrangeret af B A/S.
Det fremgik af oplysningerne i sagen, at klageren i 1986 var direktør og  

 hovedaktionær i X Automobilhandel A/S, der var autoriseret forhandler af  

 B-automobiler.
Som resultat af en forhandlerkonkurrence havde klageren fra B  

 A/S modtaget en rejse for ham og hustruen til Singapore og Bali.
Rejsen havde  

 udelukkende været af turistmæssig art.
 Told- og skatteregionen havde anset rejsen for en turistmæssig rejse uden  

 relation til indkomsterhvervelsen i det pågældende indkomstår, og herefter  

 var klageren indkomstbeskattet af en skattemæssig økonomisk værdi af rejsen,  

 ansat til 50% af de betalte udgifter.
 Klagerens revisor påstod principalt indkomstansættelsen nedsat med den  

 tillagte værdi af rejsen, idet han gjorde gældende, at præmien i konkurrencen  

 alene kunne anvendes som rejse, og at klageren havde afholdt private udgifter  

 udover rejsens pris.
Da rejsen ikke havde været erhvervsmæssigt begrundet, men udelukkende  

 havde været af turistmæssig karakter, var det med rette, at klageren var  

 anset for skattepligtig af den økonomiske værdi af rejsen for ham og hans  

 ægtefælle.
Da Landsskatteretten endvidere ikke fandt grundlag for at  

 tilsidesætte det udøvede skøn over rejsens værdi, ville dette være at  

 fastholde.
 Subsidiært påstod revisoren ansættelsen for ugyldig, idet told- og  

 skatteregionens kendelse var dateret den 7. november 1990, således at den  

 skønsmæssige forhøjelse var foretaget efter udløbet af den for sådanne  

 forhøjelser gældende frist på 3 år, jf. skattestyrelseslovens § 40, stk. 3,  

 der henviste til den tidligere skattestyrelseslovs § 15, stk. 5.
Told- og skatteregionen udtalte på dette punkt, at klageren havde handlet  

 uagtsomt ved ikke i forbindelse med opgørelsen af den skattepligtige indkomst  

 at medtage en værdi af den omhandlede rejse eller hos skattemyndighederne at  

 have søgt oplyst de skattemæssige konsekvenser heraf.
Derved havde klageren  

 bragt skattemyndighederne i utilregnelig uvidenhed om rejsen og det  

 medfølgende skattekrav, hvorfor man havde været ude af stand til at gøre sin  

 ret gældende før modtagelsen af kontrolbilag vedrørende rejsen.
Klagerens revisor anførte hertil, at den 3-årige forældelsesfrist alene  

 suspenderedes, hvor det forhold, der korrigeredes ved forhøjelsen, skyldtes  

 svig eller grov uagtsomhed hos skatteyderen, og at denne forståelse støttedes  

 dels af Told- og Skattestyrelsens ligningsvejledning og dels af afgørelser  

 truffet af Landsskatteretten.
Landsskatteretten fandt imidlertid, at det  

 forhold, at klageren som gevinst havde modtaget en frirejse af så betydelig  

 økonomisk værdi uden at have ladet dette komme til skattemyndighedernes  

 kundskab, måtte karakteriseres som en positiv fejl, og at undladelsen, for så  

 vidt angik suspension af forældelsesfristen, måtte betegnes som groft  

 uagtsom.
Herefter fandt Landsskatteretten ikke at kunne anerkende revisorens  

 påstand om ugyldighed af ansættelsen.
 Den påklagede ansættelse blev herefter stadfæstet.
 LV 1990, T 2.3.
