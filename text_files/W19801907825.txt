Ankestyrelsen fandt, at der ikke havde været grundlag for at kræve  

 tilbagebetaling af hjælp ydet en chauffør, efter han var blevet afskediget  

 fra sit arbejde på grund af kørsel i spirituspåvirket tilstand.
Han havde  

 fået 5 ugers karantæne fra arbejdsløshedskassen i forbindelse med  

 afskedigelsen.
Ankestyrelsen begrundede sin afgørelse med, at forholdet ikke  

 kunne henføres til nogen af de i § 26, stk. 1, nr. 1 nævnte årsager, der kan  

 begrunde krav om tilbagebetaling af hjælp.
Man lagde herved vægt på, at  

 bestemmelserne om tilbagebetalingspligt i princippet er udtømmende, og at  

 forholdet ikke kunne henføres under »ubegrundet opgivelse af  

 arbejde«.
 Et amtsankenævn havde tiltrådt, at det sociale udvalg i medfør af  

 bistandslovens § 26, stk. 1, nr. 1 havde krævet tilbagebetaling af hjælp ydet  

 en ansøger, som var blevet afskediget fra sit arbejde på grund af kørsel i  

 spirituspåvirket tilstand i en af virksomhedens vogne.
 Ansøgeren var i forbindelse med afskedigelsen blevet idømt 5 ugers  

 karantæne af sin arbejdsløshedskasse på grund af selvforskyldt ledighed.
 Ifølge bistandslovens § 26, stk. 1, nr. 1, kan det sociale udvalg træffe  

 beslutning om tilbagebetaling, når der må ydes en person hjælp på grund af  

 pågældendes uforsvarlige økonomi, ubegrundede opgivelse af et arbejde eller  

 nægtelse af at påtage sig et anvist arbejde.
 Ankestyrelsen fandt ikke, at den hjælp, der var ydet pågældende i  

 forbindelse med hans afskedigelse kunne anses for ydet af nogen af de  

 årsager, som omfattes af § 26, stk. 1, nr. 1.
 Tilbagebetalingspligten ophævedes derfor.
