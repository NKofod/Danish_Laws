Ankestyrelsens principafgørelse O-107-94 om hjælpemiddel - udskiftning af brystprotese - reservehjælpemiddel - skifteprotese Resume:
 Kommunen kunne ikke afvise bevilling af skifteprotese (brystprotese) alene med henvisning til, at en skifteprotese kun kunne bevilges een gang.
 Ankestyrelsen lagde vægt på, at skifteprotese kunne ydes efter behov, og at den i dette tilfælde i væsentlig grad kunne afhjælpe hendes gener og lette den daglige tilværelse.
 Ankestyrelsen lagde tillige vægt på ansøgerens synspunkter om nødvendigheden af at kunne skifte protese, og at protesens funktion forringes efter lang tids brug.
 Kassation:
Principafgørelsen har ikke længere vejledningsværdi Kassationsdato:
08-06-2009 Love:
Lov om social bistand - lovbekendtgørelse nr. 829 af 1. oktober 1992 - § 58, stk. 1 Sagsfremstilling:
 En kvinde, som i 1977 fik fjernet højre bryst, havde flere gange siden fået bevilget hjælp til brystprotese.
I 1988 fik hun bevilget hjælp efter bistandslovens § 58 til en formfast brystprotese og en skifteprotese.
Hun blev samtidig gjort opmærksom på, at hun normalt kun kunne få bevilget en formfastbrystprotese hvert andet år, og at der kun kunne bevilges skifte protese een gang.
 I 1990 fik hun bevilget støtte til en ny protese.
 I 1992 søgte hun påny om hjælp til brystprotese og skifteprotese.
 Kommunen bevilgede en brystprotese, men gav afslag på skifteprotese med den begrundelse, at skifteprotese kun bevilges een gang.
 Ankenævnet tiltrådte kommunens afgørelse med dennes begrundelse.
 Sagen blev behandlet i principielt møde med henblik på afklaring af, om kommunen kan afslå at yde hjælp til reservehjælpemiddel alene med henvisning til, at dette er ydet een gang tidligere.
 Afgørelse:
 Ifølge § 6, stk. 2 i Socialministeriets bekendtgørelse om ydelse af hjælpemidler, kan reservehjælpemidler ydes efter behov.
 Det var således ikke et lovligt hensyn, når  kommunen med nævnetstiltrædelse havde afvist bevilling af skifteprotese alene med hen visning til, at skifteprotese kun kan bevilges een gang.
 Ankestyrelsen fandt, at betingelserne i bistandslovens § 58 og bekendtgørelsens § 1 om, at reservehjælpemidlet i væsentlig grad kunne afhjælpe ansøgerens gener og derved i væsentlig grad lette den daglige tilværelse, var opfyldt.
 Ankestyrelsen lagde vægt på, at ansøgeren senest havde fået en brystprotese i 1990 og en skifteprotese i 1988. Ankestyrelsen lagde endvidere vægt på ansøgerens synspunkter i klagen om nødvendigheden af at kunne skifte mellem to proteser, og at protesens funktion forringes efter lang tids brug.
 Ankestyrelsen ændrede således nævnets afgørelse.
