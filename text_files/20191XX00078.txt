Skriftlig fremsættelse (9. oktober 2019) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af udlændingeloven (Bemyndigelse til at fastsætte integrationsrelevante krav som betingelse for tidsubegrænset opholdstilladelse på Færøerne, hjemmel til delegation af kompetence til at træffe afgørelse om ophold på Færøerne i første instans til færøske myndigheder og ændring af klageadgang i sådanne sager til Udlændingenævnet) (Lovforslag nr.
L 37) Der er tale om en genfremsættelse af lovforslag nr.
L 231 (2018-19 (1. samling)), der blev fremsat for Folketinget den 24. april 2019, men som bortfaldt umiddelbart inden 1. behandlingen som følge af folketingsvalget den 5. juni 2019.
 Lovforslaget har til formål at understøtte det færøske ønske om, at færøske myndigheder kan overtage kompetencen til at afgøre visse sager om udlændinges ophold på Færøerne og dermed overtage den administrative myndighed i disse sager.
 Med lovforslaget foreslås det således, at udlændinge- og integrationsministeren kan delegere kompetencen til at træffe afgørelse i første instans i visse sager om udlændinges ophold på Færøerne fra Udlændingestyrelsen og Styrelsen for International Rekruttering og Integration til en eller flere færøske udlændingemyndigheder.
 Det foreslås i denne forbindelse endvidere, at reglerne om klageadgang ændres, således at eventuel klage over de færøske myndigheders førsteinstansafgørelser om afslag på ophold på Færøerne vil skulle indbringes for Udlændingenævnet fremfor som i dag til Udlændinge- og Integrationsministeriet.
 Med lovforslaget skabes der også hjemmel til, at udlændinge- og integrationsministeren kan fastsætte nærmere regler om, at tidsubegrænset opholdstilladelse på Færøerne betinges af, at den pågældende udlænding har en integrationsrelevant tilknytning til Færøerne.
 Det foreslås, at lovforslaget træder i kraft den 1. januar 2020.
 Det bemærkes, at det fremsatte lovforslag er vedtaget ved tredjebehandling i Lagtinget den 1. maj 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
