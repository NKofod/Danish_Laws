Ændringsforslag stillet den 19. december 2019 Ændringsforslag til 3. behandling af Forslag til lov om ændring af sømandsbeskatningsloven, tonnageskatteloven og forskellige andre love (Tilpasning af DIS-ordningen og tonnageskatteordningen til EU-retten på baggrund af krav fra Kommissionen) [af skatteministeren (Morten Bødskov)]:
Til titlen Af skatteministeren:
1) I undertitlen indsættes efter »Kommissionen«: »m.v.« [Præcisering som følge af tilpasning, der ikke foretages på baggrund af krav fra Kommissionen] Bemærkninger Til nr. 1 Lovforslaget indeholder ændringer, som ikke udtrykkeligt fremgår af Europa-Kommissionens afgørelser om godkendelse af henholdsvis DIS-ordningen og tonnageskatteordningen.
Det foreslås derfor at præcisere lovforslagets undertitel.
Der tænkes navnlig på den nærmere udformning af reglerne om konsekvensen af en overskridelse af de foreslåede begrænsninger i rederiernes adgang til at anvende tonnageskatteordningen på indtægt ved udlejning af skibe uden besætning (bareboatudlejning) og ved tilknyttet virksomhed, jf. lovforslagets § 2, nr. 2 og 4.
De nævnte begrænsninger vedrørende bareboatudlejning og tilknyttet virksomhed er foreslået på baggrund af krav herom i Kommissionens afgørelse af 12. oktober 2018. Kommissionens afgørelse forholder sig dog ikke til, hvilke konsekvenser en overskridelse af begrænsningerne bør have, herunder om der alene  som foreslået i § 2, nr. 2 og 4  skal ske beskatning efter skattelovgivningens almindelige regler af en andel af rederiets bruttoindtjening, hvis denne er positiv.
Den foreslåede udformning af reglerne har til formål at sikre, at underskudsgivende rederier, der ikke overholder begrænsningerne, ikke  i strid med hensynet bag ordningen  vil kunne opnå et fradrag for underskud vedrørende rederivirksomheden.
