Skriftlig fremsættelse (6. oktober 2021) Klima-, Energi- og Forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om fjernkøling (Geografisk afgrænsning og myndighedsgodkendelse af kommunal fjernkølingsvirksomhed, dataindberetningskrav og ophævelse af synergikrav) (Lovforslag nr.
L 28) Dette lovforslag har til formål at implementere initiativerne fra Energiaftalen af 29. juni 2018 og initiativerne fra den omfattende vurdering af det samfundsøkonomiske potentiale for effektiv køling fra december 2020 udarbejdet i henhold til art. 14 i Europa-Parlamentet og rådets direktiv 2012/27/EU af 25. oktober 2012 om energieffektivitet.
Lovforslaget har til hensigt at fremme effektiv fjernkøling og teknologiudvikling gennem sikring af frit teknologivalg og bedre muligheder for drift af fjernkølingsprojekter på tværs af kommunegrænser.
Med lovforslaget foreslås at ophæve synergikravet, hvilket giver kommunerne mulighed for at drive fjernkølingsvirksomhed uden krav om udnyttelse af synergieffekter med fjernvarme.
Dette vil medføre et friere teknologivalg og bedre rammer for kommunal udøvelse af fjernkølingsvirksomhed.
Det foreslås endvidere, at indføre klarere regler for den geografisk afgrænsning af kommunal fjernkølingsaktivitet.
Med et frit teknologivalg forventes branchen at anvende teknologier, der producerer overskudsvarme.
Derfor indføres en hjemmel til at lade kommunale fjernkølingsselskaber levere overskudsvarme fra fjernkølingsproduktionen.
Med lovforslaget foreslås, at der indføres klarere regler for den kommunale myndighedsgodkendelse af fjernkølingsprojekter.
Dette vil give kommunerne et mere håndgribeligt værktøj til at håndtere godkendelsen af kommunale fjernkølingsprojekter.
Det foreslås yderligere, at der stilles krav om, at private og kommunale fjernkølingsvirksomheder årligt indberetter produktions- og kapacitetsdata til Energistyrelsen for at skabe et bedre datagrundlag for sektoren.
Endeligt foreslås det med lovforslaget, at klima-, energi- og forsyningsministeren gives kompetence til at delegere opgaver til andre myndigheder, herunder delegere tilsynsopgaven med fjernkølingsvirksomhederne til Forsyningstilsynet.
Tilsvarende bestemmelse findes i de andre forsyningslove.
Der følger ikke væsentlige økonomiske konsekvenser af lovforslaget.
Kun initiativet om årlig indberetning af data, forventes at resultere i mindre økonomiske og administrative konsekvenser for erhvervslivet og det offentlige.
Forslaget er erhvervsrettet og omfattet af de fælles ikrafttrædelsesdatoer.
Lovforslaget foreslås at træde i kraft d. 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
