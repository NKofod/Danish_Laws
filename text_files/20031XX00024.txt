Skriftlig fremsættelse (8. oktober 2003) Justitsministeren  

  

 (Brian Mikkelsen):
 Herved tillader jeg mig for Folketinget at fremsætte:
Forslag til lov om  

 ændring af lov om udlevering af lovovertrædere (Gennemførelse af  

 ændringsprotokollen af 15. maj 2003 til den europæiske konvention om  

 bekæmpelse  

 af terrorisme) (Lovforslag nr.
L 24).
 Lovforslaget har til formål ved en ændring af  

 udleveringsloven at gøre det muligt for Danmark at ratificere en  

 ændringsprotokol til den europæiske konvention om bekæmpelse af terrorisme  

 (den  

 såkaldte terrorismekonvention), som Danmark ratificerede den 27. juni 1978.
 Terrorismekonventionen går navnlig ud på at begrænse de  

 deltagendes staters mulighed for at afvise anmodninger fra andre lande om  

 udlevering af sigtede og dømte personer samt om retshjælp med den  

 begrundelse,  

 at der er tale om en politisk forbrydelse.
 Efter terrorangrebene i USA den 11. september 2001 blev det  

 i Europarådet besluttet at opdatere terrorismekonventionen.  

 Ændringsprotokollen, der gennemfører denne opdatering, blev vedtaget i  

 februar  

 2003, og Danmark undertegnede protokollen den 15. maj 2003.
Udlevering af lovovertrædere reguleres i udleveringsloven,  

 og efter denne lov kan Danmark som udgangspunkt nægte at udlevere personer,  

 hvis den pågældende handling er en politisk forbrydelse.  

 Terrorismekonventionen  

 forbyder de deltagende stater at anvende denne nægtelsesgrund ved  

 terrorhandlinger. Ændringsprotokollen indebærer navnlig, at visse yderligere  

 handlinger defineres som terrorhandlinger i konventionens  

 forstand.
Det  

 drejer sig f.eks. om røveri af nukleart materiale.
 Da anvendelsesområdet for terrorismekonventionen således  

 udvides  om end i begrænset omfang , bør udleveringsloven ændres,  

 så der ikke  

 er tvivl om, at også de handlinger, der med ændringsprotokollen omfattes af  

 terrorismekonventionen, er undtaget fra forbudet mod udlevering for politiske  

 forbrydelser.
 Det foreslås derfor, at udlevering ikke kan afvises med  

 henvisning til, at der er tale om en politisk forbrydelse, når der er tale om  

 en handling, der er omfattet af terrorismekonventionen som ændret ved  

 ændringsprotokollen.
Det skal fremhæves, at der fortsat vil være adgang til at  

 nægte udlevering efter udleveringslovens øvrige nægtelsesgrunde i  

 udleveringsloven (som ikke ændres), herunder reglerne i § 6 om risiko for  

 politisk forfølgning, tortur mv. i det anmodende land, reglerne i § 7 om  

 humanitære hensyn samt reglerne i §§ 8-9 om ne bis in  

 idem-princippet og  

 forældelse.
Desuden må udlevering fortsat kun ske på vilkår af, at en  

 eventuel  

 dødsstraf for den pågældende handling i givet fald ikke fuldbyrdes.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
