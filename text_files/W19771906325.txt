Tiltrådt, at to amtsankenævn havde pålagt kommuner at yde støtte til  

 videregående uddannelse til ansøgere, der led af sukkersyge.
Det dreje sig om  

 19 årig kvinde, der havde haft sukkersyge fra 10- årsalderen og en 23-årig  

 kvinde, som havde haft sukkersyge siden 14- årsalderen.
I begge tilfælde  

 havde kommunerne ydet støtte til afslutning af skolegang (studentereksamen).  

 I det første tilfælde havde kommunen nægtet at yde hjælp, mens amtsankenævnet  

 havde pålagt kommunen at yde hjælp i det første år af uddannelsen  

 (lægestudium), ansøgeren frafaldt senere ønsket om hjælp udover 1 år.
I den  

 anden sag havde kommunen ydet hjælp i det første år, mens amtsankenævnet  

 havde pålagt km. at yde hjælp til hele uddannelsen (læreruddannelse).
 Det sociale udvalg i en kommune ankede en afgørelse truffet af et  

 amtsankenævn, hvorved der bevilgedes en 19-årig kvinde økonomisk støtte efter  

 bistandslovens § 42 under det første år af hendes uddannelse til læge.  

 Lægestudiet var påbegyndt den 1. september 1976.
Det var oplyst, at pågældende havde haft diabetes siden 10- årsalderen.  

 Hun fik insulin, og sukkersygen betegnedes som forholdsvis vanskelig at  

 regulere.
HUn havde fra 1971 modtaget hjælp efter revalideringslovens § 6 til  

 underhold og husleje under sin skolegang.
Da hun i sommeren 1976 havde  

 bestået studentereksamen, søgte hun det sociale udvalg om hjælp efter  

 bistandslovens § 42, stk. 1, under uddannelse til læge.
Det sociale udvalg  

 gav afslag.
 I sin anke til amtsankenævnet anførte hun, at hendes økonomiske muligheder  

 i studietiden var betydeligt ringere end for en rask studerende, idet hun af  

 hensyn til sygdommen ikke var i stand til at tage arbejde ved siden af  

 studierne.
Amtsankenævnet havde ved sin afgørelse lagt vægt på, at selv om der er  

 visse specialer inden for lægestudiet, som er mere uregelmæssige og  

 anstrengende end andre, var erhvervsvalget rimeligt.
Det var derhos anført,  

 at mens det ofte kan være vanskeligt for diabetespatienter at skaffe sig  

 supplerende indtægt til støtte fra Statens Uddannelsesstøtte, vil det som  

 regel være muligt efter få års medicinsk studium at opnå vagttjeneste ved  

 sygepleje, samt at vedkommende også måtte kunne klare et vist ekstraarbejde  

 af denne art.
 Ansøgeren kunne på grund af sine forældres indtægt ikke opnå støtte fra  

 Statens Uddannelsesstøtte, før hun var 23 år.
 Kommunen havde iøvrigt oplyst over for ankestyrelsen, at udbetalingen af  

 hjælp efter bistandslovens § 42 efter ønske fra ansøgeren var ophørt ved  

 udgangen af juni måned 1977. Ansøgeren havde i en samtale med  

 socialforvaltningen oplyst, at hun havde skaffet sig sommerferiearbejde på et  

 hospital, samt at hun regnede med fremover at kunne klare sig selv.
 Ankestyrelsen henviste i sin afgørelse til bistandslovens § 42, stk. 1,  

 hvorefter der, når det må anses for påkrævet af hensyn til en persons  

 mulighed for fremtidig at kunne klare sig selv og sørge for sin familie, ydes  

 pågældende hjælp til bl.a. uddannelse i det omfang, der ikke kan ydes hjælp  

 hertil af Statens Uddannelsesstøtte eller efter andre regler uden for den  

 sociale lovgivning.
 Ankestyrelsen fandt, at ansøgeren opfyldte betingelserne for støtte i  

 medfør af bistandslovens § 42 til sin uddannelse.
Under hensyn til, at ansøgeren havde ønsket uddannelsesstøtten standset  

 den 1. juni 1977, tiltrådte ankestyrelsen amtsankenævnets afgørelse.
Skulle  

 der atter under hendes uddannelse opstå behov for økonomisk støtte efter  

 bistandslovens § 42, henvistes hun til at indgive fornyet ansøgning herom til  

 det sociale udvalg.
 På samme møde behandledes en anden sag om en 23-årig kvinde, der havde  

 haft sukkersyge siden 14-årsalderen.
 Hun fik insulin og var under snæver medicinsk kontrol af blodsukker med  

 henblik på hyppige justeringer af insulindoseringen.
Siden 1970 havde hun fået støtte i henhold til revalideringslovens § 6, og  

 hun havde bestået studentereksamen.
Ligeledes i henhold til  

 revalideringslovens § 6 var der fra august 1975 bevilget hende støtte til  

 læreruddannelse på seminarium.
Bevillingen var fortsat i henhold til  

 bistandslovens § 42, stk. 1, indtil 1. juli 1976, hvor hun afsluttede første  

 år af seminarieuddannelsen.
Kommunen havde givet afslag på fortsat støtte under henvisning til, at det  

 ikke skønnedes, at ansøgerens sukkersyge stillede hende ringere end andre  

 studerende.
Det var fra 1. juli 1976 besluttet at yde hende et tilskud til  

 særlig kost på 125 kr. månedlig.
 Det var iøvrigt oplyst, at ansøgeren var gift, at ægtefællen ligeledes var  

 under uddannelse, og at hun modtog legater fra Statens Uddannelsesstøtte, men  

 ikke statskautionerede lån.
Amtsankenævnet havde pålagt kommunen at yde hende fortsat støtte under  

 seminarieuddannelsen.
Amtsankenævnet havde bl.a. henvist til, at det ikke af  

 revalideringscentrets afgørelse i 1975 fremgik, at der var taget forbehold  

 med hensyn til varigheden af støtten, og at der ikke var indtrådt ændringer i  

 ansøgerens situation siden.
Ankestyrelsen fandt, at ansøgeren var berettiget til støtte også efter den  

 1. juli 1976, idet ankestyrelsen fandt, at ansøgeren også efter denne dato  

 opfyldte de helbredsmæssige og sociale forudsætninger for fortsat støtte til  

 sin uddannelse.
Ankestyrelsen tiltrådte derfor amtsankenævnets afgørelse.
