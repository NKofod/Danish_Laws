Skriftlig fremsættelse (24. februar 2022) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om autorisation af sundhedspersoner og om sundhedsfaglig virksomhed, lov om lægemidler og sundhedsloven (Behandling af professionelle sportsudøvere og fremmede militære styrker, udlevering og anvendelse af næsespray med naloxon til behandling af opioidoverdosis og indførelse af ny forsøgsordning med medicintilskud på vilkår om risikodeling) (Lovforslag nr.
L 142) En forsøgsordning med risikodeling indgik som et initiativ i aftalen om vækstplan for life science indgået i 2018 mellem den daværende regering (Venstre, Liberal Alliance, Konservative), Dansk Folkeparti og Radikale Venstre.
Som led i etableringen af denne forsøgsordning med risikodeling blev der ved lov fastsat en udløbsdato den 31. december 2021, og det blev vedtaget, at et nyt lovforslag skulle fremsættes i Folketingsåret 21/22.
Det foreslås med lovforslaget, at der etableres en ny, 4-årig forsøgsordning med medicintilskud på vilkår om risikodeling.
Lægemiddelstyrelsens evaluering af den tidligere forsøgsordning har vist, at der ikke kan drages generelle konklusioner på det nuværende grundlag.
Med den foreslåede nye forsøgsordning muliggøres det, at flere lægemidler kan inkluderes og dermed opbygges et større erfaringsgrundlag, inden der konkluderes på den foreslåede forsøgsordning.
Med den foreslåede forsøgsordning videreføres de grundlæggende elementer i den tidligere forsøgsordning.
Det foreslås dog med den nye forsøgsordning, at Lægemiddelstyrelsen kan meddele generelt klausuleret tilskud på vilkår om risikodeling til fem lægemidler i stedet for to.
Herudover foreslås det, at der indføres en løbende ansøgningsfrist på to år.
 Det foreslås desuden med lovforslaget at indføre bestemmelser i autorisationsloven, som tillader, at udenlandsk medrejsende sundhedspersonale selvstændigt må udføre behandling på udenlandske professionelle sportsudøvere og fremmede militære styrker, der opholder sig i Danmark i forbindelse med større sportsbegivenheder eller efter aftale eller som led i Danmarks internationale forpligtigelser.
 Det foreslås i den forbindelse også at indføre bestemmelser i lægemiddelloven, som gør det muligt for sundhedspersonalet at medbringe medicin til anvendelse på de professionelle sportshold og fremmede militære styrker uden tilladelse fra Lægemiddelstyrelsen.
 Det foreslås endeligt med lovforslaget, at lægemiddelloven og autorisationsloven justeres således, at kommuner og civilsamfundsorganisationer, efter rekvisition fra en læge eller en sygeplejerske, uden tilladelse fra Lægemiddelstyrelsen og vederlagsfrit, kan udlevere næsespray med naloxon til behandling af opioidoverdosis, og at andre end læger vil kunne anvende lægemidlet.
 Der er tale om delvist erhvervsrettet lovgivning, hvorfor lovforslaget ønskes vedtaget senest fire uger før den 1. maj 2022.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
