Ændringsforslag stillet den 28. maj 2018 uden for betænkningen Ændringsforslag til 2. behandling af Forslag til tatoveringslov [af sundhedsministeren (Ellen Trane Nørby)]:
Til § 17 Af sundhedsministeren:
 10) I stk. 1, nr. 3, indsættes efter »§ 7, stk. 1«: »og 2«.
[Bødestraf ved manglende opfyldelse af krav om hygiejnekursus] Til § 18 11) I stk. 1 indsættes efter »den 1. juli 2018«: », jf. dog stk. 2«.
[Konsekvensrettelse] 12) Efter stk. 1 indsættes som nyt stykke:
»Stk. 2. Sundhedsministeren fastsætter tidspunktet for ikrafttrædelsen af § 7, stk. 2.« Stk. 2 og 3 bliver herefter stk. 3 og 4.
[Udskudt ikrafttræden af krav om hygiejnekursus] Til § 19 13) Som stk. 2-5 indsættes:
 »Stk. 2. Et registreret tatoveringssted, der er omfattet af stk. 1, skal opfylde kravene i § 7, stk. 1, § 8, stk. 1, og § 9 senest den 1. januar 2020.
 Stk. 3. Kapitel 4-6 gælder i perioden fra den 1. januar 2019 til den 31. december 2019 ikke for registrerede tatoveringssteder, der er omfattet af stk. 1, medmindre ejeren af tatoveringsstedet senest den 31. december 2018 har meddelt Sikkerhedsstyrelsen, at tatoveringsstedet opfylder kravene i § 7, stk. 1, § 8, stk. 1, og § 9.
 Stk. 4. Sikkerhedsstyrelsen aflægger i perioden fra den 1. januar 2019 til den 31. december 2019 et vejledningsbesøg hos registrerede tatoveringssteder, der er omfattet af stk. 1, medmindre ejeren af tatoveringsstedet senest den 31. december 2018 har meddelt Sikkerhedsstyrelsen, at tatoveringsstedet opfylder kravene i § 7, stk. 1, § 8, stk. 1, og § 9.
Stk. 5. Sikkerhedsstyrelsen opkræver et gebyr hos den, der er omfattet af stk. 1, til dækning af styrelsens udgifter til vejledningsordningen og til vejledningsbesøget nævnt i stk. 4, medmindre ejeren af tatoveringsstedet senest den 31. december 2018 har meddelt Sikkerhedsstyrelsen, at tatoveringsstedet opfylder kravene i § 7, stk. 1, § 8, stk. 1, og § 9.« [Vejledningsbesøg hos tatovørsteder omfattet af overgangsordningen] Bemærkninger Til nr. 10 Med den foreslåede bestemmelse gøres det strafbart at overtræde lovforslagets § 7, stk. 2, der foreslås indsat ved ændringsforslag nr. 5 i Sundheds- og Ældreudvalgets betænkning over lovforslaget, om, at tatovører ansat på eller tilknyttet et registreret tatoveringssted skal have gennemført et hygiejnekursus for at tatovere i erhvervsmæssigt øjemed.
Til nr. 11 Der er tale om en konsekvensrettelse, som følge af at det i lovforslagets § 18, stk. 2, foreslås at bemyndige sundhedsministeren til at fastsætte tidspunktet for ikrafttrædelsen af lovforslagets § 7, stk. 2.
Til nr. 12 Efter lovforslagets § 7, stk. 2, stilles der krav om, at tatovører ansat hos eller tilknyttet et registreret tatoveringssted skal have gennemført et hygiejnekursus for at tatovere i erhvervsmæssigt øjemed.
Hygiejnekurset er endnu ikke udviklet.
Med lovforslagets § 7, stk. 3, lægges der op til, at Statens Serum Institut skal fastsætte regler om krav til længden og indholdet af hygiejnekurset.
Desuden vil branchen skulle inddrages i forbindelse med reglernes udformning.
 For at sikre, at der er tid til, at der kan ske en tilstrækkelig inddragelse af branchen i forbindelse med reglernes udformning, og for at sikre, at der efterfølgende er tid til at udvikle, tilrettelægge og gennemføre kurset, foreslås det, at sundheds- og ældreministeren fastsætter tidspunktet for ikrafttrædelsen af § 7, stk. 2. Der sigtes mod at lade bestemmelsen træde i kraft den 1. juli 2020.
Til nr. 13 Det foreslås, at registrerede tatoveringssteder, der er omfattet af overgangsordningen, senest den 1. januar 2020 skal opfylde kravene i lovforslagets § 7, stk. 1, hvorefter tatoveringsstedet bl.a. skal sikre forsvarlige infektionshygiejniske forhold på tatoveringsstedet, § 8, stk. 1, hvorefter tatoveringsstedet skal udlevere skriftlig information om tatovering til forbrugerne, og § 9, hvorefter tatoveringsstedet skal sikre sporbarhed af tatoveringsfarver.
Ejere af tatoveringssteder, der ikke har frameldt sig overgangsordningen inden den 1. januar 2020, vil derfor blive afkrævet et gebyr på 5.776 kr., jf. lovforslagets § 16, stk. 1.
Der vil ikke være noget til hinder for, at kravene i lovforslagets § 7, stk. 1, § 8, stk. 1, og § 9 efterleves inden den 1. januar 2020, hvor overgangsordningen udløber.
Men med den foreslåede ordning sikres det, at de, der udfører tatovering i dag i overensstemmelse med gældende lovgivning, har tid til at indrette sig på de ændrede forhold.
Det foreslås samtidig at fastsætte, af lovforslagets kapitel 4 om Sikkerhedsstyrelsens tilsyn med tatoveringssteder, kapitel 5 om klageadgang og kapitel 6 om gebyrer, ikke skal gælde for tatoveringssteder, der er omfattet af overgangsordningen.
Såfremt tatoveringsstedets ejer senest den 31. december 2018 måtte meddele Sikkerhedsstyrelsen, at tatoveringsstedet allerede opfylder kravene i lovforslagets § 7, stk. 1, § 8, stk. 1, og § 9, vil tatoveringsstedet dog  på linje med tatoveringssteder, der først har påbegyndt deres virksomhed efter den 1. juli 2018 og derfor ikke er omfattet af overgangsordningen  være omfattet af det foreslåede kapitel 4-6 og den fulde registrerings- og tilsynsordning.
 Sikkerhedsstyrelsen vil for tatoveringssteder, der er omfattet af overgangsordningen i perioden fra den 1. januar til den 31. december 2019, foretage et vejledningsbesøg, hvor der orienteres om, at tatoveringsstedet skal leve op til lovens krav om hygiejne, forbrugerinformation og sikring af sporbarhed af tatoveringsfarver, jf. lovforslagets § 7, stk. 1, § 8, stk. 1, og § 9, senest den 1. januar 2020.
Sikkerhedsstyrelsen vil aflægge ét vejledningsbesøg hos tatoveringssteder, der er omfattet af overgangsordningen, i perioden fra den 1. januar til den 31. december 2019 og opkræver et gebyr herfor.
Gebyret er 1.200 kr. uanset tidspunktet for registreringen.
Der foretages ikke tilbagebetaling, hvis tatoveringsstedet lukker inden overgangsperiodens udløb eller inden, der er gennemført vejledende besøg.
Der foretages ligeledes ikke tilbagebetaling, såfremt det for Sikkerhedsstyrelsen ikke er muligt at gennemføre det vejledende besøg, f.eks. fordi det efter gentagende forsøg ikke har været muligt at komme i kontakt med ejeren af tatoveringsstedet og aftale tidspunkt for besøget, eller hvis ejeren gentagne gange ikke er mødt op til et aftalt tidspunkt for et vedledningsbesøg.
 Det forventes, at ca. 500 eksisterende tatoveringssteder vil registrere sig i overgangsperioden, hvilket medfører et samlet ressourceforbrug og provenu i Sikkerhedsstyrelsen på 0,6 mio. kr.
 Tatoveringssteder, der er omfattet af overgangsordningen, vil som anført ovenfor i perioden fra den 1. juli 2018 til den 31. december 2018 kunne vælge mellem at tilmelde sig til den fulde registrerings- og tilsynsordning eller den vejledende besøgsordning.
 Af Sikkerhedsstyrelsens oversigt over registrerede tatoveringssteder, der offentliggøres efter den foreslåede § 4, stk. 4, vil der derfor blive sondret mellem tatoveringssteder, der er omfattet af den fulde registrerings- og tilsynsordning, og tatoveringssteder, der modtager vejledning fra Sikkerhedsstyrelsen.
 Ændringsforslag nr. 13 erstatter ministerens ændringsforslag nr. 9 stillet i Sundheds- og Ældreudvalgets betænkning over lovforslaget afgivet den 24. maj 2018.
