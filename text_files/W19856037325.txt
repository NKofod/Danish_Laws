 En virksomhed hævede en uddannelsesaftale, efter at eleven havde vist  

 ringe forståelse for faget og opnået dårlige resultater på skolen.
 Ophævelsen fandtes berettiget.
 Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 14. juni 1985 på grundlag af vedtagelse i  

 nævnsmøde den 10. maj 1985 i sag nr. 4/1985: A A/S mod efg-elev B afsagt  

 sålydende KENDELSE: Mellem indklagede efg-elev B, født den .., og klagerne A A/S  

 blev der den 15. og 28. juni 1984 oprettet en uddannelsesaftale, hvorefter B  

 skulle uddannes som industrielektriker med uddannelsesperiode fra den 1. juli  

 1984 til den 30. juni 1987. X-by Tekniske Skoles orienterende udtalelse om  

 B's skoleophold, klasse 2. del trin X i perioden 8. oktober - 9. november  

 1984 i henhold til de af faget udarbejdede kursusplaner er sålydende:  

 »Fagteori: Under middel Flid : Meget under middel Orden : Middel.« Det anføres, at eleven har forsømt i 8 timer, og at han har behov for  

 supplerende faglig oplæring i praktiktiden.
Skolen har sendt sålydende af  

 skolens inspektør underskrevne erklæring vedrørende eleven til A's  

 elektrikerafdeling:
 »B har i den tid, han har været på skolen, ved enhver given  

 lejlighed, givet udtryk for betydelig foragt for enhver form for arbejde, han  

 har været uinteresseret og for det meste ikke gidet at tage nødvendige  

 notater, han har i vid udstrækning løst de af skolen stillede opgaver med  

 utilfredsstillende resultater, samt ydet en minimal indsats.
B har ved samtale med skole og firma bekræftet denne holdning.
Han har  

 givet udtryk for, at han gerne vil fortsætte og forsøge at gøre en nødvendig  

 indsats, men samtidig at han ikke har lyst til elektrikerarbejdet og ej  

 heller noget andet arbejde, som medfører nogen form for forpligtelse.
Det er  

 grundet ovenstående skolens vurdering, at han ikke har opfyldt de for  

 nærværende skoleophold givne mål, samt at hans holdning til arbejdet ikke  

 sandsynliggør, at han kan gennemføre elektrikeruddannelsen.« Den 15. november 1984 skrev A således til El-Fagets Lærlingeudvalg:
»Vedr.: Industrielektrikerlærling B Ovennævnte er påbegyndt 2. del af sin uddannelse som industrielektriker  

 hos A den 1. juli 1984.
 Hans indsats er utilfredsstillende, og han kan ikke tilpasse sig de  

 rammer, der skal arbejdes under.
 Det fremgår klart af hans arbejdspræstation og de samtaler, vi har haft  

 med B, både før og i forbindelse med hans skoleophold, at han ikke har  

 interesse for og ikke ønsker at beskæftige sig med elektronik og at deltage i  

 teoretisk undervisning, hvilket er en forudsætning for at gennemføre  

 uddannelsen.
 En personlig samtale primo september med B gav kun midlertidigt en ændring  

 i hans indsats, og en ny samtale i uge 46 viste klart, at hans interesse for  

 elektrikerfaget ikke mere er til stede.
 På baggrund af ovenstående og udtalelse fra Teknisk Skole i x-by, som er  

 vedlagt, mener vi ikke at være i stand til at gennemføre uddannelsesaftalen,  

 hvorfor vi ønsker at ophæve den.
Vi anmoder om hurtig behandling.« Herpå svarede El-Fagets Lærlingeudvalg den 21. december 1984 således:
 »Under henvisning til Deres skrivelse af 15.11.1984 vedrørende  

 ophævelse af uddannelsesaftale for EFG-elev i industrielektrikerfaget B, skal  

 vi meddele Dem, at sagen har været behandlet i El-Fagets Lærlingeudvalgs  

 Tvistighedsudvalg.
 Vi skal herefter meddele, at Lærlingeudvalget vil anbefale, at den  

 pågældende EFG-elev gennemgår første skoleophold igen, således at han får  

 mulighed for at indhente den manglende viden.
For en ordens skyld gør vi opmærksom på, at såfremt De ikke kan acceptere  

 denne anbefaling, kan sagen forelæggs Ankenævnet, Undervisningsministeriet,  

 Direktoratet for erhvervsuddannelserne, Højbro Plads 4, 1200 København K,  

 hvis afgørelse er endelig.« Forinden havde El-Fagets Svendeprøvekommission i skrivelse 18. december  

 1984 meddelt virksomheden, at eleven havde opnået karakteren 4 ved  

 afslutningen af trin X's skoleundervisning, og forespurgt, hvad der var  

 foretaget for at rette elevens uddannelsesniveau.
Den 4. januar 1985 udtalte virksomheden i en skrivelse til El-Fagets  

 Lærlingeudvalg, at man »med det tidligere skoleophold i erfaring og  

 effektivitet, holdning og interesse, som B har udvist til sin uddannelse  

 siden skoleopholdet« anså det for formålsløst yderligere at forsøge at  

 gennemføre uddannelsen. »B's holdning, lyst og vilje mangler totalt og  

 en bedring kan ikke konstateres.« Samme dag - den 4. januar 1985 - afholdtes der et møde på virksomheden,  

 hvori industrielektrikerlærling B, tillidsmand C, overværkfører D og  

 afdelingschef E, deltog.
Af sidstnævntes notater fra mødet fremgår, at man  

 fra virksomhedens side gjorde det klart for eleven, at han ved ikke at yde en  

 bare rimelig indsats gjorde situationen vanskelig for sig selv, og at man var  

 forundret over, at han ikke ville tage sig sammen og gøre noget ved tingene.  

 B havde hertil svaret, at han ikke gad gå i skole.
Det var det værste han  

 vidste, og det interesserede ham overhovedet ikke.
C havde gjort ham klart,  

 at hvis man ville have elektrikeruddannelsen, måtte man nødvendigvis gå ind  

 for at gennemføre sine skoleophold, samt at det også ville være nødvendigt  

 med en større arbejdsindsats i det daglige.
B havde hertil svaret, at A var  

 et lallende foretagende, hvor man kunne afskedige 30% af medarbejderne og så  

 stadig nå de samme resultater.
I øvrigt kunne man ikke lære noget på A.
C  

 nævnte, at muligheden af, at B gik sit skoleophold om, tidligere havde været  

 drøftet.
I så fald ønskede eleven, at han måtte komme på skole i y-by.  

 Virksomheden havde imidlertid ønsket at afvente resultatet fra  

 Lærlingeudvalget.
 El-Fagets Lærlingeudvalg har i skrivelse af 21. februar 1985 til A anført  

 følgende:
 »El-Fagets Lærlingeudvalg anerkender modtagelsen af Deres skrivelse  

 af 04.01.1985 vedrørende EFG-elev B.
 Vi skal herefter meddele, at sagen atter har været behandlet i El-Fagets  

 Lærlingeudvalgs Tvistighedsudvalg.
Da Tvistighedsudvalget mener, at der er modstridende forklaringer fra de  

 forskellige implicerede parter, udbeder udvalget sig en skriftlig redegørelse  

 om de samtaler, der har været ført om uddannelsesforholdet.
Specielt ønskes  

 EFG-elevens ændrede holdning til uddannelsesforholdet beskrevet.
 Redegørelsen bedes underskrevet af såvel uddannelsesleder, tillidsmand som  

 EFG-elev.
 Den 11. februar 1985 svarede A El-Fagets Lærlingeudvalg, at man fandt  

 indholdet af udvalgets skrivelse »uacceptabelt for os, hvorfor vi har  

 anmodet vores organisation om bistand i denne sag«, og den 4. marts 1985  

 indbragte virksomheden derefter sagen for Tvistighedsnævnet med påstand om  

 ophævelse af uddannelsesaftalen.
Med en redegørelse for sagen under vedlæggelse af kopier af sagens akter  

 og oplysninger om de gældende regler for området anmodede Tvistighedsnævnets  

 sekretariat i en skrivelse af 22. marts 1985 efg-eleven om inden den 15.  

 april 1985 at indsende svarskrift.
Det tilføjedes, at sagen forventedes  

 behandlet på et møde i Tvistighedsnævnet den 10. maj 1985.
Samtidig bad sekratariatet i en skrivelse til El-Fagets Lærlingeudvalg  

 oplyst, om der i henhold til § 6 i bekendtgørelse nr. 400 af 15. august 1978  

 havde fundet forligsforhandlinger sted med deltagelse af parterne.
Man bad om  

 svar inden 15. april 1985 og tilføjede, at Lærlingeudvalgets klagevejledning  

 i skrivelsen af 21. december 1984 til virksomheden er urigtig.
Den 11. april 1985 anfører eleven i sit svarskrift, at det er en  

 misforståelse, når det i x-by Tekniske Skoles skrivelse af 8. november 1984  

 anføres, at han ikke interesserer sig for elektronikerfaget.
Det han har sagt  

 er, at han ikke interesserer sig for elektronik.
Han vil gerne arbejde som  

 industrielektriker.
Han er indforstået med at gå skoleopholdet om med  

 forlænget læretid til følge.
»Efter at have talt med folk fra forbundet, ser jeg nu, at elektronik  

 senere vil indgå i min uddannelse, og jeg kan så bedre se, at dette har stor  

 betydning.« Den 25. april 1985 bragte Tvistighedsnævnets sekretariat besvarelsen af  

 sin skrivelse af 22. marts 1985 til Lærlingeudvalget i erindring, og det  

 fremgår af et notat på sagen, at udvalget fortsat ikke den 7. maj 1985 havde  

 svaret.
 Den 8. maj 1985 overbragtes med taxa en sålydende, den 2. april 1985  

 dateret skrivelse fra El-Fagets Lærlingeudvalg til Tvistighedsnævnet:
 »Som svar på Tvistighedsnævnets brev af 22. marts 1985 vedrørende  

 tvistighed mellem A A/S og EFG-elev B kan El-Fagets Lærlingeudvalg meddele,  

 at El-Fagets Lærlingeudvalgs tvistighedsudvalg har behandlet A A/S's  

 anmodning om ophævelse af uddannelsesforholdet med B, men har på grund af  

 manglende oplysninger om parternes stilling til ophævelsen udbedt sig en  

 skriftlig redegørelse for de samtaler, der har været ført om  

 uddannelsesforholdet, idet kun virksomhedens stilling er kendt.
 Dette notat har A A/S tilsyneladende ikke ønsket at sende, idet man i  

 stedet har forelagt sagen direkte for Tvistighedsnævnet.
El-Fagets Lærlingeudvalg har således ikke færdigbehandlet sagen og kan på  

 det foreliggende grundlag ikke udtale sig nærmere omkring forholdet om  

 ophævelse af uddannelseaftalen.« I Tvistighedsnævnets møde den 10. maj 1985 har B bekræftet rigtigheden af  

 de oplysninger, som er fremkommet fra skolens og virksomhedens side.
Han er  

 imidlertid indstillet på at forbedre sin indsats og vil gerne gennemgå et nyt  

 skoleophold, helst i y-by, og ønsker at få uddannelse som industrielektriker.
 Afdelingschef E har forklaret, at der fortsat ikke er sket nogen ændring  

 til det bedre i elevens holdning til arbejdet og arbejdsindsats under  

 praktikken fra slutningen af skoleopholdet og frem til mødet i  

 Tvistighedsnævnet.
Tvistighedsnævnet har på baggrund af det foreliggende ikke fundet grundlag  

 for udsættelse af sagen på fortsatte forligsforhandlinger for  

 Lærlingeudvalget.
Det har ikke vist sig muligt at forlige sagen for  

 Tvistighedsnævnet.
 Efter det for Tvistighedsnævnet foreliggende findes det godtgjort, at  

 efg-eleven så væsentligt har misligholdt sine forpligtelser efter  

 uddannelsesaftalen, at det berettiger virksomheden til at ophæve denne.  

 Klagernes påstand vil derfor være at tage til følge.
 THI BESTEMMES:
 Uddannelsesaftalen af 15. og 28. juni 1984 mellem efg-elev B og A A/S  

 ophæves.
 Hver part bærer sine sagsomkostninger.
