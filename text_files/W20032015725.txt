Kendelse fra Pressenævnet i sag nr.  

 111/2002 Børn og Unge Fonden har ved advokat Bjarke Vejby  

 klaget til Pressenævnet over en artikel bragt i B.T.s  

 internetavis den 5. november 2002, idet man mener, at god presseskik er  

 tilsidesat.
 Artiklen havde overskriften "ÅD OG DRAK FOR  

 192.000 KR.". I en underoverskrift hed det:
"*Børnehave-bestyrelse gik amok i  

 frådseri.
Købte også kunst for 200.000 kr. til kontoret og  

 rejste for 180.000 kr.
 *Børnehave sat under administration".
 Herefter hed det i artiklen:
"Bestyrelsen for tre børneinstitutioner  

 forgyldte sig selv med dejlige middage, dyr kunst og rejser.
Samtidig var der  

 ikke råd til at ansætte de nødvendige pædagoger i  

 børnehaverne.
Forældre og pædagoger har længe  

 råbt op om underbemanding og roderi i regnskaberne.
Pædagoger har  

 sagt op i protest mod forholdene, og forældre har truet med at tage  

 deres børn ud af institutionerne.
 Hundrede tusinder af kroner, som Frederiksberg og  

 Kalundborg kommune har betalt til Børn & Unge Fondens  

 institutioner for at få børnene passet, er i stedet via en smart  

 selskabskonstruktion sendt videre til fonden og brugt til frådseri i  

 fondens bestyrelsen.
B.T. har nærlæst Børn og Unge Fondens  

 seneste regnskab.
Det er uhyggelig læsning, som bestemt ikke er for  

 små uskyldige børn.
Fonden har oprettet og driver tre institutioner.
To  

 på Frederiksberg i København, "Dronning Olga" og  

 "Frydendal", og så en i Kalundborg,  

 "Klosterdal".
I 2001 kom fonden ud med et kæmpe underskud på  

 helt præcist 1.621.195 kr.
Men på trods af den elendige  

 økonomi, så har fonden og bestyrelsen ikke været  

 nærig med at forkæle sig selv.
I regnskabet kan man se, at der er brugt 192.454 kr.  

 på at spise og drikke.
Det er primært bestyrelsen, der har brugt  

 disse penge.
LÆS MERE I  

 DAGENS B.T." Ved brev af 7. november 2003 anmodede Børn og Unge  

 Fonden bladet om at bringe et genmæle i forhold til en række  

 oplysninger i såvel den trykte udgave som internetudgaven.
I  

 internetudgaven drejede det sig om udsagnet: "Købte også  

 kunst for 200.000 kr. til kontoret ".
 Advokat Bjarke Vejby har ved brev af 20. november 2002 til  

 nævnet oplyst, at bladet på en række punkter har bragt et  

 genmæle, blandt andet om spørgsmålet om indkøb af  

 kunst, og at det kun er udsagnene i den trykte udgave om, at  

 "fondsbestyrelsen har ædt og drukket for 192.000 i 2001", der  

 ønskes genmæle i forhold til.
Klageren har i forhold til spørgsmålet om god  

 presseskik anført, at bladets selvopfundne påstande om  

 bestyrelsesmedlemmernes fortæring, rejser og indkøb af kunst er  

 i strid med god presseskik.
Bladet har på et spinkelt og uforsvarligt  

 grundlag fremsat urigtige faktiske oplysninger af krænkende karakter  

 mod fondsbestyrelsen.
De tre konstateringer kan ikke udledes af fondens  

 årsregnskab og har vist sig at være fejlskud.
Påstandene i  

 artiklen har ikke været formuleret som spørgsmål, men som  

 fakta.
Udover at gennemlæse regnskabet, har journalisten ikke foretaget  

 noget researcharbejde, der kunne understøtte rigtigheden af  

 oplysningerne.
Klageren har i den forbindelse anført, at bladet  

 ikke forud for artiklens offentliggørelsen har forespurgt nogen  

 medlemmer af fondsbestyrelsen om rigtigheden af de oplysninger, der ville  

 blive bragt.
De grove urigtige oplysninger kan efter klagers vurdering ikke  

 fremsættes under dække af, at journalisten har søgt at  

 komme i kontakt med bestyrelsesmedlemmerne mandag den 4. november 2002 om  

 eftermiddagen, hvortil bemærkes, at artiklen blev offentliggjort  

 allerede tirsdag den 5. november 2002 kl. 01.54 om natten.
Bladet har anført, at det er korrekt, at  

 udgangspunktet for bladets research var årsregnskabet for 2001 for  

 Børn og Unge Fonden.
Det kan ikke være i strid mod god  

 presseskik at lægge de oplysninger til grund, som fremgår af et  

 aflagt regnskab revideret af en statsautoriseret revisor.
I en meget lille  

 organisation stort set uden ansatte er det velbegrundet at anføre, at  

 bestyrelsen har "brugt" de midler, der ifølge regnskabet er  

 anvendt til repræsentation.
Det er i en fond alene bestyrelsen, der har  

 kompetence til afholde udgifter på fondens vegne.
Der er ikke grundlag  

 for at anlægge en så snæver fortolkning af udsagnet  

 "Åd og drak for 192.000 kr.", at dette ikke dækker en  

 situation, hvor bestyrelsen må antages at have arrangeret og deltaget i  

 de udgiftskrævende arrangementer.
Hertil kommer, at klager fortsat ikke  

 har bestridt, at bestyrelsesmedlemmerne har deltaget i de bespisninger, der  

 er udgiftsført i regnskabet.
Det var ligeledes forsvarligt at antage,  

 at i en lille fond stort set uden ansatte måtte rejse- og  

 transportudgifterne, der er udgiftsført til 179.023 kr., formentlig  

 kunne henføres til bestyrelsen.
Endelig er det såvidt ses  

 ubestridt, at der er indkøbt kunst for en værdi af i alt 161.620  

 kr.   dog ikke 200.000 kr., som skyldtes bladets fejlagtige  

 sammentælling af to balanceposter.
Bladet har oplyst, at journalisten den 4. november 2002  

 lagde en besked hos en person på Børn og Unge Fondens kontor om  

 at bede bestyrelsesformanden  Johnny  Wetterstein om at ringe til bladet,  

 hvilket imidlertid ikke skete.
Bladet kontaktede herefter  

 bestyrelsesmedlemmet  Morten  Engberg, der efter at være forelagt  

 bladets kritiske spørgsmål om fondens økonomi gav udtryk  

 for, at han ikke ville kommentere dette, hvorefter han lagde på.  

 Endelig undlod de sidste bestyrelsesmedlemmer,  Olga  Brüniche-Olsen og  

  Hans  Kirkeby  Vedersø, at ringe tilbage på de beskeder, som  

 journalisten lagde til dem.
Bladet har i den forbindelse anført, at det  

 således må konstateres, at bladets journalist har gjort, hvad der  

 var muligt, dels for at undersøge de kritiserede regnskabsposter  

 gennem interviews med fondens ledelse, dels med henblik på at  

 forelægge bestyrelsen de konstaterede kritikpunkter således, at  

 de pågældende fik lejlighed til at udtale sig herom, inden  

 artiklen blev trykt.
Det er på den baggrund vanskeligt at se, hvilken  

 yderligere research journalisten skulle have foretaget.
Journalisten havde  

 naturligvis ikke adgang til de underliggende regnskabsbilag.
Da  

 fondsbestyrelsen ikke over for bladet ønskede at kommentere sagen,  

 måtte journalisten alene basere sig på oplysningerne indeholdt i  

 et offentlig tilgængeligt regnskab.
Ej heller forud for bladets artikel  

 i den trykte udgave den 6. november 2002 ønskede  Morten  Engberg at  

 udtale sig, ligesom ingen af de øvrige bestyrelsesmedlemmer  ligesom  

 tidligere   ringede tilbage, efter at bladet havde lagt besked om dette.
 Bladet har endelig anført, at de  

 unøjagtigheder, som artiklen rummer, dvs. kunstindkøb for  

 161.620 kr. og ikke 200.000 kr. samt rejseudgifter på 179.923 kr.,  

 hvorfra angiveligt skal fradrages en "egenbetaling" på 75.000  

 kr., og hvor bladet har indrykket genmæle, kunne være  

 undgået, hvis fondens bestyrelsesmedlemmer ikke havde nægtet at  

 udtale sig til bladet, inden artiklen blev offentliggjort.
 I sagens behandling har følgende  

 nævnsmedlemmer deltaget: Niels Grubbe, Finn Rowold, Tage Clausen og Ole  

 Askvig.
 Pressenævnet udtaler:
 I artiklen knyttes Børn og Unge Fondens fire  

 bestyrelsesmedlemmer til afholdelsen af en række udgifter til  

 fortæring, rejser og kunst, og det antydes således, at de  

 pågældende har misbrugt deres stillinger som medlemmer af fondens  

 bestyrelse.
Pressenævnet finder, at bladet   navnlig på  

 grund af det meget usikre grundlag for de antydede misbrug   inden  

 offentliggørelsen burde have søgt oplysningerne  

 efterprøvet, først og fremmest ved at forelægge  

 bestyrelsesmedlemmerne beskyldningerne om, at udgifterne alene kunne  

 henføres til dem.
Nævnet finder herefter, at bladet har handlet  

 i strid med god presseskik, og udtaler sin kritik.
Nævnet  

 bemærker samtidig, at bladet i artiklen burde have angivet, at man  

 forgæves havde forsøgt at forelægge oplysningerne for de  

 pågældende.
 I medfør af medieansvarslovens § 49  

 pålægges det herefter den ansvarshavende redaktør af  

 B.T.s internetavis at offentliggøre følgende:
 "Kendelse fra Pressenævnet:
Den 5. november 2002 bragte B.T.s internetavis en  

 omtale af, at Børn og Unge Fondens bestyrelse havde afholdt en  

 række store udgifter til fortæring, rejser og kunst.
Artiklen tog  

 udgangspunkt i tallene i årsregnskabet for Børn og Unge Fonden  

 for 2001.
 Børn og Unge Fonden har klaget til  

 Pressenævnet, idet man finder, at god presseskik er tilsidesat.
 Pressenævnet udtaler:
 I artiklen knyttes Børn og Unge Fondens fire  

 bestyrelsesmedlemmer til afholdelsen af en række udgifter til  

 fortæring, rejser og kunst, og det antydes således, at de  

 pågældende har misbrugt deres stillinger som medlemmer af fondens  

 bestyrelse.
Pressenævnet finder, at bladet   navnlig på  

 grund af det meget usikre grundlag for de antydede misbrug   inden  

 offentliggørelsen burde have søgt oplysningerne  

 efterprøvet, først og fremmest ved at forelægge  

 bestyrelsesmedlemmerne beskyldningerne om, at udgifterne alene kunne  

 henføres til dem.
Nævnet finder herefter, at bladet har handlet  

 i strid med god presseskik, og udtaler sin kritik.
Nævnet  

 bemærker samtidig, at bladet i artiklen burde have angivet, at man  

 forgæves havde forsøgt at forelægge oplysningerne for de  

 pågældende.
 København, den 22. januar 2003.
