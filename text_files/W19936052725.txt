Ansøgning om patent på »glidningshæmmende gulv- eller  

 bundbelægninger eller -beklædninger og vægbeklædninger, navnlig til  

 metalliske svømmebassiner« afslået.
Uagtet et fransk modhold syntes  

 fjerntliggende i forhold til opfindelsen, der nu søges patenteret, fandtes  

 formålet med de to opfindelser at være det samme.
Det ansøgte ansås bl.a.  

 derfor nærliggende i forhold til den kendte teknik.
År 1993, den 12. november afsagde Patentankenævnet (Grønning-Nielsen, Hans Chr.
Thomsen, Grønbæk, Terndrup Pedersen, Ansgar Sørensen) følgende af 15. oktober 1991 af patent ansøgning nr. 0694/86.
 Den 13. februar 1986 indleverede klageren en ansøgning om patent på  

 »glidningshæmmende gulv- eller bundbelægninger eller -beklædninger og  

 vægbeklædninger, navnlig til metalliske svømmebassiner«.
 Ansøgningens krav lød således:
 »1. Glidningshæmmende gulv- eller bundbelægninger eller -beklædninger  

 og vægbeklædninger, navnlig til metalliske svømmebassiner, navnlig af  

 rustfrit stål, kendetegnet ved, at de plane plader (1) på oversiden  

 har udragende cirkelformede knopper (2).
 2. Beklædning ifølge krav 1, kendetegnet ved, at knopperne (2) er  

 fremstillet ved en prægeproces, som på bagsiden efterlader tilsvarende  

 fordybninger (3).
3. Beklædning ifølge krav 1 eller 2, kendetegnet ved, at knopperne  

 (1) er fremstillet med et tværmål på 6-30 mm, fortrinsvis 7-15 mm, ved en  

 kvadratisk deling på 20-30 mm og med en højde på 1-2 mm.« Patentdirektoratet udtalte i skrivelse af 8. februar 1991:
 »1. Vi kan ikke imødekomme Deres ansøgning, da opfindelsen De søger  

 patent på, efter vores vurdering, ikke adskiller sig tilstrækkeligt fra den  

 kendte teknik og derfor ikke er patenterbar.
 Vi begrunder dette nærmere i det følgende:
 2. Fra fransk patentskrift nr. 1.115.900, se især fig. 1 og 2, kendes en  

 stålplade med udragende cirkelformede knopper på oversiden.
 Indholdet af krav 1 og 2 er hermed i hovedsagen kendt.
3. At angive dimensionerne, som disse fremgår af krav 3, for at opnå en  

 passende komfort og rengøring, mener vi er nærliggende for en fagmand på  

 området.« Klageren indleverede derefter med skrivelse af 6. august 1991 følgende nye  

 krav:
 »1. Glidningshæmmende gulv- eller bund- og vægbeklædning til  

 barfodsområder, navnlig til metalliske svømmebassiner af rustfri metalplade,  

 såsom rustfri stålplade med forhøjninger i form af cirkelformede prægede  

 knopper (2) på oversiden, kendetegnet ved , at knopperne, som hæver  

 sig over den plane plade, har et tværmål på 6-30 mm, hæver sig 1-2 mm over  

 den plane plade og er indrettet i en kvadratisk rasterdeling på 20-30 mm.
2. Beklædning ifølge krav 1, kendetegnet ved, at knopperne (2) har  

 et tværmål på 7-15 mm.« I skrivelsen anførte klageren følgende:
»Det nye krav 1 er afgrænset i forhold til det, som kendes fra fransk  

 patentskrift nr. 1.115.900. Dette patentskrift viser en glidningshæmmende  

 overfladebelægning til flyvepladser, hvor der i en plade af rustfrit metal  

 navnlig stål er indpresset cirkelrunde knopper.
Disse knopper er anbragt i  

 forholdsvis stor afstand og forsat i forhold til hinanden.
Knopdiameteren er  

 lille i forhold til knopafstanden således, at der mellem knopoverfladerne er  

 store fordybede mellemrum.
Desuden har denne overfladebelægning mellem  

 knopperne prægede vandafløbsrender.
En overfladebelægning af denne kendte art  

 er ikke brugbar til svømmebassinbeklædning f.eks. til bassinets kant, da man  

 ikke kan gå på den med bare fødder.
Knopperne og vandafløbsrenderne danner  

 alt for store ujævnheder og desuden er knoppernes forhøjede flader alt for  

 små i forhold til de udstrakte dybere mellemrum mellem knopperne til at  

 tilvejebringe en gulvflade, som muliggør en bekvem og smertefri gang.
 I modsætning dertil er formålet med opfindelsen at tilvejebringe en  

 glidningshæmmende gulv- eller bund- og vægbeklædning, som muliggør en  

 glidningssikret og bekvem gang også for bare fødder og som desuden let lader  

 sig rengøre.
Ved hjælp af en knopindretning som anført i det nye krav 1 sikres et  

 sikkert hold af foden på gulvbelægningen.
Det har også overraskende vist sig  

 at ikke kun knoptværmålet men også knophøjden er af betydning.
Knophøjder på  

 mere end 2 mm opfattes, når de bliver gået på, som ubehagelige og smertende,  

 medens knopper på under 1 mm er nærmest virkningsløse overfor udglidning.
Den  

 opfindelsesmæssige rasterdeling på 20-30 mm i kvadratisk indretning fører til  

 afstande mellem knopperne, som er tilpasset den gennemsnitlige fodbredde for  

 badende, hvorved sikres at de badende altid træder på flere knopper uanset  

 hvorledes foden sættes på belægningen.
Ved den ifølge opfindelsen knoppede  

 plade opstår på denne måde en overraskende behagelig berøringskomfort ved  

 betrædning med bare fødder.
Dette kan forklares ved, at ved den foreslåede  

 knopstørrelse bliver den vædede knop ved berøring med foden ikke helt tør og  

 dermed undgås en ubehagelig følelse i foden.
Desuden muliggør denne  

 knopindretning en god rengøring af belægningen medens det kvadratiske mønster  

 giver retliniet forløbende afløbs- og tørreflader og således svarer til de  

 høje hygiejniske krav, som må stilles til svømmebassiner og lignende.
Det ses således, at det som kendes fra fransk patentskrift nr. 1.115.900  

 dels tilhører et andet fagområde end opfindelsen, dels ikke opfylder  

 opfindelsens formål, hvorfor vi mener, at opfindelsen besidder den fornødne  

 opfindelseshøjde.« Direktoratet afslog ved skrivelse af 15. oktober 1991 ansøgningen med  

 følgende begrundelse:
»1. Vi har tidligere meddelt Dem, at vi af nærmere angivne grunde  

 ikke kunne imødekomme ansøgningen.
Vi mener, at disse grunde stadigvæk er til  

 hinder for, at ansøgningen kan imødekommes, og vi har derfor afslået den  

 under henvisning til patentlovens § 16. Den nærmere begrundelse følger  

 nedenfor.
 2. Fra FR patentskrift 1.115.900, se især side 1, spalte 2, afsnit 2 og 3  

 samt fig. 1 og 2, kendes en stålplade til glidningshæmmende  

 overfladebelægning af flyvepladser, hvor stålpladen er udformet med cirkulære  

 forhøjninger på oversiden.
Vi mener, som vi tidligere har gjort opmærksom på, at det er nærliggende  

 for en fagmand på baggrund af denne kendte teknik, at udforme en stålplade  

 med prægede cirkulære forhøjninger med mål og med indbyrdes placering som det  

 er nærmere angivet i de kendetegnende dele af ansøgningens krav 1 og 2 af 6  

 aug 91 således, at der opnås en behagelig berøringsmæssig komfort, jvf.
Deres  

 indlæg.« Denne afgørelse har klageren ved skrivelse af 9. december 1991 indbragt  

 for Patentankenævnet.
 I klagebegrundelse af 21. april 1992 anførtes bl.a.:
 »..... Det franske patentskrift nr. 1.115.900 (D1) på grundlag af  

 hvilket Patentdirektoratet begrunder sit afslag blev allerede offentliggjort  

 i 1956, altså 30 år før prioritetstidspunktet for den foreliggende ansøgning  

 og det angår en belægning til flyvepladser.
Denne belægning skal tillade at fartøjer kan køre derpå uden risiko for  

 uheld (jfr. side 1, spalte 1, første afsnit). Belægningen skal derfor være  

 forsynet med riller som muliggør bortledning af vand.
En fiksering af den på  

 jorden udlagte belægningsplade sker ved hjælp af ankerelementer vist i fig. 6  

 og 7. For at forhindre udskridning af fartøjer er der på forhøjningerne  

 mellem de regnvandsafledende riller tilvejebragt cirkulære, let koniske  

 fremspring.
Vi kan ikke medgive Patentdirektoratet at det skulle være nærliggende at  

 anvende en sådan belægning, som er indrettet til udlægning på marken og er  

 beregnet for fartøjer som biler og flyvemaskiner, altså til kontakt med  

 hjuldæk, til anvendelse til et andet formål nemlig i det foreliggende  

 tilfælde som en gulv- eller bundbelægning til et barfodsområde.
Ved kørende  

 fartøjer, og navnlig ved højere hastigheder som uundgåeligt optræder ved  

 flyvemaskiners start, findes faren for aquaplaning.
Ved aquaplaning bliver en  

 film af vand mellem hjuldækket og underlaget ikke fortrængt, men opbygget.  

 Det roterende dæk opbygger et kileformet, forud løbende vandlag, som ikke kun  

 forårsager at drivkraft eksempelvis ikke kan overføres fra dækket til  

 underlaget som det kræves ved et køretøjs drivende hjul, men denne opsvømning  

 af hjulet bevirker også at selv styrekræfter, altså tværkræfter, ikke kan  

 overføres således,at fartøjet ikke kan styres.
Som forholdsregel mod sådan  

 aquaplaning drages omsorg for at underlaget kan bortlede vandet, ligesom  

 dækket selv har kanaler som sørger for bortledning af vand i dækket.
Den  

 opgave som stilles for en belægning som den i D1 beskrevne består nu i på den  

 ene side at aflede regnvand og på den anden side at give dækket en yderligere  

 modstand, dvs. de let koniske forhøjninger.
Ved den foreliggende opfindelse drejer det sig imidlertid om en belægning  

 til barfodsområder til menneskelig benyttelse.
Dvs. belægningen må være  

 således udformet, at den udover at være sikker at gå på, også er smertefri  

 ved benyttelse.
Fodens anatomi bestemmer i det væsentlige de forskellige  

 bevægelsesforløb.
Således optræder berøring med underlaget ved løb som regel  

 kun med de forreste fodballer og tæerne således, at navnlig fodballerne og  

 storetåen udsættes for en meget stor belastning Ved lavere hastighed for  

 mennesket bliver foden afviklet fra hælen til det forreste fodballeområde,  

 hvorved belastningsspidsen forskydes fra hælen til det forreste  

 fodballeområde og navnlig storetåen.
 Først med udformningen ifølge den foreliggende opfindelse med knopper med  

 den i ansøgningen nævnte diameter, højde og rasterdeling er muliggjort en  

 tilsvarende gang- og også løbekomfort for brugeren, hvorved rasterdelingen  

 samtidig sikrer en særlig gunstig sikkerhed mod glidning.
For at underbygge ovenstående vil vi se på hvilken fagmand, der er  

 relevant i den foreliggende sag.
Den relevante fagmand er således ikke den  

 procesfagmand, som ville fremstille de forskellige profilerede plader, men  

 den fagmand, som bestemmer udformningen af pladernes profilering, eventuel  

 under konsultation af en procesteknikker for at sikre at det fastlagte profil  

 er praktisk udførligt.
Den fagmand, som ville bestemme udformningen af  

 overfladebelægningen ifølge D1 til flyvepladser for at tilvejebringe en  

 skridsikker kørebane ville formodentlig være en vejtekniker, medens det ville  

 være utænkeligt at samme vejtekniker skulle give sig af med kon struktion af  

 svømmehaller og badebassiner, hvor der som nævnt ovenfor stilles helt  

 specielle krav til de skridsikre overflader fordi de ikke må være smertefulde  

 at gå på med bare fødder, men tværtimod skal være komfortable.
På den anden  

 side ville det også være utænkeligt at den fagmand, som konstruerer  

 skridsikre gangbelægninger navnlig til barfodsgang skulle have kendskab til  

 overfladebelægninger i lufthavne.
Derfor finder vi ikke at det er nærliggende  

 for »fagmanden« at eftergøre den foreliggende opfindelse på  

 grundlag af indholdet af D1.
Selvom fagmanden mod forventning skulle have kendskab til belægningspladen  

 ifølge D2 ville den ikke lede ham til opfindelsen: Den kendte plade ville med  

 sine kanaler ved forsøg vise sig at være ukomfortabel at gå på.
Der er intet  

 i den under sagsbehandlingen fremdragne kendte teknik, der for fagmanden  

 indikerer at den kendte plade kan gøres komfortabel at gå på under  

 opretholdelse af sikkerhed mod udskridning ved at udelade kanalerne og  

 tilvejebringe de cirkulære knopper på den i den foreliggende ansøgnings krav  

 1 anførte måde.
Tværtimod ville forsøg let kunne lede fagmanden til den  

 konklusion, at det ikke lod sig gøre at finde en løsning der tilgodeser begge  

 behov, nemlig sikkerhed mod udskridning og gangkomfort.
Afslutningsvis skal vi bemærke, at den europæiske patentmyndighed har  

 udstedt EP patent nr. 0191.486 for den samme opfindelse på grundlag af  

 patentkrav, som svarer til de i den foreliggende danske ansøgning verserende  

 krav.
Ligesom i den foreliggende danske sag, har der i den europæiske sag  

 under sagsbehandlingen være fremdraget fransk patentskrift nr. 1.115.900.
KONKLUSION På baggrund af ovenstående skal vi anmode Patentankenævnet om at  

 underkende Patentdirektoratets afslag af 15. oktober 1991 og sende sagen  

 tilbage til Patentdirektoratet til videre behandling med henblik på  

 godkendelse.' Patentankenævnet har behandlet sagen på sit møde den 23. september 1993.
 For klageren mødte civilingeniør Knud Raffnsøe og civilingeniør Bjørn  

 Barker.
Civilingeniør Bjørn Barker forelagde sagen i det væsentlige under  

 henvisning til de til Direktoratet og Ankenævnet fremsendte skriftlige  

 indlæg.
Det blev fremhævet, at der er stor forskel i den konkrete  

 udførelsesform mellem den ansøgte opfindelse og opfindelsen i det franske  

 modhold.
Det franske patent kunne derfor ikke siges at gøre den danske  

 opfindelse nærliggende for en fagmand.
Den europæiske patentmyndighed som  

 også havde behandlet det franske modhold, havde udtalt, at det ikke var  

 rimeligt at inddrage kendt teknik fra et andet område og havde udstedt patent  

 på opfindelsen, der nu ønskes patenteret.
 Ankenævnet skal udtale:
 Uagtet det franske modhold synes fjerntliggende i forhold til opfindelsen,  

 der nu søges patenteret, findes formålet med de to opfindelser at være det  

 samme.
Herefter og idet det tiltrædes, at det ansøgte må anses for nærliggende i  

 forhold til den kendte teknik bestemmes:
 Den påklagede afgørelse stadfæstes.
