Bilag 1 Betænkning afgivet af Erhvervsudvalget den 26. maj 2011 Betænkning over Forslag til lov om ændring af lov om håndhævelse af udbudsreglerne m.v. og lov om indhentning af tilbud på visse offentlige og offentligt støttede kontrakter (Effektivisering af sagsbehandlingen i Klagenævnet for Udbud m.v.) [af økonomi- og erhvervsministeren (Brian Mikkelsen)] 1. Ændringsforslag Økonomi- og erhvervsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 29. april 2011 og var til 1. behandling den 5. maj 2011. Lovforslaget blev efter 1. behandling henvist til behandling i Erhvervsudvalget.
Dispensation fra § 8 a, stk. 2, i Folketingets forretningsorden Udvalget anmoder om, at Folketinget dispenserer fra reglen i forretningsordenen om, at 2. behandling af lovforslaget ikke må finde sted før 2 dage efter, at offentliggørelsen af betænkningen har fundet sted.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 29. april 2011 sendte økonomi- og erhvervsministeren de indkomne høringssvar og et notat herom til udvalget. Økonomi- og erhvervsministeren har den 5. og 18. maj 2011 sendt supplerende høringssvar og notater herom til udvalget.
Spørgsmål Udvalget har stillet 8 spørgsmål til økonomi- og erhvervsministeren til skriftlig besvarelse, som denne har besvaret.
3. Indstillinger og politiske bemærkninger Indstillinger Et flertal i udvalget (V, DF og KF) indstiller lovforslaget til vedtagelse med de stillede ændringsforslag.
Et mindretal i udvalget (S og SF) vil stemme hverken for eller imod lovforslaget ved 3. behandling.
Mindretallet vil stemme hverken for eller imod de stillede ændringsforslag.
Et andet mindretal i udvalget (RV) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
Et tredje mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Politiske bemærkninger Socialdemokratiets, Dansk Folkepartis og Socialistisk Folkepartis medlemmer af udvalget finder, at det er vigtigt, at der er et effektivt og smidigt klagesystem ved indkøb, udbud og annonceringer, der bl.a. sikrer, at der ved tvister er mulighed for, at de offentlige myndigheder hurtigst muligt kan indgå kontrakt med den virksomhed, som er den rette vinder af udbuddet.
Virksomhederne har samtidig brug for hurtigt at kunne få afgjort, om udbudsprocessen og tildelingen af en opgave er sket korrekt og efter reglerne.
Et ineffektivt og usmidigt klagesystem med lange sagsbehandlingstider skaber blokeringer for, at offentlige myndigheder finder det attraktivt at udbyde opgaver, da det forsinker og fordyrer udbudsprocessen og løsningen af offentlige opgaver.
Samtidig betyder det høje omkostninger for virksomhederne, som ikke kan indgå kontrakter med de offentlige myndigheder.
Derfor er det nødvendigt at tilstræbe, at den gennemsnitlige sagsbehandlingstid i Klagenævnet for Udbud ikke overstiger 3 måneder.
Samtidig skal nævnet fungere mere effektivt ved, at der bl.a. indføres resultatmål for sagsbehandlingstiden, og at nævnet i højere grad fastansætter dommere, så dommerne får større kendskab og faglig dybde til områdets kompleksitet.
Udpegningen af de sagkyndige medlemmer skal også ændres, så personerne i endnu højere grad besidder de nødvendige kompetencer inden for nævnets faglige områder.
En ny model for udpegningen af sagkyndige bør ikke automatisk ske via ministerier og organisationer, men tage udgangspunkt i de miljøer, hvor de faglige kompetencer er til stede.
Det er ikke partiernes indtryk, at klagenævnets virksomhed bliver mere effektiv med dette lovforslag.
S, DF og SF finder, at lovforslaget fokuserer meget på det juridiske med det resultat, at virksomhederne i større udstrækning bliver tvunget til at benytte advokater.
S, DF og SF er også betænkelige ved den mindre fokus på de sagkyndige.
 Enhedslistens medlem af udvalget vil stemme imod lovforslaget, da det er en del af regeringens politik om, at mere og mere skal i udbud og udliciteres.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af økonomi- og erhvervsministeren, tiltrådt af et flertal (V, DF, KF og RV):
 1) I den under nr. 12 foreslåede ændring af § 15, stk. 5, indsættes efter »ændres«: »»§ 6, stk. 4« til: »§ 6, stk. 5« og«.
[Konsekvensændring som følge af lovforslagets § 1, nr. 4] 2) Efter nr. 15 indsættes som nyt nummer:
»01. I § 20, stk. 1, ændres »§ 18, stk. 3« til: »§ 18, stk. 2«.« [Konsekvensændring som følge af lovforslagets § 1, nr. 13] Bemærkninger Til nr. 1 Der er tale om en konsekvensændring som følge af lovforslagets § 1, nr. 4, der indsætter et nyt stk. 2 i § 6, hvorefter stk. 2-4 bliver stk. 3-5. § 15, stk. 5, henviser til § 6, stk. 4. Henvisningen skal derfor ændres til § 6, stk. 5.
Til nr. 2 Der er tale om en konsekvensændring som følge af lovforslagets § 1, nr. 13, der ophæver § 18, stk. 2, hvorefter stk. 3 og 4 bliver stk. 2 og 3. § 20, stk. 1, henviser til § 18, stk. 3. Henvisningen skal derfor ændres til § 18, stk. 2.
Helge Sander (V) fmd.
Torsten Schack Pedersen (V) Marion Pedersen (V) Lars Christian Lilleholt (V) Erling Bonnesen (V) Colette L.
Brix (DF) nfmd.
Pia Adelsteen (DF) Carina Christensen (KF) Rasmus Jarlov (KF) Orla Hav (S) Benny Engelbrecht (S) Henrik Dam Kristensen (S) Niels Sindal (S) Karsten Hønge (SF) Steen Gade (SF) Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
