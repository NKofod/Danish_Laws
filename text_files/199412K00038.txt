Nr LSF 38 Forslag til Lov om ændring af straffeloven (Besiddelse af børnepornografi) Fremsat af justitsministeren (Bjørn Westh) den 2. november 1994 Vedtaget ved tredjebehandling den 16. december 1994 Lov nr. 1100 af 21/12/1994 § 1 I straffeloven, jf. lovbekendtgørelse nr. 886 af 30. oktober 1992, som  

 ændret ved lov nr. 366, 367 og 369 af 18. maj 1994 samt lov nr. 431 af 1.  

 juni 1994, foretages følgende ændring:
 I § 235 indsættes som stk. 2:
»Stk. 2. Den, som besidder fotografier, film eller lignende af børn,  

 der har samleje eller anden kønslig omgængelse end samleje, straffes med  

 bøde.
På samme måde straffes den, som besidder fotografier, film eller  

 lignende af børn, der har kønslig omgang med dyr, eller som anvender  

 genstande på groft utugtig måde.« § 2 Loven træder i kraft den 1. marts 1995.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
Oprindeligt fremsat forslag § 1 I straffeloven, jf. lovbekendtgørelse nr. 886 af 30. oktober 1992, som  

 ændret ved lov nr. 366, 367 og 369 af 18. maj 1994 samt lov nr. 431 af 1.  

 juni 1994, foretages følgende ændring:
 1. I § 235 indsættes som stk. 2:
»Stk. 2. Den, som besidder fotografier, film eller lignende af børn,  

 der har samleje eller anden kønslig omgængelse end samleje, straffes med  

 bøde.« § 2 Loven træder i kraft den 1. marts 1995.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Indledning Lovforslaget har til formål at øge beskyttelsen af børn mod seksuelt  

 misbrug ved at kriminalisere besiddelse af grovere, børnepornografisk  

 materiale.
I tilknytning hertil er det hensigten at iværksætte forskellige  

 administrative tiltag.
For at udbygge samarbejdet mellem politikredsene i  

 sager om børnepornografi er det tanken at samle oplysninger indsamlet ved  

 efterforskning i de enkelte politikredse centralt hos Rigspolitichefen.  

 Endvidere vil Justitsministeriet søge samarbejdet med udenlandske myndigheder  

 styrket dels via den svenske forbindelsesofficer i Sydøstasien, dels ved  

 udveksling af oplysninger og koordination af den politimæssige indsats gennem  

 den internationale politiorganisation, Interpol.
2. Gældende ret 2.1. I 1969 blev salg af pornografiske billeder, herunder også  

 billeder af børn, afkriminaliseret, jf. lov nr. 224 af 4. juni 1969. Som en  

 særlig beskyttelse af børn og unge opretholdtes dog som straffelovens § 234  

 et forbud mod at sælge utugtige billeder eller genstande til personer under  

 16 år.
2.2. Spørgsmålet om gennemførelse af et forbud mod udbredelse af  

 børnepornografiske billeder blev drøftet i Folketinget i folketingsåret  

 1978-79 på grundlag af et forslag herom, der var fremsat af medlemmer af  

 Kristeligt Folkeparti, jf.
Folketingstidende 1978/79, sp. 5242, 7196-205, og  

 tillæg A, sp. 2281-84. Dette forslag blev ikke færdigbehandlet i  

 folketingsåret 1978-79. I forbindelse med lovforslagets behandling i  

 Retsudvalget gav den daværende justitsminister (Nathalie Lind) imidlertid  

 udtryk for, at Justitsministeriet i samarbejde med Straffelovrådet ville  

 overveje udformningen af et forbud mod salg m.v. af børnepornografi.
2.3. Justitsministeren (Henning Rasmussen) fremsatte den 20.  

 december 1979 et forslag til lov om ændring af borgerlig straffelov - om  

 indsættelse af § 235 i straffeloven - hvorved erhvervsmæssigt salg og anden  

 udbredelse af utugtige fotografier af børn samt fremstilling og fremskaffelse  

 af sådant materiale med forsæt hertil blev gjort strafbar.
I overensstemmelse  

 med indstillingen fra et flertal af Straffelovrådets medlemmer omfattede  

 strafferammen alene bøde.
Der henvises herom til Folketingstidende 1979/80  

 (2. samling), sp. 2813-14, 4550-72, 10432-45, 10621-23, tillæg A, sp.  

 1761-88, og tillæg B, sp. 833-38.
 Lovforslaget byggede på en udtalelse af 10. oktober 1979 fra  

 Straffelovrådet, der bl.a. indeholdt en udførlig gennemgang af de  

 synspunkter, der kunne tale for og imod et forbud mod udbredelse af  

 børnepornografi.
På den ene side kunne det anføres, at en række bestemmelser i straffeloven  

 allerede værnede mod seksuelt misbrug af børn.
Således ville optagelse af  

 pornografiske billeder af børn kunne straffes efter § 232 om  

 blufærdighedskrænkelse.
Efter denne bestemmelse kan der idømmes fængsel  

 indtil 4 år.
Selve den seksuelle handling, som en optagelse angik, ville  

 kunne straffes efter § 222 om samleje med børn under 15 år eller §§ 224 og  

 225, jf. eventuelt tillige § 226, om anden kønslig omgængelse end samleje med  

 børn under 15 år.
Efter disse bestemmelser kan der idømmes fængsel indtil 6  

 år, og under visse skærpende omstændigheder fængsel indtil 10 år.
Andre  

 personer impliceret i optagelsen, f.eks. producenter, instruktører eller  

 fotografer, ville kunne straffes efter reglerne om medvirken i straffelovens  

 § 23.
På den anden side måtte det erkendes, at det i praksis kunne være  

 forbundet med store bevismæssige vanskeligheder at gennemføre strafansvar  

 efter de nævnte bestemmelser.
Det kunne således være vanskeligt at skaffe  

 oplysninger om de personer, der havde foretaget eller medvirket ved  

 optagelsen af billederne, og om de nærmere omstændigheder i forbindelse med  

 optagelsen.
Billederne kunne således være optaget og produceret i udlandet,  

 eller produktionen kunne være sket her i landet på grundlag af  

 negativmateriale, der var optaget i udlandet eller eventuelt her i landet af  

 personer uden nærmere forbindelse med producenten.
Endvidere blev det hævdet, at den børnepornografi, som seksuelle afvigere  

 var i besiddelse af, i et vist omfang kunne forebygge sædelighedsforbrydelser  

 over for børn.
Der var imidlertid ikke entydigt belæg for dette synspunkt.
 Herudover blev der peget på risikoen for, at en legal omsætning af  

 børnepornografi ville blive afløst af et sort marked, muligvis endog med en  

 tendens til øget nyproduktion af børnepornografi.
Efter Straffelovrådets opfattelse var der en betydelig tvivl om, hvorledes  

 man skulle vurdere og afveje argumenterne for og imod en nykriminalisering på  

 dette område.
Det drejede sig om hensyn, som var vanskelige at sammenligne,  

 og som rummede flere usikre skøn over de faktiske virkninger, en lovregel  

 kunne ventes at få.
Rådet ville dog efter en samlet vurdering ikke afvise, at  

 det kunne være berettiget at lægge hovedvægten på hensynet til beskyttelse af  

 børn mod misbrug i forbindelse med fotografiske optagelser, og man fandt  

 derfor ikke grundlag for at udtale sig imod en kriminalisering, jf. nærmere  

 Folketingstidende 1979/80 (2. samling), tillæg A, sp. 1780-88.
Spørgsmålet om at kriminalisere køb eller besiddelse af børnepornografisk  

 billedmateriale i videre omfang blev ikke nærmere debatteret under  

 Folketingets behandling af lovforslaget.
Man var derimod meget opmærksom på  

 spørgsmålet om nytteeffekten af et forbud mod udbredelse af børnepornografi  

 som middel til at nedsætte og forebygge det seksuelle misbrug af børn i  

 forbindelse med optagelser.
2.4. Ved lov nr. 252 af 16. juni 1980 blev § 235 herefter indsat i  

 straffeloven.
Efter denne bestemmelse er det strafbart erhvervsmæssigt at  

 sælge eller på anden måde udbrede eller med forsæt hertil at fremstille eller  

 skaffe sig utugtige fotografier, film eller lignende af børn.
Om den nærmere afgrænsning af udtrykket »utugtige« henvises til  

 Straffelovrådets udtalelse, jf.
Folketingstidende 1979/80 (2. samling),  

 tillæg A, sp. 1782-85. Herefter må billeder af børn i situationer, som efter  

 deres karakter er omfattet af straffelovens §§ 222, 224 eller 225 (samleje  

 eller anden kønslig omgængelse end samleje) umiddelbart anses for  

 »utugtige«.
Derimod vil ikke alle forhold, der omfattes af § 232 om  

 blufærdighedskrænkelse, være omfattet af forbudet mod udbredelse af  

 børnepornografi.
Hovedvægten må lægges på, om billedet viser et barn, der  

 deltager i kønsligt forhold, eller et barn, over for hvem der i øvrigt i  

 forbindelse med optagelsen må antages at være foretaget en groft krænkende  

 handling, f.eks. ved at anvende barnet som model for fotografering af  

 kønsdele eller af seksuelt prægede berøringer.
Almindelige nøgenbilleder af  

 børn, eksempelvis under leg på stranden, falder derimod uden for det  

 strafbare område.
2.5. Strafferammen i § 235, der oprindelig var bøde, blev skærpet  

 ved en ændring af straffeloven i 1989, jf. lov nr. 272 af 3. maj 1989,  

 således at der ud over bøde blev mulighed for at idømme straf af hæfte eller  

 fængsel indtil 6 måneder.
Baggrunden for udvidelsen af strafferammen var et  

 ønske om på en bedre måde at markere samfundets afstandtagen fra denne  

 forbrydelsestype og samtidig gøre det strafferetlige værn mod seksuel  

 udnyttelse af børn i erhvervsmæssigt øjemed mere effektivt.
Der henvises til  

 Folketingstidende 1988/89, sp. 1918-20, 2548-64, 8550-51, 8706-07, tillæg A,  

 sp. 2855-72, og tillæg B, sp. 1059-74.
 3. Anbefalinger fra FN, Europarådet og Nordisk Råd.
3.1. Efter art. 34 i FN's konvention af 20. november 1989 om barnets  

 rettigheder, jf. bekendtgørelse nr. 6 af 16. januar 1992, påtager  

 deltagerstaterne sig at beskytte barnet mod alle former for seksuel  

 udnyttelse og seksuelt misbrug.
Med henblik herpå skal deltagerstaterne især  

 tage alle »passende« nationale, bilaterale og multilaterale  

 forholdsregler for at forhindre:
»(a) at et barn overtales eller tvinges til at deltage i nogen form  

 for ulovlig seksuel aktivitet; (b) at børn udnyttes til prostitution eller andre former for ulovlig  

 seksuel aktivitet; (c) at børn udnyttes i pornografiske forestillinger og materialer.« FN's konvention om barnets rettigheder er for Danmarks vedkommende trådt i  

 kraft den 18. august 1991.
 I henhold til konventionens art. 44 har Danmark i august 1993 afgivet en  

 rapport til FN's generalsekretær om de foranstaltninger, der i Danmark er  

 truffet for at virkeliggøre de rettigheder, som er anerkendt i konventionen.  

 Rapportens side 46-47 beskriver opfyldelsen af den konventionsmæssige  

 forpligtelse i art. 34 til at tage alle passende nationale forholdsregler.  

 Der henvises her til, at straffeloven indholder en række bestemmelser, der  

 har til formål at beskytte børn mod seksuel udnyttelse og seksuelt misbrug.  

 Foruden § 235 om forbud mod udbredelse af børnepornografi nævnes §§ 210, 222-  

 223 og 228-229 om seksuel udnyttelse af børn samt § 234 om forbud mod salg af  

 utugtige billeder og genstande til personer under 16 år.
 Konventionens art. 34 pålægger ikke deltagerlandene at kriminalisere  

 besiddelse af børnepornografi, og Danmark opfylder således allerede i dag  

 denne bestemmelse.
3.2. FN's Menneskerettighedskommission har den 5. marts 1992  

 vedtaget et handlingsprogram vedrørende salg af børn, børneprostitution og  

 børnepornografi (resolution 1992/74), der i pkt. 53 indeholder en opfordring  

 til medlemslandene om at kriminalisere besiddelsen af børnepornografi.
En  

 lignende anbefaling fremgår af pkt. 254 i den seneste årlige rapport af 14.  

 januar 1994 fra den af kommissionen udpegede særlige rapportør vedrørende  

 salg af børn, børneprostitution og børnepornografi, jf. herved  

 Menneskerettighedskommissionens resolution af 9. marts 1994 (nr. 1994/92),  

 der tiltræder rapportens anbefalinger.
Der er endvidere truffet beslutning om at nedsætte en arbejdsgruppe under  

 kommissionen, der skal udarbejde retningslinier for en mulig (bindende)  

 valgfri tillægsprotokol til konventionen om barnets rettigheder omhandlende  

 salg af børn, børneprostitution og børnepornografi.
Herom henvises til pkt.  

 17 i Menneskerettighedskommissionens resolution af 9. marts 1994 (nr.  

 1994/90).
3.3. Europarådet har anbefalet dets medlemslande at overveje det  

 tilrådelige i at kriminalisere besiddelsen af børnepornografi (»examine  

 the advisability of introducing penal sanctions for mere possession of  

 pornographic material involving children«), jf. pkt.
B.2. i  

 rekommandation nr.
R (91) 11 om seksuel udnyttelse, pornografi, prostitution  

 af og handel med børn og unge, vedtaget af Europarådets Ministerkomite den 9.  

 september 1991.
 3.4. Endelig har Nordisk Råd i en rekommandation nr. 9/1994 af 9.  

 marts 1994 anbefalet Nordisk Ministerråd at gennemføre de nødvendige  

 foranstaltninger for, at besiddelse af børnepornografi kriminaliseres i  

 Norden.
4. Retstilstanden i Norge og Sverige 4.1. Ved lov nr. 49 af 22. maj 1992 gennemførtes en ændring af den  

 norske straffelovs § 211, hvorved besiddelse af børnepornografisk  

 billedmateriale blev gjort strafbar.
Efter straffelovens § 211, stk. 1, litra d, straffes således med bøde  

 eller fængsel indtil 2 år eller med begge dele den: »som besitter eller  

 innfører bilder, film, videogram eller lignende, hvor noen som er, må regnes  

 å være eller fremstilles som å være under 16 år, er vist på en utugtig eller  

 pornografisk måte.« Med udtrykkene »utugtig« og »pornografisk« menes  

 ifølge bestemmelsens stk. 2: »kjønnslige skildringer som virker støtende  

 eller på annen måte er egnet til å virke menneskelig nedverdigende eller  

 forrående, herunder kjønnslige skildringer med bruk av barn, dyr, vold, tvang  

 og sadisme.« Efter samme bestemmelses stk. 4 straffes sådanne handlinger, uanset at  

 handlingen i det enkelte tilfælde alene kan tilregnes gerningsmanden som  

 uagtsom.
Strafferammen er i så fald bøde og/eller fængsel indtil 6 måneder.
Til de nævnte bestemmelser føjes i § 211, stk. 5, en regel om strafansvar  

 for visse undladelsesforbrydelser bl.a. med tilknytning til besiddelse af  

 børnepornografisk materiale.
Således bestemmes det i stk. 5, at: »På  

 samme måte straffes den innehaver eller overordnede som forsetlig eller av  

 uaktsomhet unnlater å hindre at det i en virksomhet blir foretatt handling  

 som nevnt i denne paragraf.« Ved strafudmålingen er det ifølge § 211, stk. 6, en skærpende  

 omstændighed, at det pornografiske materiale skildrer brug af børn, dyr,  

 vold, tvang og sadisme.
 4.2. Efter gældende svensk ret er det ikke strafbart at besidde  

 børnepornografiske skrifter eller film.
 Den svenske straffelov (Brottsbalken) kap. 16, § 10 a, fastsætter, at:  

 »Den som skildrar barn i pornografisk bild med uppsåt att bilden sprides  

 eller som sprider sådan bild av barn dømes, om inte gærningen med hænsyn till  

 omstændigheterna ær førsvarlig, før barnpornografibrott till bøter eller  

 fængelse i høgst två år«.
Spørgsmålet om at kriminalisere besiddelsen af børnepornografisk materiale  

 er behandlet i en betænkning fra 1993 fra det svenske Justitsministerium:  

 »Økat skydd før barn.
Ytterligare åtgærder mot sexuella øvergrepp m.m.  

 » (Ds 1993:80). Det konkluderes i betænkningen, at en kriminalisering af  

 besiddelse af børnepornografisk materiale ikke bør gennemføres.
Dette  

 begrundes navnlig med, at en sådan kriminalisering ville indebære en  

 undtagelse fra selve grundtanken i de forfatningsretlige regler i  

 »tryckfrihetsførordningen« og  

 »yttrandefrihetsgrundlagen«, og at der allerede foreligger  

 tilstrækkelige strafferetlige instrumenter til at gribe ind mod  

 børnepornografi, jf. nærmere betænkningen s. 31-32.
 Riksdagen har i juni 1994 truffet beslutning om at kriminalisere  

 besiddelsen af børnepornografisk materiale med virkning fra den 1. januar  

 1999. Med virkning allerede fra den 1. januar 1995 indføres adgang til at  

 konfiskere sådant materiale, dog uden at indehaveren kan straffes.
Det sene ikrafttrædelsestidspunkt for så vidt angår strafansvaret for  

 besiddelsen af børnepornografi skal ses i sammenhæng med, at indførelsen af  

 et sådant strafansvar forudsætter en ændring af den svenske forfatning.
En  

 forslag om forfatningsændring skal som udgangspunkt fremsættes senest 9  

 måneder før det rigsdagsvalg, der skal finde sted inden den påkrævede anden  

 rigsdagsafstemning om forslaget.
Der var kun tilstrækkeligt stort flertal  

 (mindst 5/6) for at fravige tidsfristen på 9 måneder for så vidt angik  

 forslaget om konfiskation.
Ovennævnte beslutninger skal således bekræftes  

 efter henholdsvis rigsdagsvalget i 1998 og det netop gennemførte  

 rigsdagsvalg.
5. Beslutningsforslag om forbud mod køb eller besiddelse af  

 børnepornografi 5.1. Forslag om gennemførelse af et forbud mod køb eller  

 besiddelse af børnepornografisk materiale blev fremsat i form af  

 beslutningsforslag i juni og oktober 1993 af medlemmer af Venstre og Det  

 Konservative Folkeparti.
Herom henvises til Folketingstidende 1992/93, sp.  

 10299 og tillæg A, sp. 10563, samt Folketingstidende 1993/94, sp. 548,  

 1982-2020, 11974-89, tillæg A, sp. 589, og tillæg B, sp. 1633.
Beslutningsforslaget blev forkastet i overensstemmelse med en indstilling  

 fra et flertal af medlemmerne i Folketingets Retsudvalg, der henviste til, at  

 det foreslåede område for kriminalisering af besiddelsen af børnepornografi  

 var for bredt og unuanceret.
Samtidig blev justitsministeren opfordret til at  

 afholde en høring for Retsudvalgets medlemmer om børnepornografi for at  

 skaffe et sagligt grundlag for at vurdere, hvorledes et lovgivningsinitiativ  

 kunne udformes, således at seksuelt misbrug af børn hindres bedst muligt.
 En sådan høring blev afholdt den 5. september 1994 med deltagelse af  

 sagkyndige med lægefaglig og kriminologisk indsigt, repræsentanter for  

 politiet og anklagemyndigheden samt repræsentanter for henholdsvis Foreningen  

 af Pædofile og Foreningen Red Barnet.
 5.2. I tilknytning til behandlingen af beslutningsforslaget  

 anmodede Justitsministeriet Rigsadvokaten om i samarbejde med bl.a.  

 Rigspolitichefen og politikredsene at foretage en undersøgelse af politiets  

 fund i praksis af børnepornografi og efterforskningsmulighederne i den  

 forbindelse.
 Rigsadvokaten har i en skrivelse af 3. februar 1994, der er sendt til  

 Folketingets Retsudvalg den 21. februar 1994, redegjort for resultaterne af  

 undersøgelsen.
 Rigsadvokaten har i lyset af den gennemførte undersøgelse bl.a givet  

 udtryk for, at en udbygning af samarbejdet mellem politikredsene indbyrdes,  

 med Rigspolitichefen og med udenlandske myndigheder, f.eks. via den svenske  

 forbindelsesofficer i Sydøstasien og Interpol, kan bidrage til en  

 effektivisering af retsforfølgningen i sager om børnepornografi.  

 Rigsadvokaten har i den forbindelse anbefalet, at fremtidige oplysninger  

 samles centralt hos rigspolitichefembedet.
 Det er efter Rigsadvokatens opfattelse meget tvivlsomt, om der er knyttet  

 så væsentlige præventive virkninger til en kriminalisering af den blotte  

 besiddelse af børnepornografisk materiale, at en sådan kriminalisering  

 overstiger de principielle betænkeligheder ved indgrebene i privatlivets  

 sfære, som denne kriminalisering med tilknyttet behov for efterforskning vil  

 medføre.
6. Justitsministeriets overvejelser og forslag 6.1. Efter den gældende § 235 er besiddelse af børnepornografisk materiale  

 ikke i sig selv strafbart.
Strafansvar efter bestemmelsen ifaldes kun, hvis  

 man erhvervsmæssigt sælger eller på anden måde udbreder eller med forsæt  

 hertil fremstiller eller skaffer sig materialet.
Som anført ovenfor i pkt. 2.3. vil selve optagelsen af børnepornografiske  

 billeder efter omstændighederne kunne indebære en overtrædelse af andre  

 straffelovsbestemmelser, særligt §§ 222, 224, 225 og 232. Baggrunden for den  

 nugældende bestemmelse i § 235 var imidlertid bl.a., at det i praksis havde  

 vist sig at være forbundet med store bevismæssige vanskeligheder at  

 gennemføre strafansvar efter de nævnte bestemmelser.
Det nuværende forbud mod  

 erhvervsmæssig udbredelse af børnepornografi er således navnlig begrundet i  

 hensynet til forebyggelse af overgreb mod børn i forbindelse med fotografiske  

 optagelser.
 Både FN's Menneskerettighedskommission og Nordisk Råd har anbefalet, at  

 den blotte besiddelse af børnepornografi kriminaliseres, ligesom Europarådets  

 Ministerkomite har henstillet, at spørgsmålet gøres til genstand for nærmere  

 overvejelser, jf. nærmere ovenfor i pkt. 3.
 I Norge er der gennemført regler, der kriminaliserer besiddelse af  

 børnepornografi, og i Sverige har Riksdagen truffet beslutning om at  

 kriminalisere besiddelsen af børnepornografisk materiale, jf. nærmere ovenfor  

 i pkt. 4.
På baggrund af, at produktion af børnepornografisk materiale i mange  

 tilfælde sker ved alvorlige strafbare handlinger mod børn, kan det virke  

 stødende, at besiddelsen af materialet ikke er strafbar.
Et forbud mod  

 besiddelse af børnepornografisk materiale markerer en klar afstandtagen fra  

 seksuelt misbrug af børn, samtidig med at det bidrager til at værne børns  

 rettigheder.
Dertil kommer, at et forbud mod besiddelse muligvis vil kunne  

 medføre en vis begrænsning af efterspørgslen efter børnepornografisk  

 materiale og dermed også produktionen og de dertil knyttede seksuelle  

 overgreb mod børn.
Det må imidlertid erkendes, at vurderingen af virkningerne af et forbud  

 mod besiddelse af børnepornografi er forbundet med en vis usikkerhed.
Det  

 forekommer navnlig vanskeligt at afgøre, hvilken vægt man skal tillægge  

 argumenter om, at børnepornografi kan have en kriminalitetsforebyggende  

 virkning.
Den overordnede målsætning må selvsagt være at modvirke enhver form for  

 seksuelle overgreb mod børn, dvs. såvel misbrug i forbindelse med produktion  

 af børnepornografi som seksualforbrydelser, der ikke har tilknytning hertil.  

 Et væsentligt spørgsmål er derfor, om man samlet bedst opnår en reduktion af  

 antallet af seksuelle overgreb mod børn ved at forbyde besiddelse af  

 børnepornografi eller ved at opretholde den gældende retstilstand ud fra den  

 betragtning, at børnepornografien muligt kan have den positive virkning, at  

 den afholder nogen fra at begå sædelighedsforbrydelser mod børn.
Overvejelser  

 af lignende karakter spillede også en fremtrædende rolle ved gennemførelsen  

 af den nuværende § 235 i straffeloven.
 Efter en samlet afvejning foreslår Justitsministeriet, at der indføres et  

 forbud mod besiddelse af kvalificeret utugtigt børnepornografisk materiale,  

 der afbilder egentlige kønslige forhold i form af samleje eller anden kønslig  

 omgængelse.
Derved tilsigtes en afbalanceret løsning, der på den ene side rammer  

 billeder optaget i forbindelse med, at der er begået alvorlige strafbare  

 handlinger over for børn, mens besiddelsen af mindre grove billeder på den  

 anden side fortsat vil være tilladt og muligvis kan have en  

 kriminalitetsdæmpende effekt.
Sigtet med forslaget er således i videst muligt  

 omfang at opnå en samlet begrænsning af antallet af seksuelle overgreb mod  

 børn.
Forslaget indebærer, at den blotte besiddelse af billedmateriale af mindre  

 grov karakter ikke vil være strafbar.
Uden for den foreslåede  

 nykriminalisering falder således billeder af børn, der ikke deltager i  

 kønsligt forhold, dvs. samleje eller tilsvarende intim seksuel kontakt med  

 andre.
Heller ikke besiddelse af almindelige nøgenbilleder af børn, eksempelvis  

 under leg på stranden, vil være strafbar.
Sådanne billeder er heller ikke  

 omfattet af udtrykket »utugtige« i den gældende § 235.
Justitsministeriet foreslår endvidere, at strafferammen bliver bøde.
Det  

 indebærer, at politiet afskæres fra at foretage ransagning af en ikke-sigtets  

 bolig, rum eller gemmer med henblik på for eksempel beslaglæggelse af  

 børnepornografisk materiale, jf. retsplejelovens § 795. Ransagning af en  

 ikke-sigtet persons bolig m.v. kan således kun komme på tale, såfremt sagen  

 angår en forbrydelse, der efter loven kan medføre frihedsstraf.
Formålet med denne del af forslaget er i videst muligt omfang at værne den  

 enkelte mod indgreb i privatlivets sfære.
Forslaget udelukker imidlertid  

 ikke, at der efter omstændighederne kan foretages ransagning hos en person,  

 der er sigtet for besiddelse af børnepornografisk materiale, jf.  

 retsplejelovens § 794, nr. 2.
 Der henvises iøvrigt til de særlige bemærkninger til lovforslagets § 1.
6.2. Justitsministeriet er enig med Rigsadvokaten i, at en  

 udbygning af samarbejdet mellem politikredsene indbyrdes, med  

 Rigspolitichefen og med udenlandske myndigheder kan bidrage til en  

 effektivisering af retsforfølgningen af overtrædelser af straffelovens § 235.  

 Der er i et vist omfang tale om organiseret kriminalitet, der begås på tværs  

 af politikredsgrænser og med forbindelser til udlandet.
Denne form for  

 kriminalitet kræver som på narkotikaområdet et tæt samarbejde mellem de  

 enkelte politikredse og en koordinering af indsatsen.
 Som påpeget af blandt andre Rigsadvokaten og Rigspolitichefen kan  

 samarbejdet med udenlandske myndigheder formidles dels gennem den svenske  

 forbindelsesofficer i Sydøstasien, dels gennem Interpol.
 Justitsministeriet finder endvidere, at det vil være hensigtsmæssigt at  

 samle fremtidige oplysninger om børnepornografisk materiale hos  

 rigspolitichefen.
 Justitsministeriet vil i forbindelse med lovforslagets vedtagelse anmode  

 Rigsadvokaten og Rigspolitichefen om at iværksætte de nævnte administrative  

 tiltag.
7. Lovforslagets økonomiske og administrative konsekvenser Lovforslaget skønnes ikke at have økonomiske eller administrative  

 konsekvenser for det offentlige af betydning.
 8. Hørte myndigheder m.v.
 Justitsministeriet har samtidig med fremsættelsen af dette lovforslag  

 sendt forslaget til høring hos:
 Præsidenterne for Østre og Vestre Landsret, Københavns Byret og retterne i  

 Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk Kriminalpolitiforening  

 og Advokatrådet.
Bemærkninger til lovforslagets enkelte bestemmelser Til § 1 1. Den foreslåede § 235, stk. 2, indebærer, at besiddelse af visse  

 fotografier, film eller lignende gøres strafbar, uanset at besidderen ikke  

 har forsæt til udbredelse af det børnepornografiske materiale.
2. Med bestemmelsen tilsigtes ingen ændring i straffelovens øvrige  

 bestemmelser om seksuel omgang med børn.
Optagelse af pornografiske billeder  

 af børn vil fortsat efter omstændighederne kunne straffes efter straffelovens  

 § 232 om blufærdighedskrænkelse.
Personer under 15 år vil således i mange  

 tilfælde ikke gyldigt kunne give samtykke til blufærdighedskrænkelse med den  

 virkning, at gerningsmanden ikke kan straffes.
Endvidere vil den seksuelle handling, som optagelsen angår, i sig selv  

 kunne være strafbar efter straffelovens §§ 222 og 224 eller 225 om samleje  

 eller anden kønslig omgængelse end samleje med et barn under 15 år.
De nævnte  

 bestemmelser finder direkte anvendelse på den voksne person, som under  

 optagelsen har deltaget i den seksuelle handling med barnet.
Andre personer,  

 der har været impliceret i optagelsen, f.eks. som producent, instruktør eller  

 fotograf, vil efter omstændighederne kunne straffes efter reglerne om  

 medvirken.
Et sådant strafansvar forudsætter imidlertid, at det er muligt at  

 finde frem til de pågældende personer, hvilket i praksis kan være forbundet  

 med betydelige vanskeligheder, navnlig hvis produktionen og distributionen af  

 det børnepornografiske materiale er foregået i flere led.
Billederne kan  

 således være optaget og produceret i udlandet, eller produktionen kan være  

 sket her i landet på grundlag af negativmateriale, der er optaget i udlandet  

 eller eventuelt her i landet af personer uden nærmere forbindelse med  

 producenten.
Strafansvar efter §§ 222, 224 og 225 kræver desuden, at det kan bevises,  

 at der er handlet med forsæt med hensyn til barnets alder.
Svigter denne  

 betingelse, vil strafansvar efter omstændighederne kunne følge af den særlige  

 bestemmelse i straffelovens § 226 om uagtsomhed med hensyn til barnets alder.
 3. Strafansvaret for den blotte besiddelse af fotografier m.v. er  

 afgrænset til billeder af børn, der »har samleje eller anden kønslig  

 omgængelse end samleje«.
 Dette udtryk, der i objektiv henseende svarer til gerningsbeskrivelsen i  

 straffelovens § 222 og §§ 224-225, omfatter tilfælde, hvor et barn i den  

 afbildede situation har samleje eller et tilsvarende intimt heteroseksuelt  

 eller homoseksuelt forhold med et andet barn eller en voksen.
Uden for bestemmelsen falder billeder af børn, der ikke deltager i  

 kønsligt forhold, dvs. samleje eller tilsvarende intim seksuel kontakt med  

 andre.
Dette gælder, selv om billederne har et seksuelt præg f.eks. på grund  

 af det afbildede barns berøringer af sig selv, eller fordi der på billedet er  

 fokuseret på barnets kønsdele.
Optagelse af sådanne billeder vil efter  

 omstændighederne kunne straffes efter straffelovens § 232 om  

 blufærdighedskrænkelse, jf. ovenfor.
Billeder af denne karakter vil endvidere  

 kunne være omfattet af udtrykket »utugtige« i den gældende  

 affattelse af straffelovens § 235, der efter forslaget bliver § 235, stk. 1.
 Almindelige nøgenbilleder af børn vil derimod efter det anførte falde helt  

 uden for det strafbare område, da sådanne billeder end ikke efter den  

 gældende § 235 omfattes af udtrykket »utugtige«, jf. de almindelige  

 bemærkninger, pkt. 2.4.
 4. Spørgsmålet om, hvorvidt en person kan siges at  

 »besidde« børnepornografisk materiale som omhandlet i det  

 foreslåede stk. 2, kan undertiden give anledning til tvivl, navnlig hvor  

 materialet udbredes via elektroniske medier.
Ved betragtning af tv-udsendelser (eksempelvis sendt via sattelit) eller  

 billeder, der overføres fra en database til egen edb-skærm, vil billedet ikke  

 kunne siges at være i betragterens besiddelse.
Er der derimod tale om, at  

 billedet lagres, det være sig på videobånd, harddisk, diskette eller lign.,  

 således at den pågældende selv kan kalde billedet frem igen, må materialet  

 anses for at være i vedkommendes besiddelse.
 Den, der erhvervsmæssigt udbreder materialet, eksempelvis via sattelit  

 eller en database, vil kunne straffes efter bestemmelsen i stk. 1. Der vil i  

 denne forbindelse kunne drages nytte af det styrkede politimæssige samarbejde  

 både nationalt og internationalt, jf. de almindelige bemærkninger, pkt. 5.2.  

 og 6.2.
5. Om udtrykket »fotografier, film eller lignende«  

 henvises til forarbejderne til den gældende bestemmelse, jf.  

 Folketingstidende 1979/80 (2. samling), tillæg A, sp. 1785-1786, og tillæg B,  

 sp. 836. Heraf fremgår bl.a., at bestemmelsen ikke omfatter tegninger, selv  

 om de måtte være udført efter levende model.
Heller ikke billeder frembragt  

 ved hjælp af edb, som ikke afbilder et virkeligt samleje eller anden kønslig  

 omgængelse, er omfattet af bestemmelsen.
6. Om udtrykket »børn« henvises ligeledes til  

 forarbejderne til den gældende bestemmelse, jf.
Folketingstidende 1979/80 (2.  

 samling), tillæg A, sp. 1786- 88. Her anføres bl.a. som et vejledende  

 kriterium, om den fotograferede persons fysiske udvikling svarer til  

 aldersgruppen under 15 år.
7. Strafferammen for besiddelse af børnepornografisk materiale er  

 efter forslaget bøde.
Bestemmelsen giver således ikke mulighed for at idømme  

 frihedsstraf.
Kan der imidlertid føres bevis for, at gerningsmanden har haft  

 forsæt til erhvervsmæssig udbredelse af det børnepornografiske materiale, vil  

 forholdet efter omstændighederne være omfattet af den gældende bestemmelse i  

 § 235 (der bliver § 235, stk. 1), som indeholder en strafferamme på bøde,  

 hæfte eller fængsel indtil 6 måneder.
 Den foreslåede strafferamme i det nye stk. 2 til bestemmelsen i § 235  

 indebærer endvidere, at politiet afskæres fra at foretage ransagning af en  

 ikke-sigtets bolig, rum eller gemmer med henblik på f.eks. beslaglæggelse af  

 børnepornografisk materiale, jf. retsplejelovens § 795. Ransagning af en  

 ikke-sigtet persons bolig m.v. kan således kun komme på tale, såfremt sagen  

 angår en forbrydelse, der efter loven kan medføre frihedsstraf.
Formålet med denne del af forslaget er i videst muligt omfang at værne den  

 enkelte mod indgreb i privatlivets sfære.
Forslaget udelukker imidlertid  

 ikke, at der efter omstændighederne kan foretages ransagning hos en person,  

 der er sigtet for besiddelse af børnepornografisk materiale, jf.  

 retsplejelovens § 794, nr. 2.
 Endelig indebærer den foreslåede strafferamme, at forsøg ikke er  

 strafbart, jf. straffelovens § 21, stk. 3.
Til § 2 Det foreslås, at loven træder i kraft den 1. marts 1995, således at der  

 efter lovforslagets vedtagelse bliver en rimelig frist til at destruere  

 børnepornografisk materiale, som vil blive omfattet af forbudet mod  

 besiddelse.
Til § 3 Bestemmelsen fastsætter lovens territoriale gyldighedsområde.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget 1. I § 235 indsættes som stk. 2 :
»Stk. 2. Den, som besidder fotografier, film eller lignende  

 af børn, der har samleje eller anden kønslig omgængelse end samleje, straffes  

 med bøde.« § 235. Den, som erhvervsmæssigt sælger eller på anden måde  

 udbreder eller med forsæt hertil fremstiller eller skaffer sig utugtige  

 fotografier, film eller lignende af børn, straffes med bøde, hæfte eller  

 fængsel indtil 6 måneder.
Efter 2. behandling den 15. december 1994 § 1 I straffeloven, jf. lovbekendtgørelse nr. 886 af 30. oktober 1992, som  

 ændret ved lov nr. 366, 367 og 369 af 18. maj 1994 samt lov nr. 431 af 1.  

 juni 1994, foretages følgende ændring:
 I § 235 indsættes som stk. 2:
»Stk. 2. Den, som besidder fotografier, film eller lignende af børn,  

 der har samleje eller anden kønslig omgængelse end samleje, straffes med  

 bøde.
På samme måde straffes den, som besidder fotografier, film eller  

 lignende af børn, der har kønslig omgang med dyr, eller som anvender  

 genstande på groft utugtig måde.« § 2 Loven træder i kraft den 1. marts 1995.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
