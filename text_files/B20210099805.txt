Bekendtgørelse om registrering af dyrlæger og om adgang til oplysninger i Dyrlægeregistret I medfør af § 16, § 37 a, stk. 1 og 2, og § 38, stk. 4, i lov om dyrlæger, jf. lovbekendtgørelse nr. 1523 af 26. oktober 2020, fastsættes efter bemyndigelse i henhold til § 10, stk. 1, nr. 3, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
§ 1. Der oprettes et register indeholdende oplysninger om dyrlæger (Dyrlægeregistret). Fødevarestyrelsen varetager driften af registeret.
Registeret indgår som en integreret del af Fødevarestyrelsens register VetStat.
 Stk. 2. Dyrlægeregistret indeholder en række stamdata om dyrlæger, jf. §§ 2-4, samt oplysninger om fraskrivelse, fratagelse og frakendelse af dyrlægers autorisation eller dele heraf.
 § 2. Personer, der ønsker at blive autoriseret som dyrlæge i Danmark, skal til brug for Fødevarestyrelsens registrering af oplysninger om vedkommende i Dyrlægeregistreret indsende følgende oplysninger:
 1) Navn, adresse, nationalitet, CPR-nummer, telefonnummer samt eventuel e-mail adresse.
 2) Eksamensdato for bestået veterinæreksamen.
 Stk. 2. Hvis den pågældende ikke har et dansk CPR-nummer, skal den pågældende indsende oplysning om fødselsdato.
 Stk. 3. For personer, der autoriseres som dyrlæge i Danmark, registrerer Fødevarestyrelsen den pågældende i Dyrlægeregistret og tildeler den pågældende et autorisationsnummer.
 Stk. 4. Dyrlæger registreret i Dyrlægeregisteret er forpligtet til at registrere ændringer i de i stk. 1, nr. 1 nævnte oplysninger i Dyrlægeregisteret på https://vetstat.fvst.dk/.
 § 3. En dyrlæge, der ønsker at oprette en dyrlægepraksis, skal til Dyrlægeregistret på https://vetstat.fvst.dk/ indberette følgende oplysninger:
 1) Navn på dyrlægepraksis.
 2) Adresse, hvorfra dyrlægepraksis udøves, samt telefonnummer og eventuel e-mail adresse.
 3) Eventuelt samarbejde med anden dyrlæge om varetagelse af en sundhedsrådgivningsaftale.
 Stk. 2. Hvis der udøves dyrlægepraksis fra flere adresser, skal dyrlægen indberette de i stk. 1 nævnte oplysninger for alle adresser.
 Stk. 3. Dyrlægen bliver, jf. stk. 1 og 2, ved oprettelse af dyrlægepraksis automatisk via Dyrlægeregistret tildelt et praksisnummer.
 § 4. En dyrlæge, der som selvstændig eller ansat ønsker at blive tilknyttet en allerede oprettet dyrlægepraksis, skal registrere dette i Dyrlægeregisteret på https://vetstat.fvst.dk/.
 § 5. En dyrlæge, der ønsker at nedlægge en dyrlægepraksis eller at ophæve tilknytningen til en dyrlægepraksis skal registrere dette i Dyrlægeregisteret på https://vetstat.fvst.dk/.
§ 6. De i § 2, stk. 4 nævnte oplysninger skal registreres i Dyrlægeregisteret på https://vetstat.fvst.dk/ senest 8 dage efter ændringen.
De i § 3, stk. 1 og 2, § 4 og § 5 nævnte oplysninger skal registreres i Dyrlægeregisteret på https://vetstat.fvst.dk/   senest 8 dage efter oprettelse af dyrlægepraksis, tilknytning til dyrlægepraksis, nedlæggelse af dyrlægepraksis eller ophævelse af tilknytning til dyrlægepraksis.
 § 7. Apoteker og andre godkendte forhandlere af receptpligtige lægemidler til produktionsdyr har ret til at få tildelt adgang til oplysninger i Dyrlægeregisteret om dyrlægers navn, autorisationsnummer, praksisnummer og ordinationsret, hvis oplysningerne er nødvendige for at kunne kontrollere en recepts gyldighed.
 Stk. 2. Anmodning om tildeling af adgang til oplysninger i registeret, jf. stk. 1, skal rettes til Fødevarestyrelsen.
 § 8. Overtrædelse af § 3, stk. 1, eller 2, §§ 4-6 eller § 9, stk. 3 straffes med bøde.
 § 9. Bekendtgørelsen træder i kraft den 1. juni 2021.
 Stk. 2. Bekendtgørelse nr. 852 af 12. september 2005 om registrering af dyrlæger og anvendelse af Dyrlægeregistret ophæves.
Stk. 3. De i § 6 nævnte registreringer skal for perioden fra og med den 1. juni 2021 til og med den 8. juni 2021 registreres i Dyrlægeregistret på www.vetreg.dk.
Registreringer for perioden fra og med den 9. juni 2021 til og med den 13. juni 2021 skal registreres i Dyrlægeregistret på https://vetstat.fvst.dk/ fra den 14. juni 2021 og inden 8 dage herefter.
