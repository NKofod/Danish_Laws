 Dette er hæfte nr. 6 i en serie på 28 om reglerne for fagene i gymnasiet.  

 Det indeholder de bestemmelser om edb-undervisning, som er fastsat i § 7 i  

 bekendtgørelse af 4. november 1987 om fagene i gymnasiet. (* 1) Desuden  

 indeholder hæftet de vejledende retningslinier for faget.
Vejledende retningslinjer Indledning Edb-undervisningen er i bekendtgørelsens § 7 beskrevet som to-delt,  

 bestående af et fælleskursus og en fagintegreret del, hvor fælleskurset skal  

 fungere som introduktion til den samlede edb- undervisning med et indhold af  

 fælles kernestof.
Bekendtgørelsens to-deling afspejles i den foreliggende vejlednings to  

 separate delvejledninger, en for fælleskurset og en for den fagintegrerede  

 del.
Der behøver dog ikke at være en skarp adskillelse mellem undervisningen  

 i de to dele.
Det er tværtimod hensigtsmæssigt med den størst mulige  

 sammenhæng og gerne glidende overgange mellem dem, på samme måde som der er  

 glidende overgange mellem de to formålsbeskrivelser i bekendtgørelsen.
I denne vejledning er det grundlæggende princip, at edb kan betragtes ud  

 fra to synsvinkler: som redskab i undervisningen og som  

genstand for undervisningen.
Det vil være naturligt, at fælleskurset  

 tilrettelægges med hovedvægten på edb som redskab, mens den fagintegrerede  

 del som helhed lægger større vægt på edb som genstand.
 Hovedsigtet med aktiviteterne i forbindelse med edb som redskab er at gøre  

 eleverne fortrolige med konkret anvendelse af edb samt give dem personlige  

 erfaringer med edb-teknologien; hovedsigtet med aktiviteterne i forbindelse  

 med edb som genstand er at introducere dem til en beskæftigelse med  

 edb-teknologien ud fra andre synsvinkler end den rent tekniske.
Edb-undervisningen skal opfattes som en syntese af undervisning med edb ud  

 fra de to synsvinkler - normalt i flere fag.
Hensigten med edb-undervisningen  

 kan derfor ikke opfyldes ved isoleret at læse tekster, lige som den heller  

 ikke kan opfyldes ved blot at lade eleverne afvikle programmer på datamaten.
Edb-undervisningen kan tilrettelægges med indslag af såvel tværfaglig som  

 særfaglig art.
Særfaglige aktiviteter vil ofte kunne hente inspiration i  

 andre fag, ligesom særfaglige aktiviteter undertiden vil have følgevirkninger  

 på tværs af fagene.
I praksis vil der således ofte være glidende overgange  

 mellem tværfaglig og særfaglig edb-undervisning.
 Der skal for den enkelte elev indgå undervisningsforløb i både  

 obligatoriske fag og valgfag; edb-undervisningens samlede omfang inklusive  

 fælleskursus er ca. 130 lektioner.
Edb må ikke opleves som et fremmedelement, der kun kan håndteres af  

 eksperter.
Derfor understreges nødvendigheden af, at alle fag - og dermed  

 alle lærere - opbygger et forhold til edb på fagligt grundlag og med særlig  

 opmærksomhed over for mulighederne for tværfaglighed.
 Bortset måske fra fælleskurset foregår edb-undervisningen i forbindelse  

 med bestemte fag; derfor omfatter undervisningsvejledningen i de enkelte fag  

 også edb-undervisning (RS 02-xx).
Undervisningen på fælleskurset varetages normalt af flere lærere.
Lærerne  

 for en klasse skal samarbejde om at skabe et forløb, der senere kan bygges  

 videre på i så mange fag som muligt.
Det er endvidere nødvendigt, at lærerne  

 for en årgang i 1.g. sammen overvejer fælleskursets indhold og sammen  

 planlægger gennemførelsen af kurset.
Fælleskursets rolle er at give eleverne den fælles kerne af viden,  

 færdigheder og indsigt, som er en forudsætning for, at den øvrige  

 edb-undervisning kan lykkes.
Den konkrete undervisning må vurderes fra år til  

 år og tilpasses elevernes ændrede forudsætninger samt nye tekniske og  

 pædagogiske landvindinger på området.
På denne måde kan fælleskurset  

 opretholdes som et dynamisk indslag i undervisningen, der kan virke  

 motiverende på eleverne og give de praktiske erfaringer, som er nødvendige  

 for en hensigtsmæssig beskæftigelse med edb i den fagintegrerede del.
Det er hensigten med den generelle indførelse af edb i undervisningen, at  

 alle fag indarbejder edb i de faglige sammenhænge, hvor det er en naturlig  

 del af undervisningen.
Hyppig beskæftigelse med edb i undervisningen skal  

 sikre, at eleverne forlader gymnasiet med den fortrolighed med edb som  

 redskab og den personlige holdning til edb som genstand, som samfundets  

 udvikling nødvendiggør.
Vejledning for fælleskursus Undervisningens formål:
Fælleskurset skal give eleverne grundlæggende færdigheder i omgangen med  

 datamater og en elementær forståelse af datamatens virkemåde.
Eleverne får  

 herved mere jævnbyrdige praktiske forudsætninger for at beskæftige sig med  

 edb i fagene, og de får en fælles baggrund for at deltage i planlægningen og  

 gennemførelsen af den fagintegrerede edb-undervisning.
Endvidere skal  

 eleverne få et direkte eller indirekte kendskab til forskellige anvendelser  

 af edb, som kan beskrives og vurderes ud fra alsidige faglige principper, der  

 repræsenterer hovedfagområderne.
Fælleskurset skal opfattes som en del af den  

 samlede edb-undervisning i gymnasiet og ikke som en særskilt, afsluttet  

 helhed.
 Undervisningens indhold:
I bekendtgørelsen for fælleskurset nævnes fem områder, som skal være  

 repræsenteret i undervisningen.
Men de fem områder kan ikke forekomme med  

 lige vægt.
Vægtningen skal først tilgodese den fælles kerne af undervisning,  

 som aftales mellem 1.g-årgangens lærere på den enkelte skole.
Dernæst afgøres  

 vægtningen for den enkelte klasse af forudsætninger og interesser hos  

 klassens elever og lærere.
Det kan således forekomme, at et  

 fælleskursusforløb overvejende domineres af elementer, som kan henregnes til  

 f.eks. to eller tre ud af de fem områder.
Vægtningen af indslag fra de fem  

 områder skal gøre det muligt for eleverne at opnå en vis fortrolighed med  

 praktisk brug af datamater.
Som del af gymnasiets almene og teoretiske uddannelse er det imidlertid  

 væsentligt, at fælleskurset også giver eleverne lejlighed til at stifte  

 bekendtskab med de overvejelser og perspektiver af individuel, kulturel  

 og/eller samfundsmæssig art, som man fra forskellig side har set i  

 forbindelse med indførelsen af edb på et givet område.
I forlængelse heraf  

 skal eleverne have lejlighed til at diskutere nogle af disse overvejelser og  

 perspektiver.
Edb som redskab i undervisningen Dette område omfatter følgende punkter i bekendtgørelsen:
* algoritmeformulering * maskinel og programmel * typer af programmer/systemer Eleverne skal blive fortrolige med algoritmebegrebet, dvs. opfatte  

 algoritmer som beskrivelser, efter hvilke en proces kan udføres af en  

 processor.
Processoren kan være en maskine, eller den kan være et menneske.  

 Eleverne skal også kunne beskrive simple algoritmer i et formaliseret eller  

 uformaliseret programmeringssprog (pseudokode). Endelig skal de lære at  

 opfatte programmer som fuldt formaliserede beskrivelser af algoritmer, der  

 kan udføres af en datamat.
 Det er ikke et mål for kurset, at eleverne lærer at programmere selv, men  

 de skal stifte bekendtskab med et programmeringssprog, f.eks, på den måde, at  

 lærere og elever i fællesskab eller eleverne i mindre grupper under lærerens  

 vejledning læser og fortolker simple programmer, modificerer mindre  

 programmer, samt fremstiller og afprøver små programmer på datamat.
Undervisningen skal give eleverne en forståelse af, at brugerens betjening  

 af en datamat foregår som en vekselvirkning mellem et menneske og en maskine,  

 hvor maskinen til enhver tid kontrolleres af et program.
Forskellige  

 programmer varetager forskellige opgaver, og datamaten fremtræder altså  

 forskelligt, afhængigt af det program, som er aktiveret i den.
Eleverne skal  

 i den forbindelse bringes til at forstå, hvorfor man f.eks. ikke umiddelbart  

 kan begynde en tekstbehandlingsopgave midt i arbejdet med en Comal-fortolker.
Undervisningen skal fremhæve opgavefordelingen mellem  

 anvendelsesprogrammel, systemprogrammel og maskinel; eleverne skal opnå  

 kendskab til vigtige typer af programmer og systemer, som f.eks. regneark,  

 databasesystemer og tekstbehandlingsprogrammer.
De skal vide, hvilke opgaver  

 disse varetager, og de skal prøve at arbejde med mindst et af dem i praksis.  

 Denne undervisning skal tilrettelægges passende konkret og brugsrettet,  

 således at det bliver muligt for eleverne både at benytte et system og forstå  

 systemets placering i en større sammenhæng.
Edb som genstand for undervisningen Dette område omfatter følgende punkter i bekendtgørelsen:
* vurdering af edb-anvendelser * edb/individ, kultur og samfund Undervisningen skal skærpe elevernes opmærksomhed over for vurdering af  

 fordele og ulemper ved anvendelse af edb som redskab til løsning af problemer  

 i lille såvel som stor skala.
Vurdering i lille skala kan f.eks. ske i en sammenligning af edb- baserede  

 værktøjer med de tilsvarende mekaniske værktøjer.
Det er her vigtigt, at  

 sammenligningen også fremhæver de fordele, der er forbundet med de mekaniske  

 redskaber.
Vurderingen kan endvidere angå de konsekvenser en given anvendelse  

 af edb får for samspillet mellem mennesker og edb.
Dette kan ske ved, at den  

 valgte problemstilling belyses historisk eller ud fra faglige synsvinkler.
Vurdering i stor skala kan f.eks. forekomme i en diskussion af ændrede  

 muligheder for politisk styring og kontrol i forbindelse med edb-baserede  

 registre i det moderne samfund.
Nogle stikord til dette arbejde kunne være:  

 centralisering/decentralisering, den enkelte borgers muligheder og  

 retssikkerhed, planlægning og økonomisk styring ved hjælp af edb.
 Vurderinger af anvendelser af edb kan inddrage individ-, kultur- eller  

 samfundsorienterede aspekter.
 En individorienteret synsvinkel kan f.eks. være en diskussion af ændringer  

 i individets arbejdsliv, familieliv og politiske liv.
 En kulturorienteret synsvinkel kan være en diskussion af ændringer i  

 samfundets kulturmønster eller kulturproduktion.
 En samfundsorienteret synsvinkel kan være en sammenligning mellem  

 tidligere eller nuværende samfundsformer og informationssamfundet; man kan  

 også beskæftige sig med vilkårene for forskellige sociale grupper og  

 institutioner i informationssamfundet.
 Undervisningen kan enten være overvejende praktisk eller overvejende  

 teoretisk orienteret.
En overvejende praktisk gennemgang indebærer, at edb-anvendelsen kan  

 opleves af eleverne udenfor undervisningssituationen, f.eks. ved et  

 virksomheds- eller institutionsbesøg, og på en sådan måde, at eleverne kan  

 inddrage deres egne observationer i vurderingen af edb-anvendelsens  

 konsekvenser.
Her er det muligt for eleverne at få indtryk af  

 edb-anvendelsens samspil med det enkelte individ.
I en overvejende teoretisk gennemgang beskriver man en eller flere  

 anvendelser af edb.
Her kan eleverne få lejlighed til at betragte edb i et  

 bredere perspektiv i samspillet mellem kultur og samfund.
Men det er ikke  

 meningen, at eleverne skal lære metodikken i en egentlig teknologivurdering  

 idet fælleskursets rammer ikke tillader dette.
 Da der i fælleskurset er begrænsede muligheder for at trænge i dybden med  

 de overordnede aspekter af edb-anvendelse, anbefales det, at man her vælger  

 emner, som senere kan tages op til grundigere faglig eller tværfaglig  

 behandling i den fagintegrerede del af edb-undervisningen.
Eksempler på projektorienterede undervisningsforløb I stedet for at arbejde kursusorienteret kan man vælge at arbejde helt  

 eller delvis projektorienteret, hvorved intentionerne med undervisningen i  

 fælleskurset kan opfyldes på en mere utraditionel måde.
Det er muligt at  

 formulere projektopgaver, der udover at være spændende og engagerende for  

 eleverne også giver dem en tydeligere oplevelse af sammenhæng i kurset,  

 samtidig med at der arbejdes fagligt såvel i dybden som i bredden.
I det følgende skitseres nogle undervisningsforløb, som udfylder kurset  

 med et projektarbejde af den nævnte type.
De skal emnemæssigt opfattes som  

 tre eksempler blandt mange andre muligheder, og de skal først og fremmest ses  

 som forslag til, hvorledes denne type undervisning kan tilrettelægges.
 Man kan få yderligere inspiration til projektarbejder med f.eks.  

 simulationsmodeller og informationsdatabaser i afsnittet »Eksempler på  

 emner til tværfaglig edb-undervisning« senere i denne vejledning.
Eventyr-spil Projektet går ud på at omforme et stykke prosa (en novelle, en beskrivelse  

 af en historisk begivenhed, et handlingsforløb el.lign.) til et datamat-spil  

 af eventyr-typen.
Arbejdet begynder med en bearbejdning af teksten, idet den skal  

 struktureres og formaliseres på en sådan måde, at den kan indgå i en  

 skabelon, en såkaldt spil-skal.
Processen minder lidt om arbejdet med at  

 omskrive en roman til en drejebog, men her kommer det specielle medie med  

 dets muligheder for interaktion ind som noget nyt og spændende for eleverne.
Det vil være nærliggende at benytte tekstbehandling, f.eks. således at  

 forskellige elevgrupper skriver på hver deres udgave af spillet.
Men man kan  

 også lade grupperne skrive hver deres bidrag til et fælles spil.
 Som spil-skal kan man benytte en lokalt udarbejdet version f.eks skrevet i  

 COMAL, men man kan også benytte en af de professionelle spil-skaller, som er  

 på markedet.
Hvis man benytter en åben spil-skal som den lokalt udarbejdede COMAL-  

 version, kan man under implementering af spillet komme ind på udvalgte  

 detaljer i programmets opbygning.
I forbindelse med en lukket professionel  

 spil-skal kan man komme ind på principperne i sådanne skaller, som især  

 finder anvendelse i ekspertsystemer.
Projektet skal så vidt muligt føres helt igennem til et færdigt og  

 fungerende spil, og således, at eleverne får udarbejdet korte  

 brugervejledninger dertil.
Her kan tekstbehandling igen inddrages, så  

 dokumentationen får en pæn udformning.
Det vil være en kilde til gode  

 diskussioner, hvis man lader andre elever afprøve det færdige produkt.
Avisredaktion Projektet går ud på at fremstille en avis ved hjælp af edb-værktøj.
 Arbejdet begynder med at eleverne gør sig klart, hvilke krav man må stille  

 til et hensigtsmæssigt redigeringsprogram/tekstbehandlingssystem.
Man kan undersøge, i hvilken grad kravene kan honoreres af et beskedent  

 tekstbehandlingsprogram på et par hundrede programlinier, f.eks. skrevet i  

 COMAL.
Et sådant program kan med fordel være menustyret, og eleverne skal  

 kunne overskue den overordnede struktur, men det er næppe umagen værd at gå i  

 detaljer med f.eks. formelle regler for udskrift på papir og baggrundslager.
 Derefter kan man introducere et professionelt tekstbehandlingssystem, hvor  

 specielt manipulation med tekstblokke skal indøves.
Når der er opnået praktisk færdighed i betjeningen af  

 tekstbehandlingssystemet ved hjælp af simple øvelsesopgaver, kan man gå over  

 til at redigere en lille model af en avis.
Eleverne skriver selv artikler;  

 stoffet kan f.eks. vælges med baggrund i skolens lokale miljø (skoleblad).
Det er imidlertid en spændende ekstra dimension, hvis man vælger at  

 beskæftige sig med mere generelt avisstof, f.eks. udenrigspolitik, og  

 hjemtager telegrammer, ugeaktuelle nyheder og/eller oversigtsartikler via  

 datatransmission fra et nyhedsbureau eller en informationsdatabase.
Det er  

 muligt via datatransmission at etablere kontakt til et internationalt  

 telegrambureau og på denne måde yderligere arbejde med fremmedsprog i en  

 praktisk sammenhæng.
Der indlægges et besøg på en rigtig avis.
Hvis der under besøget kan  

 arrangeres et møde med repræsentanter for personalegrupper, der har oplevet  

 overgang til den nye teknik, eller som står over for indførelse af edb på  

 arbejdspladsen, skal dette naturligvis inddrages i projektet.
 Projektet afsluttes med, at klassens avis udgives og uddeles til elever og  

 lærere på skolen samt til avisen, som eleverne har besøgt.
Pengeinstitutter Projektet går ud på at analysere anvendelse af edb i et pengeinstitut.
 Projektet tager udgangspunkt i en historisk gennemgang af udviklingen i  

 pengesektoren, specielt hvorledes penge har udviklet sig fra konkrete  

 symboler til abstrakte informationer i datamatiske systemer.
 Gennem arbejdet med simple programeksempler illustreres, hvorledes  

 udvalgte dele af et pengeinstituts edb-systemer fungerer.
 Budgetkonto-princippet kan modelleres i regneark.
Kontoregistreringen kan modelleres i et databasesystem eller i et mindre  

 program i et imperativt sprog, f.eks.
COMAL.
I denne forbindelse kan man  

 komme ind på registerproblematikken, Dankort, skattevæsenets kontrolmulighed  

 samt videregivelse af oplysninger til kreditoplysningsbureauer.
Pengetransaktioner kan simuleres lokalt på skolen.
Men man kan også  

 arbejde mere virkelighedsnært ved hjælp af datatransmission, såkaldt  

 »home banking«.
Det sidste kan sammen med begrebet distancearbejde  

 give anledning til diskussion om fordele og ulemper ved, at stadigt flere  

 funktioner kan udføres fra den enkelte borgers hjem.
Der arrangeres et besøg i et pengeinstitut.
Her kan man med  

 personalerepræsentanter drøfte pengeinstituttets anvendelser af edb i  

 sammenhæng med f.eks. arbejdsmiljø, ligestillingsproblematik og  

 fremmedgørelse overfor edb.
 Undervisningens planlægning og tilrettelæggelse:
Elevforudsætninger Elevernes forudsætninger er meget forskellige.
Nogle har modtaget  

 undervisning i edb tidligere, andre har kendskab til edb fra hjemmedatamater  

 eller erhvervsarbejde.
Men der er også elever, for hvem området er helt nyt  

 og ukendt.
Man skal derfor tage hensyn til spredningen i elevforudsætningerne  

 ved planlægning af kurset for den enkelte klasse.
En del elever har forventninger om, at et kursus i edb er et rent teknisk  

 programmeringskursus.
Derfor skal der forud for fælleskurset redegøres for  

 dets indhold.
I det omfang kursets organisering og tidsmæssige placering  

 tillader det, inddrages eleverne i planlægning og valg af indhold.
Ved  

 eventuelt valg af besøgssted kan man udnytte elevernes egne interesser for og  

 kontaktflader til lokale virksomheder, og man skal endvidere være opmærksom  

 på, at forældrene undertiden kan medvirke ved formidling af kontakter til  

 egnede besøgssteder.
 I tilrettelæggelsen af kurset skal indgå overvejelser om mængde, fordeling  

 og art af elevernes hjemmearbejde, således at det ikke er væsentligt  

 anderledes end i andre undervisningsperioder.
Den del af undervisningen, der finder sted direkte ved datamaterne, vil  

 almindeligvis foregå i små grupper.
Sammensætningen af grupperne skal ske  

 under hensyntagen til elevernes temperament og køn samt deres fortrolighed  

 med datamater.
Det er afgørende, at holdfordelingen sker med bevidst  

 hensyntagen til, at alle elever får selvstændige, praktiske erfaringer med  

 betjening af udstyret.
Dette kan i nogle tilfælde kræve en forholdsvis  

 håndfast styring af gruppesammensætningen fra lærernes side.
Kursets opbygning Kurset varetages af flere lærere og skal tilgodese væsensforskellige  

 områder.
Derfor skal der i planlægningen lægges særligt vægt på, at den  

 indbyrdes sammenhæng mellem kursets forskellige områder fremtræder klart for  

 eleverne.
Fælleskurset kan gennemføres som et sammenhængende arbejde med en større  

 opgave, eller det kan være et forløb, hvor en række forskellige emner  

 gennemarbejdes.
Det sidste stiller særlige krav til koordinering af  

 undervisningen.
 Specielt den projektorienterede arbejdsform giver gode muligheder for at  

 opfylde fælleskursets intention om en bred faglig berøringsflade.
Virksomheds- og institutionsbesøg Hvis man vælger at inddrage et virksomheds- eller institutionsbesøg i  

 fælleskurset, er der en række forhold, som skal tages i betragtning ved  

 planlægningen.
 Valget skal træffes i god tid, og det er formålstjenligt for alle parter,  

 at der foreligger en skriftlig bekræftelse på aftalen fra den ansvarlige for  

 besøget på virksomheden.
Det skal aftales med virkomheden, hvilken tidsplan der gælder for besøget,  

 hvad formålet med besøget er, hvilket informationsmateriale eleverne kan få  

 udleveret på forhånd, om der i virksomheden er muligheder for at eleverne kan  

 komme i direkte kontakt med virksomhedens edb-udstyr, samt hvilket personale,  

 der vil være til rådighed i forbindelse med besøget.
Det skal i besøgsaftalen  

 klart præciseres, at besøget er led i et edb-orienteret undervisningsforløb.
 Forberedelsen af eleverne til besøget sker bl.a. ved læsning af eventuelt  

 tilsendt materiale og baggrundsmateriale om virksomheden og den branche, den  

 tilhører.
I drøftelser med eleverne om afviklingen af selve besøget skal man betone  

 elevernes rolle som iagttagende gæster på virksomheden.
Der skal efter  

 besøget foretages en efterbehandling, hvor man drøfter besøgsforløbet og de  

 problemstillinger, eleverne her har mødt.
Endelig skal besøget sættes i  

 relation til de mere generelle emner, der behandles i kurset.
Vejledning om udadrettede aktiviteter findes i Direktoratets Tema- hefte  

 nr. 8 »Praktik og andre kontaktformer mellem gymnasiet/hf og  

 arbejdslivet.
En vejledning« (1987).
 Fælleskursets placering i skemaet:
Fælleskurset skal lægges inden for elevernes normale skoletid, dvs. i det  

 sædvanlige ugeskema.
Dog kan det være nødvendigt at placere ekskursioner og  

 virksomhedsbesøg uden for skoletiden.
For at sikre at de overordnede  

 synsvinkler er repræsenteret, skal kurset placeres i mindst tre fags timer.  

 Dermed undgås også en urimelig belastning af et enkelt fag.
Undervisningen varetages normalt af klassens lærere.
Disse skal så vidt  

 muligt tilsammen repræsentere de tre hovedområder: de humanistiske fag, de  

 samfundsvidenskabelige fag samt de matematisk-naturvidenskabelige fag.
Det  

 kan ske via det fag, som læreren har med klassen, eller via lærerens andet  

 fag.
 Datavejlederen står til rådighed for kollegerne med vejledning.
Fælleskursets indhold har naturlig tilknytning til undervisningen i en  

 række fag.
Såfremt dele af fælleskurset læses i disse fags timer, kan  

 undervisningen ofte tilrettelægges, så den får naturlig forbindelse med det  

 øvrige arbejde i fagene.
Det anbefales, at stof fra fælleskurset også indgår  

 i elevernes skriftlige arbejde under fælleskurset, idet det så indregnes i  

 den samlede skriftlige arbejdsbyrde f.eks. som en opgave i skriftlig dansk,  

 engelsk eller tysk, en fysikrapport eller et sæt matematikopgaver.
Det  

 skriftlige arbejde kan dog også knyttes direkte til kurset, altså uden et  

 bestemt fagligt tilknytningsforhold.
Afhængigt af lokale praktiske og pædagogiske forhold kan fælleskurset  

 placeres i skemaet på forskellige måder.
I det følgende anføres tre  

 forskellige muligheder, men lokale hensyn kan begrunde andre varianter.  

 Fælleskurset kan f.eks. afvikles * over en periode i mindst tre fags timer i det normale skema, * samlet på en uge, hvor alle timer bruges til formålet, eller * i et rulleskema, hvor et antal hele eller halve dage i en periode bruges  

 til formålet.
Afvikling uden opbrydning af skemaet Af hensyn til sammenhængen i kurset må det normalt ikke udstrækkes over  

 mere end 4-5 uger, og det skal derfor læses i et antal fag, som tilsammen har  

 mindst 6-7 ugetimer.
Undervisningen varetages af klassens egne lærere i de  

 pågældende fag.
Det er en stor fordel, hvis det i forbindelse med fag- og timefordelingen  

 fastlægges, hvilke fag og lærere, der skal være værter for fælleskurset, når  

 det afvikles uden opbrydning af skemaet.
Det giver nemlig mulighed for  

 allerede under skemalægningen at indarbejde sammenhængende timer/timeblokke,  

 så kurset kan fremstå som et sammenhængende undervisningsforløb, selvom det  

 afvikles indenfor det normale skema.
Afvikling på en uge Det tilrådes, at kurset lægges med f.eks. 3 sammenhængende dage  

 umiddelbart før og 2 sammenhængende dage umiddelbart efter en weekend.
Det  

 giver eleverne et pusterum til at fordøje de mange nye indtryk fra en  

 undervisning, som er mere koncentreret end den, de er vant til.
Undervisningen skal normalt varetages af tre lærere, som i forvejen har  

 den pågældende klasse.
I særlige tilfælde kan man dog inddrage lærere, hvis  

 fag ikke forekommer i 1.g.
 Ugemodellen har en række pædagogiske fordele: Der er gode muligheder for  

 integration af kursets delemner, der er også mulighed for umiddelbar  

 efterbehandling af en eventuel ekskursion, eller et gæstelærerbesøg, samt  

 mulighed for et større (skriftligt) produkt som afslutning på forløbet.
Ugemodellen indebærer imidlertid også risiko for nogle ulemper: Der er  

 tale om mange nye begreber, der normalt kræver en vis tilvænningstid.
Dette  

 forhold må tages i betragtning ved tilrettelæggelsen af elevernes  

 hjemmearbejde - herunder det skriftlige.
Endvidere må man i planlægningen af  

 kurset sikre en afveksling i den enkelte skoledags emner og arbejdsformer.
Afvikling i et rulleskema Her afvikles fælleskurset på 5 hele dage, placeret på forskellige ugedage  

 i på hinanden følgende uger.
Iøvrigt fungerer rulleskemamodellen strukturelt  

 som uge-modellen, men den har den pædagogiske fordel, at eleverne får mere  

 tid til at bearbejde stoffet.
Man kan eventuelt vælge enkelte mindre  

 tidsenheder i rulleskemaet, således at fælleskurset lægges på halve dage i  

 enkelte af ugerne i rulleskemaet.
Valg af tidspunkt og organisationsform Fælleskurset kan i princippet afvikles i en vilkårlig periode i 1.g.
Det  

 må imidlertid stærkt anbefales, at det sker tidligt i skoleåret af hensyn til  

 den fagintegrerede edb-undervisning, som påbegyndes i løbet af 1.g.
Lokale praktiske og pædagogiske forhold spiller en rolle og kan være  

 udslagsgivende for den enkelte klasse med hensyn til, hvornår kurset skal  

 placeres, og hvordan det skal organiseres.
De praktiske forhold er bl.a.
* belastningen af skolens datalokale, som også vil være optaget af  

 undervisning i forbindelse med dele af den fagintegrerede edb- undervisning,  

 datalogi/datalære samt elevernes forberedelse hertil, * begrænsninger i forbindelse med eventuelle ekskursionsmål, * skematekniske problemer, * problemer med at frigøre lærere til undervisningen.
 Et væsentligt pædagogisk aspekt kan være mulighederne for sammenkobling af  

 dele af fælleskurset med undervisningsforløb i værtsfagene.
 På skoler med mange 1.g-klasser kan det være en fordel at vælge  

 forskellige tidspunkter og måske forskellige organisationsformer for  

 klasserne.
 Indberetning af eksamensopgivelser:
Edb-undervisningen er stadig et forholdsvis nyt indslag i gymnasiets  

 undervisning og således under fortsat tilpasning.
For at kunne følge denne  

 proces vil Direktoratet fra år til år vurdere behovet for særskilt  

 indberetning om undervisningen i fælleskurset.
Indberetning kan angå såvel  

 undervisningens form som dens indhold, dvs. læst pensum, organisationsform,  

 tidsmæssig placering, eventuelle ekskursionsmål og lignende.
Det gennemgåede stof eller dele heraf indgår i opgivelserne til eksamen i  

 de faglige sammenhænge, hvor det forekommer naturligt.
Dette må i hvert  

 enkelt tilfælde aftales mellem eleverne og de involverede lærere.
Vejledning for fagintegreret del Undervisningens formål:
Den fagintegrerede edb-undervisning skal bygge videre på den viden og de  

 erfaringer, som eleverne har opnået i fælleskurset, idet der nu i højere grad  

 lægges vægt på at sætte edb-anvendelse ind i en større sammenhæng.  

 Nøgleordene er faglig sammenhæng og samspil.
Anvendelse af edb har  

 indflydelse på fagenes indhold og metoder, men omvendt vil det også være  

 frugtbart at anvende et fags metodik på det nye område.
Den fagintegrerede edb-undervisning kan - lige som fælleskurset -  

 betragtes ud fra to synsvinkler: Edb som redskab i undervisningen og edb som  

 genstand for undervisningen.
Begge aspekter skal bidrage til elevernes  

 samlede forståelse for anvendelse af edb.
 Undervisningens indhold:
De to formål for den fagintegrerede edb-undervisning gør det nærliggende  

 at arbejde med tværfaglige projektforløb.
Sådanne forløb vil umiddelbart give  

 eleverne indtryk af brede faglige berøringsflader, og de vil sikre, at  

 eleverne får lejlighed til at forholde sig til anvendt edb-teknologi i  

 forskelligt fagligt regi.
Det tværfaglige samarbejde kan ske omkring et  

 fælles emne med indhold af edb eller et fælles edb-værktøj.
 Den vigtigste forudsætning for en god og fagligt forsvarlig fagintegreret  

 edb-undervisning er, at den bygger på fagenes metoder og teorier.
Den fagintegrerede del af edb-undervisningen kan - lige som fælleskurset -  

 indeholde både tværfaglige og særfaglige forløb.
De særfaglige indslag er  

 beskrevet i vejledningerne for de enkelte fag.
Derfor beskriver og  

 eksemplificerer denne vejledning hovedsageligt de tværfaglige,  

 ikke-fagspecifikke sider af den fagintegrerede edb-undervisning.
Hvor det er muligt, skal den fagintegrerede edb-undervisning ses i  

 sammenhæng med fælleskurset og de forudsætninger, som eleverne møder op med  

 herfra.
Eleverne må ikke få det indtryk, at man begynder forfra med  

 edb-undervisningen i fagene, men hvis de f.eks. har arbejdet med et regneark  

 i fælleskurset, vil de sjældent have opnået fuld fortrolighed med brugen af  

 det.
Man skal derfor også i den fagintegrerede del give sig tid til at  

 indarbejde brugen af programmet - ikke mindst i begyndelsen.
Når man i de forskellige områder beskæftiger sig med modeller, skal man  

 sondre mellem kvalitative og kvantitative modeller, og denne forskel skal i  

 almindelighed diskuteres, før man går i gang med at anvende modellen i  

 undervisningen.
Endvidere skal man i forbindelse med enhver modelanvendelse  

 gøre eleverne opmærksom på de overvejelser, der ligger til grund for  

 modellen.
De skal forstå, at et edb-program altid repræsenterer visse  

 afgrænsninger og simplifikationer af den problemstilling, som modellen bruges  

 til at løse eller belyse.
Indsigt i formaliseringen er afgørende.
Eleverne skal således være  

 bevidste over for overvejelserne bag problemformuleringen, modellens  

 opbygning, valg af parametre, samspillet mellem dem og de udledte resultaters  

 begrænsning.
Informationsdatabaser vinder stadig større udbredelse i forbindelse med  

 undervisningen, både i form af interne databaser (typisk på diskette)  

 med informationer om f.eks. landbrugs- og industristatistik,  

 økonomisk-statistiske oplysninger, historiskstatistiske oplysninger m.v., og  

 i form af eksterne  databaser med faktuelle og bibliografiske  

 informationer.
Det anbefales, at sådanne informationskilder inddrages,  

 efterhånden som skolerne får mulighed herfor.
De humanistiske fag Når edb gøres til genstand for undervisningen i de humanistiske fag, vil  

 det være naturligt at læse tekster om blandt andet informationsteknologiens  

 historie, om de mulige og faktiske konsekvenser af edb for sociale  

 samværsformer, om samfundets organisation og om det enkelte individs  

 selvforståelse.
Religion kan eksempelvis diskutere de etiske spørgsmål i  

 forbindelse med den nye edb-teknologi, filosofi kan efterspore de  

 idehistoriske rødder til edb-teknologien, og historie kan i tværfaglige  

 sammenhænge bidrage med den materialhistoriske baggrund.
Specielt for  

 sproglig-æstetiske fag gælder, at man kan arbejde med edb-systemet som  

 tekst-, billed- og lydgenerator.
Når man arbejder med edb som redskab i undervisningen, kan man samtidig  

 gøre edb til genstand, idet arbejdet med forskellige programmer kan danne  

 grundlag for en diskussion af, hvad edb kan bruges til, og hvilke  

 konsekvenser dette kan have, ikke blot for undervisningen men også mere  

 generelt i samfundet.
Hvis man f.eks. i faget dansk bruger tekstbehandling  

 som redskab vil det være oplagt at gøre tekstbehandlingssystemet til genstand  

 for fagets metoder og begrebsapparat og f.eks. se på, hvorledes brugen af  

 tekstbehandling påvirker vores sprog, vores måde at arbejde med tekst på,  

 hvilke begrænsninger og formelle bånd der ligger i systemet, etc.
Sprogfagenes genstandsområde er tegn.
I stor udstrækning betyder dette  

 sproglige tegn, men nogle fag inddrager også billeder i undervisningen.  

 Læreren kan med fordel se arbejdet med edb- teknologien som et arbejde med  

 tekst og billede, og samtidig betragte edb-systemet i analogi med kendte  

 medier som f.eks. bogen, fjernsynet, filmen og telefonen.
På en række punkter  

 ligner edb-systemet de tekster og billeder, som faget traditionelt arbejder  

 med, og mange metoder kan overføres.
 Edb-teknologien har imidlertid sine særtræk, der gør specielle  

 problemstillinger vigtige:
* Aflæsningen af et program er ikke passiv.
Brugeren kan aktivt sende  

 kommandoer til systemet, og dermed påvirke programmets afvikling.
* Tekstbidder skabt af forskellige afsendere kan flettes sammen til een  

 tekst af selve mediet, hvilket blandt andet sker i databasesystemer.
Man kan  

 sige, at mange meddelelser gennem edb- systemet har kollektive eller anonyme  

 afsendere.
Endvidere blandes på skærmen meddelelser fra systemets designer  

 med meddelelser, der er skabt af systemets brugere.
* I modsætning til naturligt sprog er reglerne for sproget til betjening  

 af programmer bevidst skabt og planlagt af programkonstruktøren, og ligger  

 fysisk placeret inde i maskinen.
Brugeren er nødt til at overholde disse  

 regler, hvis programmet skal fungere, f.eks. må man overholde spørgesprogets  

 syntaks, hvis man vil anvende et database-system.
Edb-systemets sproglige  

 regler eksisterer altså på en anden måde end reglerne for f.eks. dansk.
Mange humanistiske fag, f.eks. dansk, billedkunst og film, kan anlægge en  

 mediesynsvinkel på edb-systemet, hvorved man opfatter systemet som en kanal,  

 hvorigennem afsendere formidler budskaber til modtagere.
Man interesserer sig  

 her for hvilke roller kommunikationsdeltagerne spiller i forhold til  

 hinanden, og i hvilke situationer kommunikationen foregår.
En helt speciel kommunikationsrolle ved edb-systemer er  

 programdesignerens: han fastlægger de sproglige rammer, som kommunikationen  

 skal foregå i.
Man kan undersøge selve budskaberne, det syn på verden der  

 ligger bag dem, og de sproglige og æstetiske virkemidler, der anvendes for at  

 få budskaberne frem.
 På nogle områder ligner edb-systemer traditionelle medier, og her er det  

 let at anlægge mediesynsvinklen: undervisningsprogrammer og spil kan ses  

 analogt med lærebøger og fiktionsprosa, elektronisk post med breve.
De samfundsvidenskabelige fag Udviklingen inden for massekommunikation og i samfundets  

 produktionsapparat nødvendiggør, at den ny teknologi hele tiden inddrages og  

 behandles i undervisningen - netop både som genstand for undervisningen og  

 som selve undervisningens redskab.
Teknologiens rolle i den generelle historiske udvikling kan behandles som  

 en naturlig del af undervisningen i de samfundsvidenskabelige fag.
Man kan  

 interessere sig for økonomiske konsekvenser såvel som for sociale og  

 bevidsthedsmæssige konsekvenser for samfundsudviklingen.
Specielt kan  

 udviklingen af ny teknologi fra midten af det 20. århundrede ses ud fra en  

 sammenhængende historisk synsvinkel med lange linier tilbage til den første  

 industrielle revolution, hvorved man fremmer forståelsen af vor tids  

 informationssamfund, og dets forudsætninger, muligheder og konsekvenser.
 I forbindelse med teknologivurdering kan man arbejde med følgende  

 problemstillinger:
 Edb's indvirkning på det enkelte menneske, f.eks.
* ændringer i arbejdsprocessen * ændringer i arbejdsmiljøet * ændringer i kompetenceforhold og plads i hierarkiet, Edb's indvirkning på gruppestruktur og processer, f.eks.
* ændringer af arbejdsdelingen i en arbejdsgruppe * ændringer af rolle, normfordeling og kommunikationskanaler * ændringer i gruppeadfærd og autoritetsmønstre, Edb's indvirkning på generelle samfundsforhold * vilkårene for sociale grupper og institutioner i edb-samfundet * tidligere former for samfund sammenlignet med edb-samfundet * fremskrivninger af samfundsforhold som f.eks. uddannelse, arbejde m.v.
 Et godt udgangspunkt for behandlingen af samspillet mellem edb, individ,  

 gruppe og samfund er at sondre mellem følgende niveauer, der kan sætte  

 elevernes erfaringer ind i en systematisk sammenhæng:
Det internationale niveau For eksempel den historiske, økonomiske og materielle baggrund for den  

 nuværende teknologiske udvikling.
Den teknologiske udviklings betydning for  

 forholdet mellem i- og u-lande, forholdet mellem øst og vest, samt forholdet  

 mellem Vesteuropa og USA/Japan.
Den internationale informationsteknologiske  

 udvikling set i forhold til den internationale arbejdsdeling.
Det nationale niveau For eksempel den teknologiske udviklings betydning for  

 kvalifikationsstrukturen på det danske arbejdsmarked.
Styring af den  

 teknologiske udvikling i Danmark.
Nye krav til arbejdskraftens uddannelse.  

 Informationsteknologiens konsekvenser for produktionens art, struktur og  

 omfang.
Informationsteknologiens indflydelse på infrastrukturen i Danmark.
Det regionale niveau For eksempel teknologiens indflydelse på infrastruktur, erhvervsstruktur  

 og lokalisering.
Informationsteknologi og regional udvikling.  

 Levevilkårsaspekter af indførelse af edb-teknologi.
Gruppeniveauet For eksempel edb-teknologiens indflydelse på den enkelte virksomheds eller  

 institutions grupperelationer.
Ligestillingsproblematikken og familiens  

 funktion i det højteknologiske samfund.
Individniveauet For eksempel styring og kontrol af det enkelte menneske, borgernes  

 retssikkerhed og registerlovgivning, fremmedgørelse og personlighedsudvikling  

 i informationssamfundet.
Det er almindeligt, at der anvendes modeller i de samfundsvidenskabelige  

 fag.
Der findes en række anvendelsesområder, hvor det er en stor lettelse at  

 anvende modelapparatet på edb, og der er udviklet en del programmer til brug  

 i undervisningen.
Anvendelsen af modeller i de samfundsvidenskabelige fags undervisning kan  

 imidlertid forrykke balancen mellem kvantitative og kvalitative data på de  

 sidstnævntes bekostning.
Noget tilsvarende gælder overalt, hvor edb anvendes,  

 og overvejelser om disse konsekvenser af formalisering af samfundsfænomener  

 må derfor indgå i undervisningen.
Nogle samfundsvidenskabelige  

 problemstillinger kan let kvantificeres, f.eks. valgresultater og  

 valgprognoser.
Men det er et spørgsmål om f.eks. økonomiske sammenhænge er så  

 forudsigelige og overskuelige, at de kan algoritmiseres i matematiske  

 økonomiske modeller.
Derfor understreger anvendelsen af modeller behovet for  

 overvejelser om modellers validitet, reliabilitet og præcision.
Inddragelse  

 af edb i undervisningen må ikke dreje undervisningen væk fra de  

 samfundsvidenskabelige fags centrale områder og ud i marginale  

 problemstillinger.
Generelt gælder det, at edb-materialet som regel bør  

 anvendes sammen med andet materiale.
Det er nærliggende, at eleverne gennem besøg uden for  

 undervisningsinstitutionen får lejlighed til at opleve, hvorledes edb bruges  

 og indgår i samfundets hverdag.
Også herigennem kan eleverne opnå indsigt i  

 samspillet mellem edb, individ, gruppe og samfund.
De matematisk-naturvidenskabelige fag, herunder datalogi De matematisk-naturvidenskabelige fag præges som helhed af en udbredt  

 anvendelse af edb, og dette skal afspejles i undervisningen i disse fag.
Datalogiske metoder til formulering og løsning af problemer fører ofte til  

 modulær og hierarkisk opbygning af maskinel og programmel.
De grundlæggende  

 tankegange bag sådanne metoder er også centrale i de  

 matematisk-naturvidenskabelige fag, og det vil være et værdifuldt indslag i  

 fagene at påvise og belyse dette slægtskab.
Edb-teknologien har sit udspring  

 i de matematisk-naturvidenskabelige fag, og der er så rige  

 anvendelsesmuligheder, at undervisning med edb som redskab naturligt bliver  

 dominerende, men arbejdet med edb som genstand for undervisningen vil også  

 kunne give inspiration til spændende og motiverende diskussioner og  

 overvejelser.
 Det er karakteristisk for de matematisk-naturvidenskabelige fag, at  

 eksperimenter og kvantitative modeller spiller en betydningsfuld rolle, og i  

 denne sammenhæng er edb et vigtigt værktøj.
Kvantitativ beregning udføres af datamater, moderne instrumentering  

 indeholder digitalelektronik, og information indsamles, bearbejdes og lagres  

 digitalt, digitaliseret grafik anvendes som et uhyre fleksibelt  

 visualiseringsmiddel.
Datalogiske begreber og metoder præger i voksende grad  

 teoretisk arbejde i matematisk- naturvidenskabelige fag, og det samme gælder  

 anvendelser af fagenes resultater.
 Anvendelse af edb i de matematisk-naturvidenskabelige fag åbner for en  

 række nye muligheder:
Dataopsamling Programstyret dataopsamling gør det muligt at måle over såvel kortere som  

 længere tidsrum, end det er muligt manuelt.
Endvidere tillades indsamling af  

 væsentlig større datamængder end ellers.
Der er således både praktiske og  

 pædagogiske fordele ved at gentagen måling og beregning kan automatiseres,  

 idet opmærksomheden i undervisningen kan koncentreres om det væsentlige, som  

 normalt vil være tolkningen af selve måleresultaterne eller databehandlingens  

 resultater.
Modeller Modeller spiller generelt en stor rolle i de matematisk-  

 naturvidenskabelige fag, og på en række anvendelsesområder er det muligt at  

 behandle beregningstunge problemer vha. edb-modeller.
Der findes en række  

 programmer til simulering af ganske bestemte systemer, men der findes også  

 generelle simulationsprogrammer, hvor brugeren selv i hvert tilfælde  

 definerer de størrelser, der beskriver systemet og sammenhængen mellem dem.
Beregninger For en række interessante problemer inden for de matematisk-  

 naturvidenskabelige fag kan løsningen angives i form af en eller flere  

 ligninger, som ikke - eller kun meget vanskeligt kan løses vha. analytiske  

 metoder.
Edb forøger mulighederne for at inddrage sådanne problemstillinger i  

 undervisningen, herunder at behandle pålideligheden af numeriske beregninger.
I edb-undervisningen i de matematisk-naturvidenskabelige fag kan der  

 forekomme selvstændige emner med edb som genstand, f.eks. i et tværfagligt  

 samarbejde mellem fysik og biologi om arbejdsmiljøforhold ved  

 skærmterminalarbejde.
Som regel vil hovedsigtet i edb-undervisningen dog være  

 edb som redskab, men således at det ofte er naturligt også at komme ind på  

 edb-teknologiens ikke-tekniske konsekvenser, altså skifte synsvinkel til edb  

 som genstand for undervisningen.
Arbejdet med f.eks. bredbåndsnet eller  

 stregkoder skal selvfølgelig inddrage en kulturpolitisk hhv.  

 arbejdsmarkedspolitisk dimension.
De matematisk-naturvidenskabelige fag kan med fordel påbegynde den  

 fagintegrerede edb-undervisning allerede tidligt i 1.g.
Det kan ske under  

 anvendelse af programmer og systemer, der er specielt udviklet til brug i de  

 pågældende fag, og her står læreren og eleverne med en række valgmuligheder  

 både m.h.t. indhold og form.
Eksempler på emner for tværfaglig edb-undervisning I det følgende præsenteres nogle eksempler på emner, som kan behandles i  

 en tværfaglig, fagintegreret edb-undervisning.
Det skal understreges, at der  

 ikke er tale om færdige forløb, men blot om nogle emner blandt mange mulige,  

 som et tværfagligt arbejde kan koncentrere sig om.
Vekselvirkningen mellem  

 edb som redskab i undervisningen og edb som genstand for undervisningen vil  

 nødvendigvis variere fra emne til emne.
 Eksemplerne er kun skitser, og det skal fremhæves, at gennemførelse af  

 forløb som de nedenfor anførte kræver en yderligere detaljeret planlægning og  

 tilrettelæggelse fra de involverede læreres side, herunder også afprøvning af  

 programmellet.
 Endvidere er det en vigtig forudsætning for, at undervisningen kan lykkes,  

 at eleverne inddrages både i diskussionen af emnet og planlægningen af  

 undervisningsforløbet; arbejdet med de foreslåede emner vil derfor altid  

 udformes forskelligt i forskellige konkrete elev/lærersammensætninger.
 I betragtning af, at der endnu ikke er opbygget en fast tradition inden  

 for den tværfaglige, fagintegrerede edb-undervisning, skal der her peges på  

 nogle forhold, som kræver særlig opmærksomhed under planlægningen og  

 gennemførelsen af denne undervisning.
Læreren skal gøre sig klart, at de hurtige niveauskift, som sædvanligvis  

 finder sted i den traditionelle undervisning, ikke altid lader sig gennemføre  

 i edb-undervisningen.
Arbejdet med edb som redskab binder i særlig grad  

 elevernes opmærksomhed: De fokuserer på datamaten og det direkte arbejde med  

 programmet.
Derfor er der behov for en betydelig klarere markering fra  

 lærerens side, når undervisningen skifter til at behandle edb som genstand.
 Elevernes forudsætninger for at beskæftige sig med det programmel, som  

 læreren ønsker at anvende i undervisningsforløb, skal være i orden, enten som  

 resultat af fælleskurset eller ved, at læreren selv sørger for en egentlig  

 indføring i programmellet, inden selve undervisningsforløbet påbegyndes.
Regneark som fælles redskab til modelbehandling Anvendelse af regneark til modelbrug er oplagt i en række fag.
De  

 praktiske færdigheder kan introduceres i sammenhæng i et udvalgt fags timer,  

 hvorefter en række principielle overvejelser i relation til modellering af  

 systemer med fordel vil kunne behandles i flere forskellige fag.
 Som realisering af simple matematiske modeller i form af  

 differensligninger kan nævnes eksempler som rovdyr/byttedyr (biologi),  

 alkoholoptagelse (biologi/kemi), afvikling af lån (matematik),  

 befolkningsmodeller (samfundsfag/geografi), hvor udviklingen i antal rovdyr,  

 alkoholpromille, restgæld, befolkningstal i de forskellige aldersgrupper  

 direkte kan angives i arkets forskellige celler.
Det er regnearkets store styrke, at sammenhængen mellem cellernes værdier  

 som angivet af den bagvedliggende ligning på simpel vis kan indkodes direkte  

 i arket.
Der skal således ikke tænkes på programmering af selve grænsefladen  

 mellem brugeren og modellen - denne stilles automatisk til rådighed.
Den ligefremme anvendelse af værktøjet gør det også velegnet til at  

 gennemføre afprøvning af forskellige fortolkninger af sprogligt formulerede  

 algoritmer som f.eks. uddrag af skatteloven, beregning af eksamensresultat:  

 bestået/ikke-bestået osv.
Sådanne formuleringer vil ofte være upræcise  

 og/eller tvetydige, og dette giver anledning til principielle overvejelser  

 omkring kvantificering og formalisering.
Købekort og personregistrering De humanistiske, samfundsvidenskabelige og naturvidenskabelige fag kan  

 alle bidrage, men emnet kan også belyses inden for et enkelt af fagområderne.
I de humanistiske fag tages emnet om personregistrering op.
Den personlige  

 frihed stilles over for samfundets overordnede hensyn.
Emner som  

 fremmedgørelse og åndelig og materiel ensretning er debatemner, der naturligt  

 hænger sammen med indførelsen af masseregistrering af personlige oplysninger,  

 masseproduktion og masseforbrug.
På det samfundsfaglige område behandles f.eks. de forbedrede muligheder  

 for kontrol og sikkerhed for statsmagten, der ligger i dataregistrering af  

 borgernes økonomiske transaktioner. (Firmaers betalinger lettes, borgernes  

 pengeoverførsler forenkles og sikkerheden øges.
Visse former for misbrug som  

 f.eks. check-misbrug kan lettere hindres). Politisk kontrol.
I naturvidenskabelige fag, matematik og datalogi opstilles modeller af et  

 registreringssystem og/eller en databases opbygning.
Tekniske muligheder for  

 samkøring af data eksemplificeres og konsekvenserne diskuteres.
Kvaliteten af  

 f.eks. sikkerheds- og kontrolkoder vurderes.
Besøg på Bankers & Sparekassers Betalings-Service (eller en lignende  

 lokal institution) arrangeres.
I denne forbindelse diskuteres, hvorledes man  

 håndterer adgangskontroller til oplysningerne, og det belyses, hvori fordele  

 og ulemper ved denne type registrering består - og for hvem.
Formelle sprog og naturligt sprog Dette emne kan inddrages i undervisningen i de humanistiske fag, specielt  

 fremmedsprogsundervisningen, samt i matematik.
I datalogi er emnet  

 obligatorisk.
 Som introduktion kan man enten præsentere et program, hvor eleverne skal  

 indtaste et korrekt ord i en sætning (indsætningsøvelse), eller man kan  

 gennemgå et lille program, der kan afgøre, om nogle indtastede ord udgør en  

 korrekt sætning på dansk eller et fremmedsprog.
En sådan præsentation kan give anledning til en undersøgelse af, hvilke  

 regler der er lagt ind i programmet for at det kan afgøre, om det indtastede  

 er korrekt, dvs. om det er i overensstemmelse med de formaliserede regler.  

 Eleverne vil herved forstå, at formaliseringen normalt kun omfatter sprogets  

 udtryksside, og at datamaten ikke er i stand til at forstå i ordets normale  

 betydning.
Sætningen »barnet spiser æblet« vil derfor blive  

 accepteret på lige fod med f.eks. »bilen drikker solen«, hvis de  

 pågældende ord er tilladt som subjekt, verbum og objekt, dvs. af programmet  

 kan forventes på de angivne pladser.
Hvis det er muligt, vil det være en  

 fordel at vise eksempler på maskinoversættelse, så problemerne ved  

 formalisering bliver tydelige for eleverne.
 Med udgangspunkt i det anvendte program kan man bl.a. diskutere:
* konsekvenserne af fejlagtig indtastning i offentlige registre * forudsigelighed og formalisering i andre former for kommunikation * hvornår man kan sige, at en kommunikation lykkes.
* fordele og ulemper ved formalisering af sprog generelt ved en  

 sammenligning af et fremmedsprog og f.eks. matematikkens sprog * professionelle edb-programmers kommunikation med brugerne.
Grænseflade design Emnet sigter på et tværfagligt samarbejde mellem et humanistisk fag og et  

 fag fra et af de andre hovedområder.
Man vælger et par sider fra en lærebog i et af de naturvidenskabelige fag,  

 f.eks. fysik.
Teksten skal handle om et simpelt dynamisk system.
Faglæreren  

 diskuterer med eleverne, hvilken viden afsnittet skal formidle til læseren,  

 samt hvilke punkter der er vanskelige at forstå på grund af det skriftlige  

 medie.
Det kan f.eks. være punkter vedrørende systemets tidslige adfærd.  

 Sammen med f.eks. dansklæreren arbejder eleverne nu på at skitsere et  

 edb-program, der formidler den pågældende viden.
Skitserne består i  

 skærmbillede-sekvenser på papir, samt en brugervejledning for det program,  

 som tænkes bygget op bag skærmbillederne.
Under arbejdet skal eleverne præsenteres for edb-mediets særlige  

 muligheder, som især består i, at skærmbilledets tekst eller grafik kan  

 påvirkes af brugeren vha. kommandoer, og at animation kan bruges til at  

 anskueliggøre dynamiske forhold.
Desuden skal eleverne ud fra æstetiske  

 kriterier vælge mellem de sædvanlige måder at kommunikere med et program på:  

 kommandostyring, menustyring og grafisk styring, f.eks. med mus.
Databasesystem som fælles redskab til registrering af  

 informationer Forløbet indledes med præsentation af en eksisterende database.
Eleverne  

 lærer her om databasens opbygning og det sprog, den skal betjenes med.
Herefter opbygges en database inden for flere forskellige fag hver for sig  

 med henblik på sammenligninger.
I dette eksempel er valgt biologi og dansk.
Klassen arbejder i biologi f.eks. med forskellige fødemidlers  

 næringsindhold.
Forskellige elevgrupper indhenter oplysninger om forskellige  

 fødemidler.
Hver gruppes resultater udformes, så de kan indlægges i  

 database-systemet.
Eleverne skal nu besvare opgaver, som forudsætter, at de skaffer sig  

 oplysninger fra databasen med de fælles resultater.
Det kan f.eks. være  

 angivelse af ernæringsnormer og kostplaner for forskellige persongrupper.
I dansk kan klassen arbejde med avisartikler, som handler om et bestemt  

 emne, f.eks. lyrikanmeldelser eller boganmeldelser.
Eleverne udarbejder i  

 grupper resumeer af anmeldelserne og indlægger deres resultater i  

 database-systemet.
 Eleverne får derpå opgaver, som kræver, at de benytter de indlagte data.  

 Det kan f.eks. være spørgsmål om, hvilke aviser der anmelder/undlader at  

 anmelde forskellige bøger, og svarene kan bruges til at finde ud af, om der  

 er en linie i avisernes/anmelderens bogvalg.
Formålet med at arbejde på denne måde er dels, at eleverne lærer at  

 strukturere et informationsmateriale, sådan at det kan lagres i en database,  

 dels, at de opnår erfaringer med databaser som kommunikationsmedie.
Eleverne  

 skal derfor på forhånd overveje, hvilke spørgsmål, man senere kan finde på at  

 stille til den pågældende database.
 Resultatet af disse overvejelser er bestemmende for, hvilke søgeord de  

 skal medtage.
Databaser som fælles genstand for analyse af kartoteksbrug Eksemplet bygger videre på det foregående, men principerne kan umiddelbart  

 generaliseres.
 Eleverne skal gennem konkrete eksempler beskrive karakteristiske forskelle  

 mellem de søgekommandoer, som man kan give et menneske, f.eks. en bibliotekar  

 eller en bogholder, og dem man kan give et databasesystem. (Hvis boolesk  

 algebra er repræsenteret i databasesystemets søgesprog, kan matematik  

 eventuelt inddrages).
 Herefter gennemføres en sammenligning af de begreber, der er anvendt i  

 biologi, med de begreber, der er anvendt i dansk.
Man stiller eleverne opgaver, som ikke umiddelbart lader sig besvare med  

 de nøgleord, som valgtes, da databasen blev designet.
Hensigten er, at  

 eleverne skal erfare, at de begreber, der blev valgt ved opbygningen af  

 databasen, ikke er så generelle, som man måske kunne tro, men at de er  

 afpasset til den konkrete opgave.
Man kan interessere sig for, i hvilken udstrækning selve arbejdsprocessen  

 er blevet påvirket af de ændrede krav til præsentationen af resultaterne i  

 såvel biologi som i dansk.
Man kan eventuelt supplere med tilsvarende  

 fænomener hentet fra andre områder, som f.eks. arbejdslivet.
 Indberetning og eksamensopgivelser:
Edb-undervisningen er som tidligere nævnt under fortsat tilpasning.
Derfor  

 vil Direktoratet fra år til år vurdere behovet for indberetning om  

 undervisningen i den fagintegrerede edb-undervisning.
Indberetningen kan angå såvel undervisningens form som dens indhold, dvs.  

 læst pensum, anvendt programmel, herunder både fagspecifikt brugerprogrammel  

 og generelle værktøjsprogrammer.
Af særlig interesse i denne forbindelse er  

 arten og omfanget af det tværfaglige samarbejde, eventuelle ekskursionsmål og  

 lignende.
Det gennemgåede stof indgår i læsepensum i de fag, hvori det er læst og  

 opgives til eksamen efter de pågældende fags bestemmelser.
For pensum i  

 forbindelse med tværfagligt samarbejde aftaler lærere og elever nærmere  

 afgrænsninger inden for de enkelte fag.
Praktiske råd og ideer De ydre rammer for edb-undervisningen Det må anbefales, at skolens datalokale (datalaboratorium) indrettes, så  

 det er muligt at samle så mange arbejdsstationer, at samtlige elever i en  

 klasse ved ligefrontsundervisning kan være i nær kontakt med datamaten.
Ud  

 fra en pædagogisk synsvinkel er det uhensigtsmæssigt med mere end to elever  

 pr. arbejdsstation.
Det er en del af arbejdet med edb-undervisningen at indarbejde gode  

 adfærdsvaner og arbejdsmetoder i forhold til edb.
Det er almindelig praksis  

 at eleverne instrueres i optræden i laboratoriet i et eksperimentelt fag  

 eller anvendelse af redskaber som ordbøger og opslagsværker i et  

 fagbibliotek, og på samme måde må man afse tid til at lære eleverne en  

 hensigtsmæssig adfærd i datalokalet.
Efter fælleskurset vil de fleste elever  

 være fortrolige med datamaterne, men betjeningen af de fagspecifikke  

 programmer eller andre regler, der vedrører faget, må indlæres, før  

 datalokalet bliver et aktiv i edb-undervisningen.
 Ligeledes må det anbefales, at brugen af datalokalet til anden  

 undervisning begrænses mest muligt, idet datamaterne og eventuelt tilkoblede  

 ydre enheder let kommer til at lide overlast.
 Det er mest hensigtsmæssigt, at arbejdsstationerne i datalokalet er ens,  

 så der ikke skal bruges overflødig tid på instruktion af elever ved specielle  

 stationer.
Læreren vil hyppigt have brug for at demonstrere et program for alle  

 elever på et hold på samme tid.
Hvis man centralt kan fremkalde det samme  

 skærmbillede på alle arbejdsstationerne i datalokalet, vil det være naturligt  

 at benytte dette lokale.
Ellers skal det anbefales, at man benytter særlige  

 faciliteter til demonstrationsformål.
En mulig løsning vil være at bruge en  

 enkeltstående arbejdsstation med en stor monitor eller bedre: et særligt  

 display af flydende krystaltypen, som bruges på en overheadprojektor.
I så  

 tilfælde behøver man ikke at benytte datalokalet, men kan klare sig med en  

 enkelt arbejdsstation - eventuelt på et rullebord - i et almindeligt  

 undervisningslokale.
I demonstrationsøjemed kan tekst og grafik på skærmen  

 således hurtigt og let inddrages i klasseundervisningen, men det har den  

 ulempe, at dialogen med programmet ikke føres af den enkelte elev, men kun af  

 personen ved tastaturet.
Dele af edb-undervisningen bliver kun meningsfyldt, hvis datamater er til  

 rådighed for elevernes forberedelse udenfor den skemalagte undervisningstid.  

 Det kan være i mellemtimer - når den øvrige undervisning ikke lægger beslag  

 på udstyret - og efter skoletid.
Specielle hensyn på hver enkelt skole lægger  

 begrænsninger på denne anvendelse af datalokalet, men i almindelighed kan man  

 indpasse en adgangstid i planen for lokalets brug på nogle timer hver  

 eftermiddag.
 En passende reguleret adgang til skolens datamater vil stimulere elevernes  

 interesse i at arbejde selvstændigt med edb, og det vil gøre det muligt for  

 dem at opnå den rutine, som gør edb til et naturligt redskab for dem.
Hvis en skole ikke råder over arbejdsstationer i tilknytning til  

 faglokaler fordelt ud over skolen, kan det være hensigtsmæssigt at benytte  

 særligt indrettede datarulleborde.
De er lette at transportere og kan være  

 indrettet med en datamat med diskettestation, tastatur (evt. mus) samt en  

 lille monitor til den person, som betjener udstyret.
Dertil kommer så udstyr  

 til at frembringe skærmbilledet i stort format jf. ovenfor.
Ved køb og indretning af en skoles datafaciliteter skal der også tages  

 hensyn til lærerens behov.
Enhver anvendelse af datamater i undervisningen  

 kræver, at lærerne forbereder sig specielt hertil.
De må derfor have let  

 adgang til en arbejdsstation på skolen både i og udenfor undervisningstiden.  

 Det er naturligt, at lærerne har mulighed for at udføre en del af dette  

 forberedelsesarbejde hjemme.
Dette behov vil delvis kunne afhjælpes ved at  

 skolen anskaffer nogle datamater, som er lette at flytte.
 Endvidere skal der henvises til »vejledning vedrørende indkøb af edb-  

 udstyr« (RS 10-06).
Datatransmission Datatransmission spiller en stadig vigtigere rolle i samfundets edb-  

 udnyttelse, og det må afspejles i gymnasiets edb-undervisning.
For at kunne  

 tilgodese dette er det ønskeligt med telefonstik i flest mulige  

 undervisningslokaler på en skole.
Det er klart, at sådanne telefonlinier kan misbruges med store udgifter  

 til følge.
Men der er forskellige muligheder for at forebygge et misbrug,  

 idet man enten kan anbringe telefonstikkene i aflåselige bokse, eller man kan  

 forsyne det lokale telefonnet med centralt anbragte afbrydere.
Det kan  

 iøvrigt være hensigtsmæssigt at følge forbruget på denne type telefonlinier  

 ved at forsyne dem med medløbstællere.
 Man skal være opmærksom på den fleksibilitet, som opnås ved at læreren  

 selv kan producere data på en (privat) datamat udenfor skolen og overføre dem  

 ved datatransmission til en datamat på skolen til brug i undervisningen  

 (herved kan iøvrigt også nogle af problemerne med forskellige  

 disketteformater elimineres).
Programmer Undervisningen med edb som redskab vil tidsmæssigt udgøre en omfattende  

 del af edb-undervisningen.
Dataudstyret er i denne sammenhæng et medie på  

 linie med bøger, fotokopier, overheadprojektoren eller sproglaboratoriet.
Der  

 er imidlertid det særlige ved dataudstyr som medie, at det kan formidle både  

 illustrationer, lyd og skreven tekst, og at elevens arbejde med det er en  

 egentlig interaktion - tilsyneladende med en maskine, men i virkeligheden  

 altid med et program.
 I undervisningssammenhæng er følgende to hovedtyper af programmel  

 interessante:
Simple træningsprogrammer, som er udviklet af læreren selv, kan have  

 særdeles høj værdi i undervisningen, fordi de er gennemskuelige, og fordi  

 læreren har et personligt engagement i materialet og dermed det bedste  

 kendskab til det.
Læreren har i sådanne tilfælde de bedste forudsætninger for  

 at sætte materialet ind i en naturlig undervisningssammenhæng.
Hvis lejlighed  

 byder sig, kan læreren og/eller eleverne endvidere ændre programmet, justere  

 det og eventuelt forbedre det, så eventuelle begrænsninger og  

 udviklingsmuligheder i anvendelsen af edb træder tydeligt frem.
 Når der benyttes ikke-professionelt programmel i et fag, påhviler der  

 læreren en særlig forpligtelse til, at programmet præsenteres for eleverne  

 med en ordentlig og velstruktureret dokumentation - det gælder såvel den  

 interne programdokumentation (kommentarer) som den eksterne  

 programdokumentation (funktionsbeskrivelse, brugervejledning osv.). Det  

 letter elevernes forståelse, men det er også et væsentligt aspekt, at  

 programdokumentationen opleves som et anerkendt middel til at kommunikere en  

 anvendt metode.
Tekstbehandlingssystemer, talbehandlingssystemer af regnearkfamilien,  

 informationshåndteringssystemer af databasetypen har to væsentlige egenskaber  

 fælles: For det første er de anvendelige i forskellige fag og sammenhænge,  

 således at eleverne kan overføre fortrolighed med dem fra situation til  

 situation.
For det andet giver de eleverne en god fornemmelse for hvad edb  

 er, hvad edb kan bruges til og hvordan edb påvirker arbejdsprocesserne.
En  

 nødvendig forudsætning for, at dette kan slå igennem i undervisningen er  

 imidlertid også, at man for elever i en klasse, på en årgang eller på et hold  

 træffer aftaler om at bruge samme tekstbehandlingssystem, samme type regneark  

 osv.
Eleverne vil kun sjældent kunne udnytte alle finesser og faciliteter i et  

 professionelt system.
Det er derfor mindre væsentligt, om et givet system er  

 den seneste opdaterede version.
Det er vigtigere at sikre, at systemerne  

 virkelig bliver benyttet i flest mulige fag på så ensartet en måde som  

 muligt.
Kun herved bliver eleverne så fortrolige med systemerne, at de bliver  

 til det praktiske værktøj, de skal være.
Derimod vil en skiften mellem  

 forskellige regneark, forskellige tekstbehandlingssystemer m.v. gøre eleverne  

 usikre i brugen heraf.
 Endelig skal man i forbindelse med valget af værktøjsprogrammer være  

 opmærksom på, at man kan opnå stor fleksibilitet i udvekslingen af data både  

 internt mellem forskellige programtyper og eksternt, når disse programmer  

 opfylder visse standarder for inddata- og/eller uddataformat.
Eksempler på emner for den fagintegrerede edb-undervisning Som eksempler på emner for den fagintegrerede del af edb- undervisningen  

 anføres nedenfor en samling overskrifter med tilhørende stikord.
Det skal  

 understreges, at samlingen kun skal opfattes som forslag og idekatalog;  

 listen er naturligvis ikke udtømmende.
Sprog og bevidsthed Bevidsthedsformer i relation til menneskets udviklingsbetingelser og  

 udviklingsmuligheder.
Kunstig intelligens.
Etiske, moralske og pædagogiske problemstillinger i forbindelse med den  

 nye teknologi Teknologien som redskab stillet over for teknologien som  

 menneskeforandrende faktor.
Teknologien og ændringer i menneskets  

 erkendelsesformer og bevidsthedsdannelse.
Mulige konsekvenser for  

 retsbevidstheden - herunder begreberne privat/ offentlig.
Teknologien som  

 vidensindsamler - formaliseringsproblemet.
Kommunikation og medier Informationsteknologi, informationsstyring, informationsformidling,  

 medieforbrug og meningsdannelse.
Socialisation, uddannelse og edb Datamatformidlet/datamatstøttet undervisning, edb og kønsroller, edb og  

 kreativitet i fritiden og på arbejdspladsen, edb og de ændrede  

 kvalifikationskrav på arbejdsmarkedet.
Edb i produktionen - edb i hjemmet Mennesket og dets arbejdsmiljø. Kønsroller og identitetsdannelse -  

 herunder det rationelle og konkrete over for det irrationelle og abstrakte.  

 Bevidstheds- og personlighedsdannelse.
Fremtidssamfundet Utopi og virkelighed.
Edb-branchen Udvikling og produktion af maskinel og programmel.
Multinationale  

 selskaber i edb-branchen.
Den internationale teknologikonkurrence.
Den ulige  

 globale teknologiudvikling og dennes konsekvenser for de globale levevilkår.
Politisk styring og kontrol Registre og registerlovgivning.
Centralisering/decentralisering.
Den  

 enkelte borgers muligheder og rettigheder.
Planlægning og økonomisk styring  

 ved hjælp af simulationsmodeller.
Styring af den teknologiske udvikling,  

 teknologiaftaler, teknologivurdering og teknologipolitik.
Edb i produktionen på den enkelte virksomhed Administrative edb-systemer, edb og arbejdsmiljø, teknologihistorie.
