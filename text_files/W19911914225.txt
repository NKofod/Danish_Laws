 Det forhøjede beløb til personlige fornødenheder efter bistandslovens  

 § 118, stk. 1, 2. pkt., kan alene udbetales til personer under 60 år, der er  

 optaget på et af de i § 112, stk. 2, nævnte plejehjem for yngre, der er  

 beregnet for yngre fysisk handicappede.
 Da den 47-årige M havde ophold på en § 112, stk. 2-institution med  

 hovedsagelig beboere over 67 år med psykiske lidelser, var han ikke  

 berettiget til det forhøjede beløb.
 SAGSFREMSTILLING:
 Den 47-årige M blev overført fra et psykiatrisk hospital til et plejehjem,  

 der blev drevet efter bistandslovens § 112, stk. 2. Hjemmet var hovedsagelig  

 beboet af personer over 67 år med psykiske lidelser.
 Kommunen fandt alene M berettiget til det almindelig beløb til personlige  

 fornødenheder, der blev udbetalt til personer på almindelige plejehjem.
 Amtsankenævnet ændrede kommunens afgørelse og fandt M berettiget til det  

 forhøjede beløb til personlige fornødenheder efter bistandslovens § 118, stk.  

 1, 2. pkt., idet nævnet lagde vægt på, at institutionen blev drevet efter  

 bistandslovens § 112, stk. 2, om særlige plejehjem.
 Efter nævnets opfattelse havde den aldersmæssige fordeling mellem beboerne  

 på plejehjemmet ikke betydning for afgørelsen.
 Afgørelsen blev anket af kommunen, der som begrundelse for anken anførte,  

 at bistandslovens § 118, stk. 1, 2. pkt., kun gælder for beboere på særlige  

 plejehjem for yngre fysisk handicappede.
 Sagen blev antaget til principiel behandling til afklaring af omfanget af  

 bistandslovens § 118, stk. 1, 2. pkt.
 AFGØRELSE:
 Det forhøjede beløb til personlige fornødenheder efter bistandslovens §  

 118, stk. 1, 2. pkt., kan alene udbetales til personer under 60 år, der er  

 optaget på et af de i § 112, stk. 2, nævnte plejehjem for yngre, der er  

 beregnet for yngre fysisk handicappede.
 Da plejehjemmet efter det oplyste ikke var beregnet for denne  

 persongruppe, var M således ikke berettiget til at få udbetalt det forhøjede  

 beløb til personlige fornødenheder under opholdet.
 Ankestyrelsen ændrede derfor amtsankenævnets afgørelse, dog således, at  

 udbetalingen af det forhøjede beløb skulle aftrappes over 3 måneder til det  

 beløb, der udbetales under ophold på almindelige plejehjem.
