Ankestyrelsens principafgørelse 127-11 om sygedagpenge - fortrydelsesret - genoptagelse - bortfald - manglende medvirken - oplysningsskema Resume:
 Kommunen var ikke forpligtet til at orientere den sygemeldte om fortrydelsesretten, når kommunen sendte oplysningsskema.
 Kommunen skulle først i forbindelse med partshøring skriftligt og tydeligt orientere den sygemeldte om, at udbetalingen kunne genoptages, hvis den sygemeldte inden for tidsfristen efterfølgende medvirkede ved kommunens opfølgning.
 Det var ikke tilstrækkeligt, at sygedagpengelovens regler om genoptagelse, var gengivet nederst i partshøringsbrevet.
 Beskæftigelsesudvalget fandt samtidig, at utilstrækkelig vejledning omreglerne ikke i sig selv gav ret til sygedagpenge, når betingelserne for udbetalingen af sygedagpenge ikke var opfyldt.
 Love:
Lov om sygedagpenge - lovbekendtgørelse nr. 85 af 7. februar 2011 - § 21, stk. 1-3, § 21, stk. 4 og § 11 Afgørelse:
Afgørelse i NNs sag om sygedagpenge Ankestyrelsens Beskæftigelsesudvalg har i møde truffet afgørelse i NNs sag om tidspunktet for kommunens orientering om fortrydelsesretten.
Resultatet er  NN havde ikke ret til sygedagpenge i perioden fra den 8. september 2010 til den 23. september 2010.
 Vi ændrer således afgørelsen fra Beskæftigelsesankenævnet i Statsforvaltningen Y.
 Vores afgørelse medfører ikke, at NN skal tilbagebetale det udbetalte beløb.
 Der var enighed på mødet.
Begrundelsen for afgørelsen NN har uden rimelig grund undladt at medvirke ved kommunens opfølgning.
 Ved denne vurdering har vi lagt vægt på, at NN ikke har oplyst om en rimelig grund til, at skemaet ikke er indsendt inden for fristen.
 Vi finder, at kommunen i forbindelse med fremsendelse af oplysningsskema ikke var forpligtet til at orientere NN om fortrydelsesretten.
 Kommunen skal først i forbindelse med partshøring skriftligt og tydelig orientere den sygemeldte om, at udbetalingen kan genoptages, hvis den sygemeldte inden for tidsfristen efterfølgende medvirker ved kommunens opfølgning.
Vi vurderer samtidig, at det ikke er tilstrækkeligt, at sygedagpengelovens § 21, stk. 4, om genoptagelse, er gengivet nederst i brevet.
Vi har herved lagt vægt på, at hvis NN skulle have en reel mulighed for at fortryde den manglende medvirken ved kommunens opfølgning, skulle det fremgå klart og tydeligt af selve partshøringsbrevet, at udbetalingen af sygedagpenge kan genoptages, hvis han inden for tidsfristen efterfølgende medvirker ved kommunens opfølgning.
 Vi finder, at utilstrækkelig vejledning om sygedagpengelovens § 21, stk. 4, ikke i sig selv giver ret til sygedagpenge, når betingelserne for udbetalingen af sygedagpenge ikke er opfyldt.
 I den konkrete sag er det ikke dokumenteret, at kommunen ville være kommet til en anden vurdering af sagen, hvis NN i forbindelse med partshøringen var klart og tydelig blevet orienteret om fortrydelsesretten.
 Vi har lagt vægt på, at fristen for indsendelse af oplysningsskemaet er fastsat i loven, og at for sen indsendelse af skemaet er manglende deltagelse i kommunens opfølgning.
 Vi har endvidere lagt vægt på, at NN er blevet skriftligt orienteret om, at sygedagpengene ville bortfalde, hvis han ikke afleverede oplysningsskemaet rettidigt til kommunen.
NN har oplyst, at han bor til leje med fælles postkasse og tidligere har været ude for at hans værtsfolk har glemt eller forlagt hans post.
Den 19. oktober 2010 har værtsparret oplyst, at de ved en fejl har smidt kommunens brev ud.
 Vi vurderer, at der ikke er oplyst om særlig grund til, at skemaet ikke er returneret inden for fristen.
 Vi vurderer derfor, at NN uden rimelig grund har undladt at medvirke ved kommunens opfølgning.
 Udbetalingen af sygedagpenge, der er bortfaldet, genoptages dagen efter det tidspunkt, hvor betingelserne for udbetaling af sygedagpenge på ny er opfyldt.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævnets afgørelse af 6. januar 2011  Klagen til Ankestyrelsens Beskæftigelsesudvalg af 2. februar 2011  Beskæftigelsesankenævnets genvurdering Kommunen har truffet afgørelse om, at NN ikke er berettiget til sygedagpenge for perioden den 8. september 2010 til den 23. september 2010, idet han uden rimelig grund har undladt at medvirke ved kommunens opfølgning ved ikke at returnere fremsendte oplysningsskema inden for tidsfristen på 8 dage fra afsendelsen af skemaet.
 Kommunen har vurderet, at han ikke har oplyst om en rimelig grund til den manglende medvirken ved kommunens opfølgning.
 Nævnet har fundet, at NN har ret til sygedagpenge i perioden fra den 8. september 2010 til den 23. september 2010, hvis han opfylder de øvrige betingelser i sygedagpengeloven.
Nævnet har begrundet afgørelsen med, at NN ikke har fået den korrekte orientering fra kommunen.
Nævnet har lagt vægt på, at kommunen i forbindelse med fremsendelse af oplysningsskema ikke har vejledt ham om, hvordan han igen kunne får udbetalt sygedagpenge.
 I klagen til Ankestyrelsen har kommunen anført, at kommunen i forbindelse med partshøring har orienteret den sygemeldt om fortrydelsesretten.
 Kommunen har vurderet, at den har overholdt sin oplysningspligt.
