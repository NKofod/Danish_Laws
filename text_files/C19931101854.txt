Kriminalforsorgens anstalter, arresthuse, afdelinger og pensioner Vedlagt sendes nogle eksemplarer af forretningsorden af 7. januar 1993 for  

 samarbejdsudvalg under kriminalforsorgen.
 Forretningsordenen, der er udarbejdet efter drøftelse i  

 Justitsministeriets Centrale Samarbejdsudvalg for kriminalforsorgen, er et  

 supplement til samarbejdsaftalen af 6. november 1990 mellem Finansministeriet  

 og centralorganisationerne og den til aftalen knyttede vejledning af november  

 1991.
 Forretningsordenen erstatter Justitsministeriets midlertidige cirkulære af  

 22. marts 1973 om oprettelse af samarbejdsudvalg inden for fængselsvæsenet.
 I tilknytning til forretningsordenen skal bemærkes følgende:
1. Forretningsordenen indeholder ikke særskilt beskrivelse  

 vedrørende oprettelse og sammensætningen af samarbejdsudvalg.
Der henvises  

 til de regler, der er fastsat i samarbejdsaftalen af 6. november 1990.
Opmærksomheden henledes på, at det fremgår af vejledningen, at  

 eksisterende samarbejdsudvalg incl. hovedsamarbejdsudvalg m.v. ikke ændres  

 som følge af, at samarbejdsaftalen har afløst det tidligere  

 samarbejdscirkulære.
Der er således ikke tilsigtet nogen ændringer i forhold  

 til sammensætningen af eksisterende samarbejdsudvalg.
 2. Vedrørende de i forretningsordenens §§ 7 og 8 anførte  

 tidsfrister bemærkes, at fristerne vil kunne fraviges i det omfang  

 omstændighederne tilsiger det, samt når dette er aftalt.
Det vil således kunne forekomme, at 3-ugers fristen i § 7 ikke kan  

 overholdes på grund af den hyppighed, hvormed der afholdes  

 samarbejdsudvalgsmøder.
Endvidere vil der kunne forekomme situationer, hvor  

 det vil være hensigtsmæssigt, at udsende dagsorden til medlemmerne mere end  

 en uge før mødet, f.eks. på grund af omfattende bilag, jfr. § 8, stk. 2.
 3. Der vil senere blive fastsat særskilte kommissorier for  

 områdeudvalgene for kriminalforsorgen i frihed og arrestvæsenet, der er  

 permanente underudvalg under Justitsministeriets Centrale Samarbejdsudvalg  

 for kriminalforsorgen.
 4. Med samarbejdsaftalen er der indført pligt til at tilbyde  

 kurser for alle samarbejdsudvalgsmedlemmer.
Efter drøftelse i Kriminalforsorgens Centrale Samarbejdsudvalg er det  

 aftalt, at sådanne kurser skal gennemføres af Kriminalforsorgens  

 Uddannelsescenter.
Kurserne er under planlægning og forventes iværksat fra  

 efteråret 1993.
 Personalet bedes gjort bekendt med forretningsordenen og denne skrivelse.
 Forretningsordenen og denne følgeskrivelse vil senere blive optaget i  

 Kriminalforsorgens Cirkulæresamling.
