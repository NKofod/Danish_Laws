Nr LSF 111 Forslag til Lov om ændring af lov om almene boliger m.v. (Valg af  

 administrator) Fremsat af Villy Søvndal (SF) Aage Frandsen (SF) Jes Lunde (SF) den 28. november 1997 § 1 I lov om almene boliger m.v., jf. lovbekendtgørelse nr. 514 af 19. juni  

 1997, som ændret ved § 1 i lov nr. 380 af 10. juni 1997 og § 8 i lov nr. 382  

 af 10. juni 1997, foretages følgende ændring:
 1. Efter § 34 indsættes som ny paragraf:
»§ 34 a.
Boligtagerne i en almen boligafdeling kan på et  

 afdelingsmøde træffe beslutning om, hvilken almen boligorganisation, jf. § 1,  

 der skal administrere den pågældende almene boligafdeling.
Stk. 2. Beslutning efter stk. 1 kræver absolut flertal blandt  

 afdelingens boligtagere.
Opnår et forslag tilslutning på afdelingsmødet, men  

 uden at tilslutningen udgør et flertal blandt boligtagerne, skal beslutning  

 efter stk. 1 godkendes ved en skriftlig urafstemning blandt afdelingens  

 boligtagere med absolut flertal.
 Stk. 3. Ved skift af almen boligorganisation har den afgivende  

 organisation krav på 6 måneders opsigelse til en 1. januar.
Stk. 4. Forslag til beslutning efter stk. 1 kan tidligst behandles  

 to år efter afdelingens ibrugtagelse eller to år efter, at der sidst er  

 gennemført skift af boligorganisation.« § 2 Loven træder i kraft dagen efter offentliggørelsen i Lovtidende.
Bemærkninger til lovforslaget Almindelige bemærkninger Med forslaget gives der den enkelte almene boligafdeling adgang til frit  

 at kunne vælge en anden almen boligorganisation som administrator uafhængigt  

 af, hvilken organisation der har stået for opførelsen af det pågældende  

 byggeri.
I den nuværende lovgivning er dette kun helt undtagelsesvis muligt, nemlig  

 når der fra pågældende organisation kun er een almen boligafdeling i en given  

 kommune.
Det helt generelle er, at boligafdelingerne er stavnsbundne til for  

 tid og evighed at skulle administreres af den almene boligorganisation, der  

 har stået for opførelsen.
 Der er en række væsentlige gener forbundet med dette stavnsbånd for  

 boligafdelingerne:
- Boligorganisationenen har en absolut monopolstatus over for de  

 afdelinger, som organisationen har opført.
Ethvert konkurrenceelement m.h.t.  

 pris og kvalitetsforhold er udelukket.
Kun regelstyring og  

 kontrolforanstaltninger, som er af begrænset effektivitet, sætter rammerne.
 - Der er i praksis, selv efter en eventuel etablering af beboerklagenævn i  

 den almene sektor, kun en meget langsommelig og tung adgang til at gribe ind  

 og omstøde administrative beslutninger, som flertallet af beboerne i en  

 afdeling er imod.
 - I tilfælde af uløselige samarbejdsvanskeligheder mellem en  

 afdelingsbestyrelse eller et mindretal af afdelinger og  

 forretningsførerorganisationen/den almene boligorganisation er  

 afdelingsbestyrelsens eneste udvej i dag at trække sig.
 Nærværende forslag vil have en udtalt effekt over for de anførte gener,  

 idet den administrerende boligorganisation bliver bragt i en  

 konkurrencesituation, hvor man må være bevidst over for, at beboerne kan  

 vælge at skifte selskab for at opnå bedre serviceforhold og/eller lavere  

 administrationsomkostninger.
Bemærkninger til lovforslagets enkelte bestemmelser Til § 1 Til nr. 1 Det foreslås, at boligtagerne i en almen boligafdeling kan træffe  

 beslutning om at skifte administrator, således at en anden almen  

 boligorganisation kan overtage administrationen af den pågældende afdeling.
Beslutning kan træffes på et afdelingsmøde, og det foreslås, da der er  

 tale om en indgribende beslutning, at der skal være absolut flertal for  

 beslutningen blandt afdelingens boligtagere.
Udgør flertallet på  

 afdelingsmødet ikke et sådant flertal, skal beslutningen godkendes ved en  

 skriftlig urafstemning med absolut flertal.
 Det foreslås endvidere, at den afgivende almene boligorganisation har krav  

 på 6 måneders opsigelse til en 1. januar, ligesom der skal gå mindst 2 år  

 efter afdelingens ibrugtagelse eller efter sidste skift af administrator,  

 inden der på ny kan behandles et forslag om skift af boligorganisation.
Til § 2 Det foreslås, at loven træder i kraft dagen efter offentliggørelsen i  

 Lovtidende.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om almene boliger m.v. (Valg af  

 administrator).
(Lovforslag nr.
L 111).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
