Landsskatteretskendelse af 12. marts 2003 vedr.  

 Straksafskrivning på ombygningsudgifter A A/S klager for indkomståret 2000 over, at de stedlige  

 skattemyndigheder alene har godkendt straksfradrag med 134.841 kr.
Det fremgår af sagen, at selskabet i indkomståret 2000 har  

 ombygget ejendomme, beliggende X vej 11-15. De samlede ombygningsudgifter har  

 udgjort 10.385.891 kr. ekskl. moms.
For alle ejendommene gælder, at der er  

 tale  

 om dels erhvervslejemål, dels lejemål til beboelse.
I regnskabet for indkomståret 2000 har selskabet foretaget straksfradrag  

 med 436.411 kr.
I det opgjorte beregningsgrundlag for straksfradrag på  

 8.316.195 kr. indgår ombygningsudgifter, der er forlods afskrevet.
Der er  

 forlods afskrevet med investeringsfondsmidler vedrørende ombygningsudgifter  

 på  

 forretningslokaler med 1.595.000 kr. og 3.612.361 kr. i henholdsvis 1978 og  

 1990.
Selskabsafdelingen i kommunen har ikke godkendt det selvangivne  

 straksfradrag.
Selskabsafdelingen er af den opfattelse, at der i  

 beregningsgrundlaget for straksfradrag ikke kan indgå udgifter, som tidligere  

 er forlods afskrevet med investeringsfondsmidler.
Selskabsafdelingen har  

 anført, at ombygningsudgifterne, der er forlods afskrevet, skal fragå i det  

 opgjorte beregningsgrundlag, således at beregningsgrundlaget rettelig kan  

 opgøres til 3.108.834 kr.
Straksfradraget kan herefter opgøres til 134.841  

 kr.
 For selskabet har dets advokat klaget over skatteansættelsen for  

 indkomståret 2000. Der er fremsat påstand om, at selskabet er berettiget til  

 at  

 foretage straksfradrag med 395.209 kr.
 Til støtte for påstanden har selskabets repræsentant bl.a.  

 anført følgende:
Retstilstanden vedrørende opgørelsen af beregningsgrundlaget  

 for straksfradrag efter gældende afskrivningslovs § 18, som affattet ved  

 afskrivningslov nr. 433 af 26.06.1998 og lov nr. 958 af 20.12.1999, giver  

 grundlag for at medregne ombygningsudgifter, som i de pågældende tidligere år  

 er fuldt afskrevet med investeringsfondsmidler (forlodsafskrevet), da det fremgår udtrykkeligt af cirkulære nr. 188 af 22.11.1983,  

 punkt 94, 3. afsnit, at afskrivningsgrundlaget ikke skal reduceres med  

 afskrivninger  heller ikke eventuelle forlodsafskrivninger som følge af  

 investeringsfondshenlæggelser eller etableringskontomidler eller  

 forskudsafskrivninger, da ordlyden af gældende afskrivningslovs § 18, stk. 2,  

 vedrørende begrebet afskrivningsgrundlag er identisk med den før  

 lov nr. 433  

 af 26.06.1998 gældende afskrivningslovs § 21, stk. 3, 1. punktum, da det med vedtagelsen af gældende afskrivningslovs § 18, stk.  

 2, ikke har været meningen at ændre den tidligere gældende forståelse af  

 begrebet afskrivningsgrundlag i forbindelse med  

 straksafskrivninger på  

 ombygninger og forbedringer.
 Afskrivningslovens § 18, stk. 2, om straksfradrag for  

 ombygningsudgifter og forbedringsudgifter er dels en sammenskrivning af den  

 tidligere gældende lovs § 21, stk. 2-4, dels en række materielle ændringer i  

 forhold til den tidligere gældende ret, jf. bemærkningerne til § 18 i  

 forslaget  

 til lov nr. 433 af 26.06.1998.
 De materielle ændringer, der har været tilsigtet med den gældende  

 afskrivningslovs § 18, stk. 2, jf. bemærkningerne hertil, vedrører ikke  

 behandlingen af tidligere foretagne forlodsafskrivninger som følge af  

 investeringsfondshenlæggelser m.v. i forbindelse opgørelsen af  

 afskrivningsgrundlaget for straksafskrivninger.
Det skal særligt fremhæves, at det af bemærkningerne til L 102  

 (FT 1987/1998, 2. samling, tillæg A, s. 2516, sp. 2) fremgår, at der er sket  

 en  

 vis stramning af selve beregningsgrundlaget derved, at beregningsgrundlaget  

 for  

 straksfradraget bliver afskrivningsgrundlaget for den bygning, som ombygges  

 eller forbedres.
Det vil sige, at det afgørende for, om udgiften til  

 ombygning  

 eller forbedring af en bygning kan straksfradrages er, hvorvidt udgiften  

 udgør  

 under 5 % af afskrivningsgrundlaget for den pågældende bygning.
Det anføres  

 udtrykkeligt i bemærkningerne til den gældende afskrivningslovs § 18, stk. 2  

 (FT 1997/1998, 2. samling, tillæg A, s. 2517, sp. 1, 2. afsnit), at for  

 virksomheder, der kun har en enkelt afskrivningsberettiget bygning pr.  

 ejendom,  

 indebærer den foreslåede ændring af beregningsgrundlaget ingen  

 stramning.
 Cirkulære nr. 188 af 22.11.1983 bør anses som en  

 tjenestebefaling, der afspejler administrativ praksis, og som derfor kan  

 påberåbes som retsgrundlag af borgeren på samme måde som en fast praksis.  

 Cirkulæret kan ikke lovligt ophæves den 20.09.2001 ved cirkulære nr. 172 med  

 tilbagevirkende kraft fra og med indkomståret 1999. Til støtte for dette  

 resultat henvises til principperne i afgørelserne U 1965.399 H og U 1983.8 H.
Det er i strid med den forvaltningsretlige lighedsgrundsætning,  

 når selskabsafdelingen ikke anvender indholdet af cirkulære nr. 188 af  

 22.11.1983. Landsskatteretten skal  

 udtale:
 Reglen om straksfradrag er beskrevet i afskrivningslovens § 18,  

 stk. 2. Det fremgår af afskrivningslovens § 18, stk. 2, at udgifter til  

 ombygning eller forbedring af afskrivningsberettigede bygninger kan fradrages  

 straks i det omfang indkomstårets udgift til vedligeholdelse, ombygning og  

 forbedring ikke overstiger 5 pct. af afskrivningsgrundlaget for den bygning,  

 som udgifterne vedrører, for året før det indkomstår, hvori udgiften kan  

 fradrages.
 Bestemmelsen er indført ved lov nr. 433 af 26.06.1998. Senere er  

 bestemmelsen delvist ændret ved lov nr. 958 af 20.12.1999. Bestemmelsen og  

 ændringen er indført med virkning fra og med indkomståret 1999.
Tidligere fremgik reglen om straksfradrag af lov nr. 932 af  

 24.10.1996, hvor det i § 21, stk. 2, var anført, at udgifter til ombygning  

 eller forbedring af afskrivningsberettigede bygninger kan fradrages i det  

 omfang årets udgift ikke overstiger 5 pct. af det i stk. 3 anførte  

 beregningsgrundlag.
Af stk. 3 fremgik bl.a., at beregningsgrundlaget for  

 bygninger anskaffet den 1.1.1982 eller senere er afskrivningsgrundlaget for  

 året før det indkomstår, hvori udgiften kan fradrages.
 Om selve opgørelsen af beregningsgrundlaget for straksfradrag  

 fremgik følgende af skatteministeriets cirkulære nr. 188 af 22.11.1983:
Foretagne afskrivninger skal ikke fragå i beregningsgrundlaget.  

 Er der foretaget forlods afskrivninger eller forskudsafskrivninger, skal  

 disse  

 heller ikke fragå i beregningsgrundlaget, selv om disse afskrivninger har  

 formindsket afskrivningsgrundlaget.
Ved opgørelsen af beregningsgrundlaget  

 skal  

 den pristalsregulerede forlods afskrivning eller forskudsafskrivning derfor  

 lægges sammen med afskrivningsgrundlaget. Denne fremgangsmåde ved opgørelsen af beregningsgrundlaget for  

 straksfradrag blev fulgt i administrativ praksis.
 Ved skatteministeriets cirkulære nr. 172 af 20.09.2001 blev det  

 tidligere gældende cirkulære fra 1983  bortset fra enkelte punkter -  

 ophævet  

 med virkning fra og med indkomståret 1999.
Selskabets repræsentant har ikke bestridt, at den i cirkulære  

 nr. 188 af 22.11.1983 beskrevne opgørelsesmetode for beregningsgrundlaget for  

 straksfradrag kan ophæves ved nyt cirkulære.
Klagen til Landsskatteretten  

 skyldes derfor alene, at cirkulære nr. 172 af 20.09.2001 er indført med  

 tilbagevirkende kraft fra og med indkomståret 1999, hvilket medfører, at  

 cirkulæret har betydning for selskabets skatteansættelse for indkomståret  

 2000.
Efter rettens opfattelse kan cirkulære nr. 172 af 20.09.2001  

 ikke ophæve cirkulære nr. 188 af 22.11.1983 med tilbagevirkende kraft.
Retten  

 har derved ikke taget stilling til, om cirkulære nr. 188 af 22.11.1983 kan  

 ophæves ved cirkulære nr. 172 af 20.09.2001.
 Der gives herefter selskabet medhold i, at de i 1978 og 1990  

 foretagne forlods afskrivninger ikke skal fragå i beregningsgrundlaget for  

 straksfradrag for indkomståret 2000. Selskabet kan som følge heraf foretage  

 straksfradrag på 395.209 kr. som påstået.
 Ved afgørelsen er der lagt vægt på, at opgørelsen af  

 beregningsgrundlaget for straksfradrag ikke er berørt af lovgiver under  

 lovgivningsarbejdet af det lovforslag, der senere blev gennemført som lov nr.  

 433 af 26.06.1998. Ved den senere ændring af afskrivningslovens § 18, stk. 2,  

 om straksfradrag er forholdet heller ikke berørt af lovgiver.
 Cirkulæret, der har ophævet cirkulære nr. 188 af 22.11.1983,  

 blev udstedt den 20.09.2001, men det angives i cirkulæret, at det har  

 virkning  

 fra og med indkomståret 1999. Cirkulæret regulerer således retstilstanden med  

 tilbagevirkende kraft.
 Da konsekvensen af ophævelsen af cirkulære nr. 188 af 22.11.1983  

 er, at beregningsgrundlaget i modsætning til tidligere skal reduceres med  

 forlods afskrivninger, er der med cirkulære nr. 172 af 20.09.2001 sket en  

 stramning af retstilstanden.
 På det foreliggende grundlag er det efter rettens opfattelse  

 derfor ikke i overensstemmelse med almindelige forvaltningsretlige  

 principper,  

 at den i cirkulære nr. 188 af 22.11.1983 beskrevne fremgangsmåde ved  

 opgørelse  

 af beregningsgrundlaget for straksfradrag ændres ved cirkulære med  

 tilbagevirkende kraft.
 Selskabsafdelingens afgørelse ændres i overensstemmelse hermed.
