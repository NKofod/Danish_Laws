Et amtsrådsmedlem havde ført personbil under tilsidesættelse af  

 væsentlige hensyn til færdselssikkerheden og uden at udvise fornøden  

 hensynsfuldhed og agtpågivenhed, hvilket bevirkede påkørsel af en fodgænger i  

 et fodgængerfelt.
Den pågældende ansås for valgbar.
 I skrivelse af 6. maj 1991 har amtsrådet i henhold til § 101, stk. 4, i  

 den kommunale valglov indberettet, at amtsrådsmedlem NN ved retten i X-by er  

 blevet idømt en bøde på 1000 kr. og betinget frakendt retten til at føre  

 motordrevet køretøj, hvortil der kræves kørekort, i en prøvetid på 3 år for  

 overtrædelse af færdselslovens § 118, stk. 1, jf. § 3, stk. 1, og § 27, stk.  

 7.
 Det fremgår af sagen, at den pågældende den 14. november 1990 førte en  

 personbil ad Z-vej i X-by i vestlig retning under tilsidesættelse af  

 væsentlige hensyn til færdselssikkerheden og uden at udvise fornøden  

 hensynsfuldhed og agtpågivenhed, idet NN ved banegården undlod at afpasse  

 hastigheden således, at der ikke opstod fare eller ulempe for gående, der  

 befandt sig i fodgængerfeltet, hvilket bevirkede, at NN i fodgængerfeltet  

 påkørte en fodgænger.
 I denne anledning skal man meddele, at Valgbarhedsnævnet har fundet, at  

 den begåede forseelse ikke i almindeligt omdømme gør den pågældende uværdig  

 til at være medlem af kommunale råd, jf. den kommunale valglovs § 4.
 Den pågældende må derfor anses for valgbar.
