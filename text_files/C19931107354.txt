 I tilslutning til cirkulære af d.d. om anvendelse af kriminalforsorgens  

 pensioner m.v. skal følgende bemærkes:
A.
Almindelige bemærkninger.
 Cirkulæret træder i stedet for det hidtil gældende cirkulære af 22.  

 oktober 1987.
Det nye cirkulære er rettet i overensstemmelse med udviklingen på  

 pensionernes område, men indeholder ikke ændringer, der har betydning for det  

 overordnede formål med de oprindeligt fastsatte bestemmelser.
Der tilsigtes  

 fortsat en optimal udnyttelse af pensionerne og mulighed for en passende  

 blanding af beboergrupperne.
Pensionerne skal således i enkeltstående  

 tilfælde optage aktive stofmisbrugere, der skal nedtrappes, og  

 klienter/indsatte i metadonbehandling.
B.
Bemærkninger til cirkulærets enkelte bestemmelser.
 Ad § 1, stk. 1.
Det er fortsat overladt til de enkelte pensioner at foretage en opblanding  

 af de i bestemmelsen nr. 1 - 4 nævnte grupper.
Dog bemærkes, at pensionen på  

 Holsbjergvej har en særstilling for så vidt angår klientoptagelse.
Med henblik på at begrænse antallet af beboere, der ikke er afsonere eller  

 under tilsyn af kriminalforsorgen, kan der kun undtagelsesvis optages de i  

 nr. 5 nævnte personer.
I det hidtil gældende cirkulære var det bestemt, at  

 direktoratet skulle godkende optagelse af disse personer, før indflytning  

 kunne ske.
Siden 1987 er andelen af beboere, der hverken er afsonere eller  

 under tilsyn, faldet betydeligt, hvorfor bestemmelsen i praksis bortfaldt for  

 et par år siden.
Når det er muligt i enkeltstående tilfælde og efter konkret  

 vurdering at optage disse personer, skyldes det først og fremmest ønsket om  

 at kunne optage sigtede i straffesager, der er på fri fod, mens sagen  

 afventer retlig afgørelse, og ønsket om at lade allerede optagne beboere  

 forblive på pensionerne i et kortere tidsrum, efter at grundlaget for deres  

 indflytning som udstationerede eller tilsynsklienter er bortfaldet.
 Pensionen Skejby kan fortsat optage en gruppe beboere - såkaldte  

 minusklienter - der ikke har formel tilknytning til kriminalforsorgen.
 Direktoratet vil følge udviklingen i antallet af beboere, der er omfattet  

 af nr. 5, og skulle der ske en stigning i antallet af sådanne beboere, kan  

 det bestemmes, at fremtidige optagelser kun kan ske efter direktoratets  

 godkendelse.
 Ad § 1, stk. 4.
Optagelse på akutplads, som kan ske i pensionen på Holsbjergvej og i  

 pensionen Skejby, er som absolut hovedregel forbeholdt klienter under tilsyn,  

 som pludseligt står uden opholdssted.
Formålet med disse pladser er at give  

 henvisende tjenestested et tidsrum på 14 dage til tilvejebringelse af mere  

 varigt opholdssted.
Udstrækkes opholdet på en akutplads mere end 14 dage,  

 skal klienten overgå til almindelig pensionsplads.
 Pensionen kan i ganske særlige tilfælde afvise optagelse, hvis den, der  

 søges optaget, tidligere har optrådt voldeligt eller truende under ophold i  

 kriminalforsorgens institutioner, eller hvis optagelse i øvrigt må anses for  

 utilrådelig.
 Ad § 2, stk. 1.
Det forudsættes, at det forsorgsmæssige arbejde for pensionernes beboere i  

 nødvendigt omfang udføres i samarbejde med henvisende tjenestested, eller det  

 tjenestested, der skal have med beboeren at gøre efter fraflytning.
For  

 beboere, der har mere end ganske kortvarige ophold på pensionerne, varetages  

 forsorgsarbejdet i praksis af pensionernes personale.
 Ad § 3, stk. 1.
Pensionerne skal udfærdige notater til forsorgsjournalen om begivenheder  

 og beslutninger, der er af betydning for det forsorgsmæssige arbejde med den  

 enkelte klient.
Til dette formål skal den almindelige journalblanket  

 anvendes.
Når en person flytter fra pensionen, skal der udarbejdes et resume  

 af opholdets forløb, hvilket resume skal indgå som en del af  

 forsorgsjournalen.
Pensionernes daglige notatføring til brug for information  

 fra medarbejder til medarbejder tilsigtes ikke ændret med kravet om notater  

 til journalen.
 Ad § 3, stk. 2.
 En pension, der har rekvireret en forsorgsjournal med henblik på  

 varetagelse af det forsorgsmæssige arbejde, har dermed ansvaret for, at  

 journalen føres i overensstemmelse med gældende regler, og for angivelse af  

 udtalelser, udfærdigelse af indberetninger m.m.
Pensionen overtager således en afdelings ansvar og kompetence.
Af  

 statistik/opgørelsesmæssige grunde skal den pågældende beboer fortsat  

 registreres som tilsynsklient i henvisende afdeling.
 Ad § 5, stk. 1.
Pensionernes husordener og eventuelle supplerende bestemmelser, der skal  

 være godkendt af direktoratet, skal mindst indeholde afsnit om 1. reglerne for opholdsbetaling 2. hvilke overtrædelser af husordenen og vilkår i  

 øvrigt, der kan føre til bortvisning 3. beboernes adgang til at klage til direktoratet over  

 pensionens afgørelser, 4. reglerne for opbevaring og og dosering af  

 receptpligtig medicin, og 5. beboernes adgang til at have husdyr på pensionen.
I beskrivelsen af de enkelte pensioner skal der være afsnit om  

 optagelsesprocedurer.
Da der ikke er sket ændring på dette område, er det  

 således ikke udelukket, at en pensions allerede optagne beboere kan deltage i  

 optagelsesproceduren, men optagelse af nye beboere må ikke sinkes på grund af  

 fremgangsmåden ved optagelse.
 Det fremgår også af pensionsbeskrivelserne, om beboerne kan have børn hos  

 sig under opholdet.
 Forinden optagelse på en pension skal den person, der søges optaget, have  

 adgang til at se pensionens husorden, og om muligt have udleveret et  

 eksemplar.
 Ad § 6.
Forstanderen kan bemyndige vagthavende medarbejder til at træffe afgørelse  

 om bortvisning.
I ganske særlige tilfælde kan bortvisning ske umiddelbart.  

 Sker bortvisning med så kort varsel, at fremgangsmåden i § 6, stk. 3 - 6,  

 ikke kan følges, skal den medarbejder, der foretager bortvisningen, straks  

 efter det foretagne udfærdige et notat med nøje beskrivelse af  

 bortvisningsgrundlaget og den trufne afgørelse.
 Den bortviste beboers adgang til at klage til direktoratet over den trufne  

 afgørelse skal fremgå af pensionens husorden.
 Ad § 7.
 Forinden anbringelse af indsatte under udgang skal det være aftalt mellem  

 fængsel (arresthus) og pension, hvordan den indsattes penge skal  

 administreres.
 Ad § 8.
 Pensionerne er omfattet af cirkulære om arbejdstid og arbejdspenge, samt  

 ydelser til kost og selvforvaltning til indsatte i kriminalforsorgen.
Institutionen Lyng, der har arbejdsdrift, skal således følge dette  

 cirkulære for så vidt angår arbejdstid og arbejdspenge.
På de øvrige  

 pensioner, hvor der er hel eller delvis selvforplejning, vil cirkulæret have  

 mindre betydning.
Direktoratet fastsætter opholdsprisen på pensionerne.
Aktuelle priser kan  

 fås ved henvendelse til de enkelte pensioner.
 E.B.
