 På forespørgsel har ministeriet oplyst, at lovens bestemmelser om  

 omlægning af private fællesveje ikke kan anvendes til at udvide en vej, når  

 der ikke samtidig sker ændring af vejens linieføring.
 I skrivelse af 14. juli 1982 har De anmodet om oplysning om, hvorvidt  

 bestemmelsen i privatvejslovens § 14, stk. 5, jfr. lovens kapitel 9, om  

 nedlæggelse og omlægning af private fællesveje på landet hjemler ret for  

 vejmyndigheden til at træffe beslutning om forøgelse af udlægsbredden for en  

 eksisterende privat fællesvej, når linieføringen i øvrigt holdes uændret.
 Ministeriet kan oplyse, at vejmyndigheden i henhold til lovens § 14, stk.  

 4, kan kræve, at der foretages ændring af en privat fællesvejs tværprofil som  

 betingelse for, at en vej, der tidligere udelukkende har tjent til brug for  

 landbrug, skovbrug eller fiskeri, kan overgå til anden færdselsmæssig  

 benyttelse.
 Herudover indeholder reglerne i lovens afsnit II ingen bestemmelser,  

 hvorefter vejmyndigheden kan forlange udlægsbredden forøget.
 Lovens § 14, stk. 5, hjemler efter ministeriets opfattelse ikke adgang til  

 at træffe beslutning om forøgelse af udlægsbredden, når der ikke samtidig  

 sker en ændring af vejens linieføring.
 Såfremt vejmyndigheden skønner, at en forøgelse af vejens tværprofil er  

 påkrævet, og det ikke er muligt at opnå enighed herom mellem de  

 færdselsberettigede, kan vejmyndigheden i medfør af privatvejslovens § 13,  

 stk. 2, beslutte, at reglerne i lovens afsnit III skal gælde for vejene i  

 området, for så vidt dette har eller ventes at få bymæssig karakter, eller  

 bestemme, at vejen skal overtages som offentlig.
 Offentliggjort i VEJLOVE udgivet af DAFOLO.
