 I medfør af § 39 i lov nr. 150 af 11. maj 1954 om kvalitetskontrol med  

 fisk og fiskevarer fastsættes herved følgende bestemmelser:
§ 1 OMRÅDE.
 Nærværende bekendtgørelse omfatter al erhvervsmæssig ensilering af fisk.
 Ved ENSILERING AF FISK forstås enhver vådkonservering af fisk eller  

 fiskeaffald med det formål at fremstille en til dyrefoder beregnet vare.
§ 2 AUTORISATION.
Ensilering af fisk må kun finde sted i en af fiskeriministeriet dertil  

 autoriseret virksomhed.
Der kræves ikke autorisation til opblanding af  

 ensileret fisk med andre foderstoffer.
 Ved autorisationen tildeler fiskeriministeriet virksomheden et  

 autorisationsnummer, der skal anvendes ved mærkning af de fremstillede varer,  

 jfr. nedenfor i § 9.
 For autorisation betales en af fiskeriministeren fastsat årlig afgift.
 Autorisationen må ikke overdrages og kan tilbagekaldes, såfremt  

 virksomheden gør sig skyldig i grov eller gentagen tilsidesættelse af de for  

 autorisationen stillede vilkår.
 Væsentlige ændringer af en autoriseret virksomheds indretning og udstyr må  

 ikke foretages, forinden forslag hertil er godkendt af fiskeriministeriet.
 Det er iøvrigt en betingelse for autorisationens opretholdelse, at  

 fremstilling og salg foregår i overensstemmelse med reglerne i lov nr.  

 135/1939 af 13. april 1938 om handel med foder- og gødningsstoffer samt  

 grundforbedringsmidler med tillæg af 30. maj 1940 og 24. maj 1955 og de i  

 medfør af nævnte love udstedte bestemmelser.
§ 3 ANSØGNING.
Ansøgning om autorisation indsendes til fiskeriministeriet, Borgergade 16,  

 København K.
Ansøgningen, der skal være bilagt tegning og beskrivelse i 3  

 eksemplarer over virksomheden, skal indeholde oplysning om virksomhedens og  

 den ansvarlige indehavers navn og adresse, hvilken sagkyndig arbejdskraft  

 virksomheden råder over, hvilken fremstillingsmetode der agtes anvendt ved  

 produktionen, samt hvorvidt virksomheden er tilsluttet en  

 brancheorganisation.
§ 4 BETINGELSER FOR OPNÅELSE AF AUTORISATION.
 Autorisation meddeles alene virksomheder, der er indrettet i  

 overensstemmelse med de nedenfor i § 5 anførte forskrifter samt med de af  

 fiskeriministeriet efter forhandling med sundhedsmyndighederne og  

 direktoratet for arbejdstilsynet givne anvisninger for de enkelte  

 virksomheder.
 Ensilering af fisk og opbevaring af råvarer hertil samt opbevaring af det  

 færdige produkt skal holdes fuldstændig adskilt fra tilvirkning eller  

 opbevaring af levnedsmidler.
§ 5 INDRETNING OG UDSTYR.
 En virksomhed, der foretager ensilering af fisk, skal råde over egnet  

 aflæsnings- og opbevaringsplads for råvarer, egnede produktionslokaler samt  

 egnet lagerrumsplads for den i salgsemballage pakkede færdigvare.  

 Virksomheden skal være forsynet med det nødvendige udstyr af en sådan  

 kapacitet, at fremstillingen kan foregå som anført nedenfor i § 7.
Gulvene i produktions- og lagerlokaler skal være forsynet med fast,  

 slidstærk og for vand uigennemtrængelig belægning med mindst 20 0/00 fald til  

 afløb til kloak.
Aflæsningspladser, herunder pladser foran ramper eller  

 lignende tilkørselspladser, skal i et af tilsynet nærmere fastsat omfang være  

 forsynet med tilsvarende belægning med passende fald til afløb.
Virksomheden skal have rigelig adgang til rindende vand, og der skal i og  

 ved lokalerne være opsat et passende antal haner med forskruning til  

 spuleslange til brug ved rengøring af virksomheden, pladsen uden om denne og  

 eventuel returemballage.
Af apparatur skal følgende forefindes:
 1. Apparatur til sønderdeling af fisken til en  

 passende finhedsgrad.
2. En beholder, hvori den findelte fisk og syre eller  

 andre konserveringsmidler kan blandes effektivt.
Beholderen skal have en i  

 forhold til produktionen passende kapacitet og skal være forsynet med  

 mekanisk omrøring.
3. Lagerbeholdere (siloer) i et antal og en størrelse,  

 som svarer til produktionskapaciteten, således at ensilagen kan nå at blive  

 stabiliseret, inden den tappes på salgsemballage.
Disse beholdere skal kunne  

 omrøres mekanisk og kan eventuelt være kombineret med den under 2 nævnte  

 beholder.
 Endvidere skal virksomheden råde over midler til kontrol af surhedsgraden  

 i varen.
§ 6 RÅVARER.
 Til ensilering må kun anvendes frisk, fersk fisk eller friskt, ferskt  

 fiskeaffald.
Fisk og fiskeaffald bestemt til ensilering skal transporteres og opbevares  

 på en sådan måde, at varens kvalitet ikke unødig forringes.
Fisk og  

 fiskeaffald skal i sol og under nedbør holdes tildækket.
Hvor forholdene gør  

 det påkrævet, skal fisken og fiskeaffaldet ises.
§ 7 FREMSTILLINGSMETODER.
 Ensilering af fisk skal foregå på en sådan måde, at fisken konserveres  

 snarest muligt efter råvarens ankomst til virksomheden.
 Der må alene anvendes ensileringsmetoder, der er godkendt af  

 fiskeriministeriets industritilsyn.
 Kun metoder, som efter foretagne undersøgelser har vist sig at give  

 færdigvaren den fornødne homogenitet og stabilitet samt en sådan holdbarhed,  

 at den kan opbevares, forhandles og anvendes i absolut frisk tilstand, kan  

 godkendes.
§ 8 FÆRDIGVARER.
 Ensileret fisk, der er i forrådnelse, i gæring, eller af anden årsag ikke  

 er i absolut frisk tilstand, må ikke forhandles, men skal straks  

 tilintetgøres.
§ 9 MÆRKNING M.V.
 Under betegnelsen fiskeensilage må kun forhandles varer, der er  

 fremstillet ved ensilering af fisk, og som ikke indeholder andre bestanddele  

 end:
a. fisk eller fiskeaffald, b. vand, c. syre eller andre konserveringsmidler, d. uorganiske neutralisationsmidler.
 Fiskeensilage omfatter således ikke foderstoffer, der foruden nævnte  

 bestanddele indeholder andre bestanddele som f.eks. melasse og hvedeklid.
Fiskeensilage, hvori mindst 90 pct. af fiskebestanddelene hidrører fra en  

 bestemt fiskeart, kan endvidere betegnes med denne fiskearts navn i  

 forbindelse med ordet ensilage.
Betegnelsen »sildeensilage« kan  

 således anvendes for fiskeensilage, hvori mindst 90 pct. af  

 fiskebestanddelene består af sild eller sildeaffald.
En vare, der indeholder fiskeensilage i overvejende mængde foruden andre  

 foderstoffer, kan betegnes »fiskeensilage med (navnet for  

 tilsætningsstoffet eller -stofferne)». »Fiskeensilage med  

 melasse« kan således benyttes som betegnelse for en vare, der foruden de  

 for fiskeensilage tilladte bestanddele indeholder melasse.
Det er dog en  

 forudsætning, at hele betegnelsen angives med samme skrifttype og på ensartet  

 iøjnefaldende måde.
Emballage til fiskeensilage m.v. skal forsynes med etikette eller udvendig  

 påtryk med angivelse af nettovægt, producentens navn og adresse samt de  

 øvrige oplysninger, der ifølge de i § 2, stk. 6, nævnte love og bestemmelser  

 skal gives ved salg af foderblandinger, herunder navnene på og vægtforholdet  

 mellem bestanddele, der indgår i varen.
Fiskeensilage med en pH-værdi under  

 3,5 skal endvidere mærkes »bør neutraliseres før anvendelsen«.  

 Endelig skal selve autorisationsnummeret for virksomheden angives øverst til  

 højre på etiketten eller påtrykket, jfr. nedenfor.
Regninger, slutsedler, prislister, indlægssedler, etiketter, cirkulærer,  

 avertissementer, reklamer o.lign. må ikke ved anvendelse af ord som f.eks.  

 statskontrolleret eller autoriseret indeholde nogen angivelse eller antydning  

 af, at virksomheden eller det fremstillede produkt er underkastet  

 statskontrol eller en autorisationsordning.
Dette gælder også ved angivelse  

 af virksomhedens autorisationsnummer, hvor heller ikke forkortelsen  

 »aut. nr.« el.lign. må anvendes.
Fiskeensilage m.v. må ikke udbydes til salg under omstændigheder, der er  

 egnet til at vildlede køberen eller modtageren med hensyn til varens art  

 eller dens kvalitet i sin helhed, dens fremstillingstidspunkt eller dens  

 mængde.
Ejheller må der gives vildledende oplysninger om varens  

 sammensætning, tilvirkningsmåde eller øvrige egenskaber.
Ved bedømmelse heraf  

 skal der særlig tages hensyn til den måde, hvorpå varen fremstilles til salg,  

 den betegnelse, som anvendes for varen, og de oplysninger, som gives derom.
 § 10  TILSYNET.
Fiskeriministeriet fører gennem fiskerikontrollen og fiskeriministeriets  

 industritilsyn tilsyn med de til ensilering af fisk autoriserede  

 virksomheder, for at kontrollere, at tilvirkning, opbevaring og forsendelse  

 m.v. finder sted i overensstemmelse med de gældende bestemmelser samt iøvrigt  

 på betryggende måde.
De tilsynsførende har til enhver tid adgang til de  

 autoriserede virksomheder, og virksomhederne er pligtige at yde de pågældende  

 den for kontrollens udøvelse nødvendige hjælp samt straks at efterkomme de af  

 fiskeriministeriet og de tilsynsførende givne anvisninger.
§ 11 STRAFFEBESTEMMELSER.
 Overtrædelse af bestemmelserne i denne bekendtgørelse medfører strafansvar  

 efter reglerne i § 46 i lov nr. 150 af 11. maj 1954 om kvalitetskontrol med  

 fisk og fiskevarer.
 Såvel ejeren af virksomheden som den eventuelle bestyrer er ansvarlige  

 for, at bestemmelserne overholdes.
§ 12 IKRAFTTRÆDEN M.V.
 Denne bekendtgørelse træder straks i kraft, og samtidig ophæves  

 bekendtgørelse nr. 236 af 20. august 1953 angående fremstilling af  

 fiskeensilage.
 For virksomheder, der er autoriseret inden udstedelsen af nærværende  

 bekendtgørelse, kan der dispenseres fra bestemmelserne i § 5 i indtil 2 år.
 FISKERIMINISTERIET, DEN 10. AUGUST 1956.
CHR.
Christiansen.
/J.
Nørgaard.
