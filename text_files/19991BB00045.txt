Fremsat den 23. november 1999 af  

 Keld Albrechtsen (EL) og Søren Kolstrup (EL) Forslag til folketingsbeslutning om et gensplejsningsfrit landbrug For at sikre, at gensplejsningsfrit og økologisk  

 landbrug i Danmark ikke får overført gener fra genetisk  

 modificerede organismer, opfordrer Folketinget regeringen til at  

 fremsætte lovforslag om forbud mod dyrkning af gensplejsede  

 afgrøder i Danmark.
Bemærkninger til forslaget Nye forskningsresultater fra Nordisk  

 Råds forskningsorgan Nordtest viser, at pollenoverførsel af  

 genmodificerede gener fra genmodificerede afgrøder til almindelige  

 afgrøder af samme art med sikkerhed vil foregå ved  

 udsætning af genmodificerede afgrøder.
Det er en trussel mod både landbrugerens og  

 forbrugerens ret til selv at bestemme, om man vil i kontakt med  

 genmodificerede afgrøder eller ej.
Det er samtidig en trussel mod  

 eksistensen af et økologisk jordbrug, som pr. definition er  

 gensplejsningsfrit også ifølge EU-lovgivning.
Sagen haster, idet EU har godkendt flere afgrøder  

 til markedsføring ifølge direktiv 90/220/EØF om  

 udsætning i miljøet af genetisk modificerede organismer.
Det  

 betyder, at disse afgrøder kan dyrkes kommercielt i Danmark, når  

 de blot er optaget på den fælles EU-sortsliste.
Denne optagelse  

 er blot en formssag for frø, som i øvrigt er  

 velafprøvede med hensyn til spireevne, dyrkningssikkerhed m.v.,  

 hvilket markedsføringsgodkendte genmodificerede afgrøder  

 allerede er.
 Nordtest rapport nr. 409 (Nordtest, NT Techn Report 409,  

 1999) konkluderer:
 1. 	Genoverførsel mellem genmodificerede afgrøder og  

 andre planter vil ske, hvor det er muligt. (Nordtest 409, s. 35 Conclusions,  

 linje 1 og 2). Det er muligt mellem afgrøder af samme art og mellem  

 nærtstående arter, som er kendt for at kunne krydse med hinanden,  

 f.eks. afgrøden raps og den vilde agerkål.
2.	De fleste test, som er udført for at afgøre, om  

 genmodificerede afgrøder vil sprede sig, er udført under  

 forhold, som netop er designet til at forhindre overførsel af gener.  

 (Nordtest 409, s. 35 Conclusions, linje 14 og 15). F.eks. er der  

 sørget for stor afstand til nærmeste nabo af samme art, og  

 forsøgene foregår i lille skala.
Disse forsøg kan derfor  

 ikke bruges til at forudse, om der vil ske spredning af generne på  

 kommercielt dyrkede marker.
Det vil man først vide, når den  

 kommercielle dyrkning har været en realitet i et længere tidsrum.
3.	Rapporten konkluderer endvidere, at det er mest sandsynligt, at  

 afgrøder med gener overført fra genmanipulerede afgrøder  

 vil etablere sig i områder, som forstyrres af mennesket, dvs. specielt  

 på marker, i randen af marker og i vejkanter.
Her vil der kunne  

 opbygges frøbanker, som kan bestå i uforudsigelig lang tid og  

 give anledning til opvækst af afgrøder med manipulerede gener.  

 (Nordtest 409, s. 34 Summary, linje 5ff). Det kan fortsætte  

 uafhængigt af et eventuelt stop for brugen af genmanipulerede  

 afgrøder.
Det kan give anledning til, at frøbanker i  

 områder, som ellers ikke giver særlige fordele for en  

 afgrøde med genmanipulerede gener, kan fungere som reservoir, der kan  

 reintroducere manipulerede gener i markafgrøder lang tid efter, at man  

 har stoppet med genmanipulerede afgrøder.
