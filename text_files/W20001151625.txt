Landsskatteretskendelse Udlejning af ejerlejlighed til datter - objektiv udlejningsværdi - forbrugsudgifter Reference:
SL § 6, stk. 1, litra a A klagede for indkomståret 1996 over, at der var  

 ansat er overskud ved udlejning af lejlighed til klagerens datter.
Denne afgørelse var ændret ved  

 Landsskatterettens kendelse af 22. december 1999 således, at klagerens  

 lejeindtægter for indkomståret 1996 ved udlejning af lejligheden,  

 var ansat til det selvangivne, eller 25.500 kr.
Samtidig havde retten ikke  

 godkendt fradrag for de med udlejningen forbundne forbrugsudgifter, idet  

 klageren ikke havde modtaget særskilt betaling herfor.
 Sagen var efter klagerens anmodning optaget til fornyet  

 behandling af retten i henhold til skattestyrelseslovens § 29, stk. 1, idet  

 klageren havde forelagt retten oplysninger, der kunne, medføre et  

 væsentligt andet resultat.
 Klagerens repræsentant havde over for  

 Landsskatteretten nedlagt påstand om, at overskuddet ved udlejningen i  

 1996 blev ansat i overensstemmelse med det selvangivne, dog således at  

 der blev anerkendt fradrag for de med udlejningen faste udgifter, der med  

 henvisning til den fremsendte dokumentation, var opgjort til 6.704 kr.
Til støtte for påstanden havde  

 repræsentanten gjort gældende, at den objektive  

 udlejningsværdi blev ansat i overensstemmelse med den  

 omkostningsbestemte leje, idet der blev henvist til TfS 1997.644,(LSR),  

 kommenteret i TfS 1997.750. Her var der bl.a. anført, at  

 skattemyndighederne havde bevisbyrden for at dokumentere, at markedslejen var  

 højere end den selvangivne udlejningsværdi.
Repræsentanten  

 havde vedlagt en beregning af den omkostningsbestemte leje, hvor den  

 årlige leje for den omhandlede lejlighed var beregnet til 26.442  

 kr.
Repræsentanten havde for så vidt angik  

 udgifterne anført, at i og med, at klageren foretog  

 erhvervsmæssig udlejning, måtte der i overensstemmelse med anden  

 erhvervsmæssig udlejning, være fradrag for de faste udgifter.
Af  

 den til retten fremsendte opgørelse fremgik, at udgifterne  

 hovedsageligt havde bestået af ejendomsskatter,  

 administrationsomkostninger til ejerforeningen samt ejendomsforsikringer.
Af  

 opgørelsen fremgik tillige, at der af de af repræsentanten  

 påståede faste udgifter indgik udgifter til kabel-tv med 730 kr.  

 og til DR-licens med 553 kr.
 Det fremgik af sagen, at klageren ejede en lejlighed  

 på 68 m², og i indkomståret havde udlejet denne til sin datter.  

 Klageren havde selvangivet et overskud ved udlejningen med i alt 12.556 kr.,  

 idet lejeindtægterne efter aftale havde udgjort 25.500 kr. og  

 lejeudgifterne 12.944 kr.
 Udgifterne var specificeret som 2.595 kr. til el, 3.645  

 kr. til varme, kabel-tv og DR-licens 1.283 kr., forsikring og administration  

 3.659 kr., ejendomsskatter 1.056 kr. og vedligeholdelse 706 kr.
Skattemyndighederne havde fundet, at den objektive  

 udlejningsværdi af lejligheden skulle ansættes til 3.700 kr. pr.  

 måned, eller 44.400 kr. årligt.
Endvidere havde myndighederne  

 godkendt klagerens udgifter med i alt 12.944 kr.
Klagerens overskud var  

 herefter ansat til 31.456 kr.
Landsskatteretten havde ved kendelsen af 22. december 1999  

 bemærket, at såfremt ejeren af en fast ejendom, overlod  

 benyttelsen af denne til en slægtning eller en anden  

 nærtstående person enten vederlagsfrit eller for en  

 væsentlig lavere husleje end det lejedes værdi, blev ejeren  

 beskattet af differencen op til udlejningsværdien, idet denne  

 difference var en ikke fradragsberettiget gaveydelse til lejeren, jf.  

 statsskattelovens § 4, litra b, 2. punktum.
Ved skønnet af den  

 objektive udlejningsværdi blev der taget udgangspunkt i den leje, der  

 lovligt kunne opkræves efter lejelovgivningens regler.
Retten fandt ved afgørelsen ikke grundlag for at  

 tiltræde den af klageren tilvejebragte beregning af den  

 omkostningsbestemte leje som udtryk for den objektive udlejningsværdi,  

 idet myndighederne efter et samlet skøn foretog en vurdering af,  

 hvorvidt den opkrævne leje var i overensstemmelse med den leje, der  

 lovligt kunne opkræves efter lejelovgivningens regler.
Retten lagde  

 herved til grund, at der i medfør af boligreguleringslovens § 29 c for  

 lejemål i småhuse skulle foretages lejereguleringer efter  

 lejelovens kapitel VIII.
For disse lejemål gjaldt reglerne om den  

 omkostningsbestemte lejeberegning ikke.
Det omkostningsbestemte lejeniveau i  

 sammenlignelige regulerede lejemål, blev dog anvendt som maksimum for  

 leje i småejendomme.
Retten fandt under hensyn til den erhvervsmæssige  

 udlejning, at klageren var berettiget til fradrag for de med udlejningen  

 forbundne faste udgifter, der ikke havde haft karakter af forbrugsudgifter,  

 og som i et udlejningsforhold sædvanligvis blev opkrævet udover  

 huslejen.
Klageren var herefter berettiget til fradrag for udgifterne afholdt  

 til betaling af ejendomsskatter, administrationsomkostningerne til  

 ejerforeningen, andel af ejendommens forsikringer samt  

 vedligeholdelsesudgiften, eller i alt et fradrag på 5.421 kr.
Klagerens  

 udgifter til licens og kabel-tv havde karakter af en forbrugsudgift, der ikke  

 var fradragsberettiget, jf. statsskattelovens § 6, stk. 1, litra a.
