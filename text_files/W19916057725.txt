 Et medlem, der havde indgivet ansøgning om pension den 30. maj 1989 -  

 på et tidspunkt, hvor hun ikke opfyldte det skærpede arbejdskrav -  

 tilbagekaldte denne ved skrivelser af 28. juni og 4. september 1989 efter at  

 socialforvaltningen havde meddelt, at hun var indstillet til afslag.  

 Revaliderings- og Pensionsnævnet behandlede alligevel pensionssagen og traf  

 afgørelse om tilkendelse af pension pr. 1.
 december 1989.
 På denne baggrund var medlemmet ikke omfattet af  

 arbejdsløshedsforsikringslovens § 64, stk. 2, og dagpenge udbetalt efter den  

 1. juni 1989 var derfor udbetalt med rette.
 Socialforvaltningen i medlemmets bopælskommune indberettede den 19. april  

 1989, at medlemmet den 18. april 1989 havde søgt om social pension.
 Ved ny indberetning af 30. maj 1989 meddelte socialforvaltningen  

 imidlertid, at pensionen først var søgt den 30. maj 1989, og ved indberetning  

 af 26. oktober 1989 meddelte socialforvaltningen, at pensionen var blevet  

 tildelt med virkning fra den 1. december 1989.
 Den 28. juni og 4. september 1989 havde medlemmet gennem henholdsvis  

 fællesorganisationens socialrådgiver og kommunen bedt om at få annulleret  

 ansøgningen, idet medlemmet havde erklæret sig enig i, at hun på  

 ansøgningstidspunktet ikke opfyldte betingelserne for pension, idet hun først  

 ved udgangen af november 1989 fortabte sin dagpengeret.
På direktoratets foranledning oplyste medlemmets afdeling den 31. oktober  

 1989 telefonisk, at medlemmet fortsat fik udbetalt dagpenge, samt at  

 pågældendes dagpengeret i henhold til arbejdsløshedsforsikringslovens § 55  

 ville ophøre den 31. november 1989. Afdelingen oplyste endvidere, at  

 medlemmet på opfordring af kassen havde ansøgt om social pension, idet  

 medlemmet ikke var efterlønsberettiget, og tildeling af pension inden  

 medlemmet fyldte 60 år ville bevirke, at medlemmet ville kunne få et  

 uarbejdsdygtighedstillæg af kassen i forbindelse med pensionen.
Udbetaling af  

 dagpenge til medlemmet blev ikke stoppet, da socialforvaltningen den 8. maj  

 1989 meddelte afdelingen, at pensionsansøgningen ville blive indstillet til  

 afslag.
 Hovedledelsen indstillede den 20. februar 1990, efter at have indhentet en  

 nærmere forklaring fra afdelingen, over for direktoratet, at der ikke blev  

 rejst tilbagebetalingskrav eller tildeling af sanktion over for medlemmet.
Hovedledelsen mente, at afdelingen havde forsøgt at sikre sig, at reglerne  

 i arbejdsløshedsforsikringslovens § 64 blev overholdt.
Ledelsen udtalte, at  

 den fandt, at medlemmet efter kommunens indstilling til afslag, og medlemmets  

 efterfølgende anmodning om at få annulleret forespørgslen om pension, faktisk  

 måtte anses for ikke at være omfattet af bestemmelserne, jf.  

 arbejdsløshedsforsikringslovens § 64.
 Da medlemmet ifølge det fra afdelingen oplyste opfyldte betingelserne i  

 arbejdsløshedsforsikringslovens § 55 til den 30. november 1989, havde været  

 tilmeldt arbejdsformidlingskontoret som arbejdssøgende og ansås for at have  

 været til rådighed for arbejdsmarkedet i det omfang,  

 arbejdsløshedsforsikringsloven foreskriver, var kassens ledelse enig med  

 afdelingen og med kassens rejserevisor i, at medlemmet blev anset for  

 berettiget til den dagpengehjælp, der var udbetalt til den 30. november 1989.
 Direktoratet meddelte den 29. marts 1990, at direktoratet ikke fandt, at  

 fejludbetalingen kunne tilregnes medlemmet, hverken som svigagtigt eller  

 uagtsomt, hvorfor det fejludbetalte beløb ikke kunne kræves tilbagebetalt af  

 medlemmet, jf. arbejdsløshedsforsikringslovens § 86, stk. 1.
 Da kassen ikke havde krav på refusion for det fejludbetalte beløb, jf.  

 arbejdsløshedsforsikringslovens § 86, stk. 4, og direktoratets bekendtgørelse  

 nr. 614 af 18. december 1985, blev kassen anmodet om at oplyse størrelsen af  

 det fejludbetalte beløb.
 Direktoratet bemærkede, at direktoratet ved afgørelsen havde lagt vægt på,  

 at der ikke kunne fastlægges anden ansøgningsdato end den 30. maj 1989, og at  

 afdelingen fejlagtigt havde genoptaget (og efterbetalt) dagpengeudbetalingen  

 alene på grundlag af oplysning om kommunens indstilling til pensionsnævnet om  

 afslag og brev fra fællesorganisationens socialrådgiver til kommunen bl.a. om  

 genoptagelse af pensionssagen til virkning fra den 1. december 1989.
 Over for ankenævnet anførte hovedledelsen bl.a. efter at have indhentet en  

 udtalelse fra afdelingen:
 Det er således korrekt, at afdelingen i brev til kassens hovedkontor  

 anfører, at hverken kommunens pensionskontor, der den 23. juni 1989  

 skriftligt indstillede medlemmet til afslag på ansøgningen om pension eller  

 sagsbehandleren på Revaliderings- og Pensionsnævnet, deler direktoratets  

 opfattelse, idet sagsbehandleren pr. telefon meddelte afdelingen, at  

 medlemmet ikke opfyldte betingelserne for tilkendelse af pension fra og med  

 den 1. juni 1989.
 Afdelingen har endvidere i brevet oplyst, at Revaliderings- og  

 Pensionsnævnet på trods af, at medlemmet henholdsvis den 28. juni og den 4.  

 september 1989 gennem fællesorganisationens socialrådgiver anmodede om at få  

 annulleret ansøgningen om pension af 30. maj 1989, alligevel den 5. oktober  

 1989 valgte at behandle ansøgningen og alligevel traf afgørelse om tildeling  

 af førtidspension fra den 1. december 1989, samt oplyste, at denne beslutning  

 - jf. sagsbehandleren - skyldtes medlemmets situation, bl.a. medlemmets høje  

 alder samt relativt begrænsede erhvervserfaring, og at nævnet herudfra kunne  

 forudse, at medlemmet pr. 1. december 1989 ville opfylde betingelserne for  

 tilkendelse af pension.
 Det er iøvrigt skriftligt bekræftet, af sekretariatslederen ved  

 Revaliderings- og Pensionsnævnet ved skrivelse af 30. april 1990 - at  

 medlemmet forud for pensionens ikrafttrædelse den 1. december 1989 - ikke  

 opfyldte betingelserne, hverken angående helbreds- eller behovsbetingelserne  

 for førtidspension, da man anså medlemmet for at være til rådighed for  

 arbejdsmarkedet, og at der ikke var helbredshindringer herfor.
 Det er ligeledes skriftligt bekræftet, at nævnets afgørelse af 5. oktober  

 1989 således var et afslag på førtidspensionen fra ansøgningsdatoen den 30.  

 maj 1989 og frem til den 30. november 1989.
 Kassens daglige ledelse har på et møde den 21. maj 1990 drøftet sagen og  

 udtalte, at sagen i meget høj grad er atypisk, samt at når Revaliderings- og  

 Pensionsnævnet skriftligt har meddelt afslag på pension, der blev ansøgt om  

 den 30. maj 1989, så må dette ud fra den givne begrundelse stå ved magt,  

 hvorfor det skal indstilles til Direktoratet for Arbejdsløshedsforsikringen  

 at omgøre den under den 19. december 1989 trufne afgørelse, hvad angår  

 udbetaling af dagpenge udbetalt til medlemmet i perioden 1. juni - 30.  

 november 1989.
 Mere principielt gjorde kassen gældende, at et medlem ikke er omfattet af  

 det skærpede arbejdskrav forud for det tidspunkt, med virkning fra hvilket  

 tidspunkt pensionen begynder at løbe, når medlemmets pensionsansøgning er  

 afgjort, jf. § 64, stk. 2.
 Kassen henviser endvidere til bemærkningerne til tidligere § 64, stk. 4, i  

 arbejdsløshedsforsikringsloven.
 Direktoratet for Arbejdsløshedsforsikringen fandt ikke grundlag for at  

 ændre sin afgørelse og bemærkede, at direktoratets afgørelse af 29. marts  

 1990 alene vedrørte fastholdelse af den indberettede ansøgningsdato for  

 social pension, men derimod ikke var en særskilt afgørelse vedrørende  

 refusionsspørgsmålet.
 Bemærkninger herom var alene en påmindelse til kassen om regulering af den  

 allerede givne refusion som en konsekvens af fejludbetalingen, og som efter  

 direktoratets praksis og sagsbehandlingsinstruktion altid skal meddeles  

 kassen.
 For så vidt angår sagens materielle indhold sammenholdt med kassens  

 skrivelse til Arbejdsmarkedets Ankenævn af 7. juni 1990 bemærkedes, at der i  

 sagen ikke kunne dokumenteres en senere ansøgningsdato end den 30. maj 1989,  

 at pensionsnævnet havde kvitteret herfor og behandlet ansøgningen på grundlag  

 heraf, og at der ikke forelå afslag på denne pensionsansøgning, der efter det  

 oplyste var indgivet »i god tid«.
 Det var direktoratets opfattelse, at såvel afdelingen som  

 fællesorganisationens socialrådgiver havde vejledt i pensionssagen uden at  

 være tilstrækkelig opmærksom på reglerne i arbejdsløshedsforsikringslovens §  

 64, stk. 1 og 2, ligesom også hovedledelsen i sin skrivelse gav udtryk for  

 fejlopfattelse af reglen i § 64, stk. 2.
 Det tilføjedes, at direktoratet i forbindelse med henvendelse fra samme  

 socialrådgiver i en sag vedrørende et medlem af en anden arbejdsløshedskasse,  

 udførligt har redegjort for fremgangsmåden i forbindelse med ansøgning om  

 social pension, der indgives i god tid før dagpengerettens udløb, jf. § 55.
 Direktoratet fremhævede herunder, at de gældende regler giver mulighed for  

 en glidende overgang mellem ydelser efter arbejdsløshedsforsikringsloven og  

 loven om social pension også i sådanne tilfælde, hvor medlemmet henvender sig  

 i god tid med henblik på vejledning om muligheden for overgang til pension.  

 Det forudsætter imidlertid, at pågældende ved sin henvendelse gøres opmærksom  

 på samspillet mellem reglerne, herunder at arbejdsløshedsdagpenge efter § 64  

 ophører med udgangen af ansøgningsmåneden.
 Dette gælder også, når henvendelsen sker til arbejdsløshedskassen, der  

 ligeledes har en vejledningspligt over for medlemmerne.
 Endelig bemærkedes, at direktoratet i sådanne sager, hvor der »i god  

 tid« er ansøgt om social pension, og hvor der er sket fejludbetaling,  

 jf. arbejdsløshedsforsikringslovens § 64, anmoder kassen om at være medlemmet  

 behjælpelig med at få tildelt pensionen fra ansøgningstidspunktet, og at  

 dette oftest efterkommes af de sociale myndigheder/pensionsnævnet under  

 hensyntagen til den manglende eller forkerte vejledning.
 Ankenævnet lagde til grund, at medlemmet efter modtagelsen af  

 socialforvaltningens brev af 22. juni 1989, hvorefter kommunen havde  

 besluttet at indstille til afslag på pensionssagen, ved skrivelser af 28.  

 juni og 4. september 1989 havde tilbagekaldt den indgivne ansøgning om social  

 pension dateret den 30. maj 1989, og at hun ikke ved disse breve kunne anses  

 for at have indgivet ny begæring om pension.
 Det forhold, at Revaliderings- og Pensionsnævnet senere tager  

 pensionssagen op og den 5. oktober 1989 træffer afgørelse om tilkendelse af  

 pension fra den 1. december 1989, kunne efter ankenævnets opfattelse ikke  

 bevirke, at medlemmet var omfattet af reglen i  

 arbejdsløshedsforsikringslovens § 64, stk. 2.
 Dagpenge for perioden efter den 1. juni 1989 var således udbetalt med  

 rette, og ankenævnet ændrede derfor Direktoratet for  

 Arbejdsløshedsforsikringens afgørelse.
