Landsskatteretskendelse Registreringsafgift, bus til institution Klagen til Landsskatteretten vedrører told- og skatteregionens  

 afgørelse af 30. maj 2001, hvor det er meddelt, at en bus ejet af  

 institutionen A ikke kan anses for fritaget for  afgiftspligt efter § 2, stk.  

 1, nr. 6 a, i lov om registreringsafgift af motorkøretøjer m.v.  

 (RGAL).
 Det er oplyst, at institutionen er en revaliderings- og  

 afklaringsinstitution, der især beskæftiger sig med  

 arbejdsprøvning af sygedagpengemodtagere med henblik på  

 evaluering af deres erhvervsevne, revalidering af sygedagpenge- og  

 kontanthjælpsmodtagere, samt et specialprojekt for unge mellem 20 og 25  

 år, der skal afklares med henblik på udarbejdelse af uddannelses-  

 og erhvervsplaner.
Det er videre oplyst, at der er 9 ansatte ved institutionen, og samtlige  

 medarbejdere har en uddannelse indenfor pleje- og behandlingsområdet -  

 læge, psykolog, pædagoger, socialrådgivere, fysioterapeut.  

 Der er løbende indtag af klienter, og p.t. er der visiteret 29  

 klienter til institutionen.
De har bl.a. 6 klienter gennem en kontrakt med en  

 kommune om behandling af psykisk sarte kvinder, hvor det bl.a. er et krav fra  

 kommunen at kvinderne skal hentes og bringes, idet de ellers ikke ville  

 være i stand til at møde op på grund af angst.
Derudover  

 er der p.t. tilknyttet 5 sygedagpengemodtagere, som alle har forskellige  

 fysiske skavanker.
De resterende 18 klienter er alle  

 kontanthjælpsmodtagere, hvor det er institutionens opgave at finde den  

 rigtige diagnose.
De har en række forskellige problemer.
En del af  

 disse vil formentlig siden blive sygedagpengemodtagere, idet de har  

 forskellige fysiske eller psykiske skavanker, mens hovedpartens problemer er  

 socialt betingede og kræver en socialpædagogisk behandling.
Det er forklaret, at behandlingen består af socialmedicinske  

 udredninger, socialpædagogisk behandling, træningsprogrammer  

 udarbejdet af fysioterapeut og socialmediciner, psykologsamtaler,  

 voksenpsykologiske undersøgelser, afklarende og motiverende samtaler  

 samt råd og vejledning ved socialrådgiver.
Derudover sker der  

 afprøvning af resterhvervsevne på institutionens  

 værksteder og koordineret udarbejdelse af handlingsplaner i samarbejde  

 med institutionens ansatte og eventuelle andre involverede institutioner.
Told- og skatteregionen har ikke anset institutionen for omfattet af  

 bestemmelserne i RGAL § 2, stk. 1, nr. 6 a, og har derfor ikke  

 imødekommet institutionens anmodning om afgiftsfritagelse.
Der er  

 herved bl.a. lagt vægt på, at klienterne ikke kan anses for at  

 være pleje- eller behandlingskrævende på samme måde  

 som plejehjemsbeboere, der ikke kan klare sig i eget hjem.
Samtidig kan de  

 arbejdsopgaver, som udføres af institutionen i forhold til klienterne,  

 ikke anses for at være af en sådan karakter, at de kan  

 sidestilles med den pleje og behandling, der foretages på plejehjem  

 eller ældrecentre, jf.
RGAL § 2, stk. 1, nr. 6 a.
Der er yderligere  

 bl.a. henvist til, at der ikke pågår patientbehandling eller  

 -pleje, ligesom klienterne ikke bor på institutionen.
Den aktivitet,  

 som pågår, er arbejdsmarkedsrelateret, og har ikke behandling  

 eller pleje som formål, men derimod afklaring med henblik på, at  

 klienterne kan få fodfæste på arbejdsmarkedet.
Der er på vegne institutionen nedlagt påstand om, at  

 institutionen anses for omfattet af afgiftsfritagelsen i RGAL § 2, stk. 1,  

 nr. 6 a.
Det er til støtte herfor bl.a. anført, at  

 institutionen er beliggende i et tyndt befolket område, og at det  

 på grund af beliggenheden ikke er muligt for klienterne at benytte  

 offentlige transportmidler.
Klienterne er visiteret til institutionen af 3  

 kommuner i henhold til aktiveringslovens § 63. Institutionen ønsker at  

 benytte den omhandlede bus til at afhente klienter ved diverse busterminaler  

 i de 3 kommuner, kørsel til behandling ved speciallæger,  

 misbrugscentre, alkoholrådgivninger og lokalpsykiatriske centre, til  

 besøg og kurser på lokale arbejdsformidlinger, transport af  

 klienterne ud på besøg i virksomheder i området og i  

 forbindelse med ekskursioner ud af huset generelt.
Ligeledes er det  

 nødvendigt, at institutionen afhenter sygedagpengemodtagerne, da flere  

 af disse på grund af deres forskellige sygdomme ofte ikke er i stand  

 til at benytte offentlige transportmidler.
Med hensyn til  

 kontanthjælpsmodtagerne er den af institutionens primære opgaver  

 at tilvænne klienterne til en struktureret hverdag, hvilket bl.a.  

 betyder et stabilt og dagligt fremmøde på institutionen.  

 Medmindre institutionen har mulighed for at afhente klienterne på deres  

 bopæl, er dette ikke muligt.
Det er korrekt, at klienterne ikke er  

 behandlingskrævende på samme måde som plejehjemsbeboere,  

 eftersom de klienter, der visiteres til institutionen, ikke er  

 plejehjemsbeboere, men derimod mennesker i den erhvervsaktive alder, hvorfor  

 plejen/behandlingen er af en anden karakter.
Ikke desto mindre er  

 plejen/behandlingen af hel afgørende betydning for, at de visiterede  

 klienter nogensinde skal blive raskmeldte, og for  

 kontanthjælpsmodtagerne socialiserede, i en sådan grad, at de kan  

 blive selvforsørgende.
Ingen af institutionens klienter er indtil  

 videre færdigbehandlet på mindre end 3 måneder, og  

 gennemsnittet er 1   1½ års varighed.
 Landsskatteretten skal udtale:
 Ifølge RGAL § 2, stk. 1, nr. 6 a, er køretøjer som  

 omhandlet i lovens § 5 a, stk. 1, nr. 2, fritaget for afgift, hvis de  

 tilhører plejehjem, ældrecentre og lignende institutioner og  

 anvendes til befordring af egne beboere eller hjemmeboende ældre, der  

 er visiteret til aktiviteter på institutionen for at få  

 vedligeholdt deres fysiske eller psykiske færdigheder.
Landsskatteretten finder ikke, at institutionen kan anses for omfattet af  

 RGAL § 2, stk. 1, nr. 6 a, idet der herved er lagt vægt på det  

 oplyste om institutionen, herunder om sammensætningen af klienterne,  

 hvoraf størstedelen efter det oplyste ikke er handicappede eller syge  

 på en måde, der medfører, at de har behov for intensiv  

 eller konstant pleje.
Retten finder på denne baggrund ikke, at de  

 arbejdsopgaver, der varetages af institutionen, er af en karakter, der kan  

 sidestilles med den pleje og behandling, der foretages på plejehjem  

 eller ældrecentre som omtalt i RGAL § 2, stk. 1, nr. 6 a.
Institutionen  

 kan derfor ikke sidestilles med disse institutioner, og den påklagede  

 afgørelse vil derfor være at stadfæste.
