Cirkulæreskrivelse om meddelelse om  

 fradrag i efterlønnen for udbetaling af ratepension Kommentarer m.v.:
 Udbetalinger fra en ratepensionsordning skal ikke medføre fradrag i  

 efterlønnen, når arbejdsgiverens indbetalinger til  

 pensionsordningen ikke er finansieret af arbejdsgiveren, men alene er af  

 teknisk art.
 Meddelelse om afgørelsen:
 Et medlem havde sammen med sin bank og sin arbejdsgiver indgået  

 aftale om en ratepensionsordning.
 Aftalen var oprettet i pensionsøjemed som led i et  

 ansættelsesforhold, jf. § 2 i bekendtgørelse nr. 732 af 17.  

 oktober 1986 om beskatningen af pensionsordninger m.v.
 I aftalen forpligtede arbejdsgiveren sig til at indbetale "den del af et  

 årligt beløb på kr. 63.240, der overstiger det  

 beløb, der med fradragsmæssig virkning årligt kan  

 indbetales på kapitalpensionskontoen" (der samtidig blev oprettet). Det  

 fremgik af aftalen, at bidraget tilvejebringes med 100% fra  

 arbejdstageren.
 Af medlemmets lønafregninger fremgik, at bidragene til de 2  

 pensionsordninger var trukket fra lønnen inden beregning og træk  

 af skat.
Efter medlemmets overgang til efterløn blev aftalen ændret,  

 idet det af et tillæg bl.a. fremgik: "Ovennævnte arbejdsgiver  

 udtræder af ordningen, der herefter er uden for  

 ansættelsesforhold.
Det er alene kontohaver, der fremtidigt indbetaler  

 til ordningen." Arbejdsgiveren har oplyst, at pensionsaftalen var en frivillig  

 medarbejderordning, der ikke var led i en overenskomst eller firmaordning, og  

 at mange andre medarbejdere har lavet frivillige pensionsaftaler, som  

 virksomheden har administreret.
 Direktoratet fandt, at en løbende pensionsudbetaling fra ordningen  

 skulle medføre fradrag i efterlønnen, jf. § 4 i  

 bekendtgørelsen om arbejdes og indtægters betydning for  

 efterlønnens størrelse.
 Det var direktoratets opfattelse, at ratepensionsaftaler, der indgås  

 mellem pengeinstitutter/ forsikringsselskaber og ansatte, samt disses  

 arbejdsgivere, generelt må anses for at være af en sådan  

 karakter, at det er sædvanligt, at arbejdsgiveren bidrager.
 Ankenævnet fandt derimod, at de løbende udbetalinger fra  

 ratepensionen ikke skulle medføre fradrag i  

 efterlønsudbetalingerne.
 Nævnet lagde vægt på, at arbejdsgiveren ifølge  

 pensionsaftalen skulle indbetale den del af det årlige indskud, der  

 oversteg det beløb, der med fradragsmæssig virkning årligt  

 indbetaltes på medlemmets kapitalpensionskonto.
 Da arbejdsgiverens indbetalinger til ratepensionen ikke er finansieret af  

 arbejdsgiveren, men alene er af teknisk art, fandt nævnet, at  

 pensionsaftalen er en privattegnet ordning, der ikke er omfattet af  

 bekendtgørelsens § 4.
