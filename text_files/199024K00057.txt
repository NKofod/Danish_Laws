Nr BTL 57 Betænkning over Forslag til lov om adgang til udøvelse af visse erhverv i  

 Danmark for statsborgere i De Europæiske Fællesskaber og de nordiske lande  

  

 Nr L 57 1990-91, 2. samling Afgivet af Erhvervsudvalget Afgivet: 19910411 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret dels skriftligt, dels i samråd.
 Endvidere har udvalget modtaget skriftlige og/eller mundtlige henvendelser  

 fra Dansk Ingeniørforening og Ingeniør-Sammenslutningen.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse  

 uændret, idet flertallet ønsker at udtale følgende:
Flertallet er opmærksom på, at der under drøftelserne i EF om direktiv  

 89/48/EØF, der formodes at have et begrænset anvendelsesområde i Danmark, og  

 det senere forslag til et supplerende direktiv, har pågået - og fortsat pågår  

 - en diskussion om begrebet »indirekte lovregulering«.
Flertallet  

 lægger i denne forbindelse vægt på, at EF-Kommissionen under behandlingen af  

 forslag til direktiv, der skal supplere direktiv 89/48/EØF, har  

 tilkendegivet, at dette direktiv også kan omfatte »kollektive  

 overenskomster eller andre faglige aftaler, der er indgået af myndighederne  

 eller af offentlige virksomheder i deres egenskab af arbejdsgivere«, når  

 det af overenskomsterne eller aftalerne fremgår, at parterne er enige om, at  

 der kræves »et uddannelsesbevis eller en kompetenceattest« for  

 udøvelse af den erhvervsmæssige virksomhed.
 Flertallet lægger endvidere vægt på, at industriministeren i et svar til  

 udvalget har bekræftet, at overenskomst- og arbejdsforhold ikke berøres af  

 nærværende lovforslag.
 Flertallet lægger tillige vægt på, at industriministeren over for udvalget  

 har oplyst, at Erhvervs- og Selskabsstyrelsen vil indhente udtalelser fra de  

 berørte organisationer, forinden der træffes principielle afgørelser og  

 afgørelser om fortolkningsspørgsmål.
 Endelig konstaterer flertallet, at der med lovforslaget ikke er taget  

 stilling til eventuelle senere lovforslag fremsat som følge af vedtagelsen af  

 supplerende EF-direktiver.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
 Mindretallet finder ikke, at Folketinget bør give lovhjemmel til  

 implementering af endnu ikke vedtagne EF-direktiver eller nordiske aftaler.
