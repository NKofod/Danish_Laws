En ejendom blev af ejeren anvendt såvel til erhverv som til egen  

 beboelse.
Kun den del af ejendommens overskud, der vedrørte boligdelen, kunne  

 henføres til kapitalindkomst i henhold til personskattelovens § 4, stk. 1,  

 nr. 6.
 A klagede over den for 1987 foretagne skatteberegning vedrørende fordeling  

 af ejendomsoverskud på personlig indkomst og kapitalindkomst.
Klageren ejede en ejendom, som anvendtes såvel erhvervsmæssigt som til  

 egen beboelse.
De stedlige skattemyndigheder havde henført overskuddet  

 vedrørende den erhvervsmssigt anvendte del af ejendommen til klagerens  

 personlige indkomst, medens alene overskuddet vedrørende den til egen  

 beboelse anvendte del af ejendommen var henført til klagerens  

 kapitalindkomst.
Dette var sket i medfør af bestemmelsen i personskattelovens  

 § 4, stk. 1, nr. 6, der vedrører »overskud eller underskud af en- eller  

 tofamilieshuse m.v., fritidshuse, ejerlejligheder, grunde o.lign., jf.  

 ligningslovens § 15 A«.
De stedlige skattemyndigheder havde som begrundelse for den påklagede  

 skatteberegning henvist til, at personskattelovens § 4, stk. 1, nr. 6,  

 henviser til ligningslovens § 15 A i sin helhed, herunder § 15 A, stk. 5,  

 hvor der henvises til samme lovs § 15 F, som fandt anvendelse på den i sagen  

 omhandlede ejendom.
Endvidere havde skattemyndighederne henvist til, at al  

 indkomst, der ikke i personskattelovens § 4 udtrykkelig er henført til  

 kapitalindkomst, må anses for personlig indkomst, jf. samme lovs § 3, stk. 1.
Klagerens revisor påstod lagt til grund ved skatteberegningen, at  

 overskuddet af den pågældende ejendom i sin helhed måtte anses for  

 kapitalindkomst.
Efter revisorens opfattelse gav personskattelovens § 4, stk.  

 1, nr. 6, i sig selv intet belæg for at foretage en opdeling som sket i  

 henholdsvis personlig indkomst og kapitalindkomst.
Man kunne endvidere ikke  

 gennem en flerleddet analogi via ligningslovens § 15 A til § 15 F komme til  

 den slutning, at den nævnte bestemmelse i personskatteloven skulle hjemle en  

 opdeling af overskuddet.
Revisoren fandt derfor, at formuleringen af punkt 11  

 a, nr. 4, i cirkulære nr. 22 af 9. december 1986 var for vidtgående i forhold  

 til, hvad der var dækning for i de pågældende lovbestemmelser.
 Landsskatteretten var enig med de stedlige skattemyndigheder i, at alene  

 den del af ejendommens overskud, som vedrørte klagerens egen beboelse, kunne  

 anses for kapitalindkomst i medfør af personskattelovens § 4, stk. 1, nr. 6.  

 Retten fandt, at den i den nævnte bestemmelse indeholdte henvisning til  

 ligningslovens § 15 A måtte opfattes som en præcisering af, at det alene var  

 overskud eller underskud af bolig i egen ejendom, der var kapitalindkomst.  

 Den påklagede skatteberegning blev herefter stadfæstet.
 LV 1989, C 4.2.1.
