Et fagforbund under LO (RBF) anmodede den 14/9 1990 en  

 arbejdsgiverforening under DA (AHR) om mæglingsmøde i anledning af påstået  

 overenskomstbrud begået af et medlem af arbejdsgiverforeningen, der havde  

 ophørt at drive virksomhed den 4/9 1990. AHR afviste at deltage under  

 henvisning til det i Arbejdsretten den 10/3 1983 indgåede forlig i sag nr.  

 9579. I den anledning blev AHR indklaget for Arbejdsretten, der udtalte, at  

 parternes overenskomst sammenholdt med det nævnte forlig indebar, at  

 forpligtelsen for arbejdsgiverforeningen til at videreføre den fagretlige  

 behandling af de krav, som mæglingsbegæringen af 14/9 1990 vedrørte, var  

 betinget af, at uoverensstemmelsen herom kunne henføres til et tidspunkt,  

 hvor medlemskabet bestod, og at begæringen om mægling var fremsat i  

 medlemsperioden.
Det var ubestridt, at den første betingelse var opfyldt.  

 Retten lagde med hensyn til den anden betingelse til grund, at et medlem af  

 arbejdsgiverforeningen, som ophører med at drive virksomhed, ifølge  

 arbejdsgiverforeningens love tidligst kan udmelde sig af foreningen med  

 virkning fra udgangen af det kalenderkvartal, i hvilket virksomheden ophører,  

 i det forliggende tilfælde med virkning fra udgangen af september 1990.  

 Uanset, at det var oplyst, at foreningen i praksis slettede et medlem med  

 virkning fra ophørstidspunktet, ansås mæglingsbegæringen af 14/9 1990  

 herefter for fremkommet i medlemsperioden.
Retten fandt herefter, at AHR  

 havde handlet i strid med forliget, og bestemte, at AHR til BRF skulle betale  

 en bod på 25.000 kr.
 1. Ved klageskrift af 12. august 1991 har Landsorganisationen i Danmark  

 for Restaurations- og Bryggeriarbejder Forbundet indklaget Dansk  

 Arbejdsgiverforening for Arbejdsgiverforeningen af Hoteller og Restauranter  

 for Arbejdsretten og nedlagt følgende påstande:
 Indklagede, Arbejdsgiverforeningen af Hoteller og Restauranter, tilpligtes  

 at medvirke ved fagretlig behandling vedrørende Skipperkroen, Rødby, i  

 henhold til mæglingsbegæring af 14. september 1990.
 Indklagede, Arbejdsgiverforeningen af Hoteller og Restauranter, tilpligtes  

 for brud på overenskomstens § 19 at betale en efter rettens skøn fastsat bod  

 til Restaurations- og Bryggeriarbejder Forbundet.
Indklagede, der har bestridt at være forpligtet til at medvirke ved den  

 begærede fagretlige behandling med den begrundelse, at begæring herom først  

 er modtaget, efter at virksomhedens medlemskab af Arbejdsgiverforeningen af  

 Hoteller og Restauranter var ophørt, har påstået frifindelse.
Til støtte  

 herfor har indklagede henvist til det i Arbejdsrettens sag nr. 9579 indgåede  

 forlig af 10. marts 1983, hvori det hedder:
 »Landsorganisationen i Danmark og Dansk Arbejdsgiverforening  

 fastholder, at såvel de som deres medlemsorganisationer ikke har pligt til  

 generelt at medvirke ved etablering og gennemførelse af retlig behandling af  

 uoverensstemmelser eller retsbrud i tilfælde, hvor den ene eller begge af  

 parterne er udmeldt eller udtrådt af de respektive organisationer.
Undtaget herfra er dog de situationer, hvor uoverensstemmelsen eller  

 retsbruddet kan henføres til et tidspunkt, hvor medlemskabet bestod, og hvor  

 der er fremsat begæring om retlig behandling i medlemsperioden.
I disse  

 tilfælde er organisationerne både berettigede og forpligtede til at  

 videreføre den fagretlige behandling, ligesom parterne i henhold til de herom  

 gældende regler er bundet af organisationernes dispositioner.« 2. Overenskomstens § 19 - Mæglingsregler - indeholder bl.a. følgende  

 bestemmelser:
 »Stk. 1. Organisationerne er enige om, at enhver uenighed af faglig  

 karakter bør søges bilagt ved mægling, eventuelt ved voldgift efter  

 nedenstående regler.
 Mægling skal i alle tilfælde.... foretages, såfremt en af parterne  

 forlanger det......
Stk. 2. Mæglingsudvalget skal bestå af 4 medlemmer, hvoraf 2 vælges af  

 hver af de undertegnede organisationer......« 3. Af sagen fremgår, at Hotel- og Restaurationspersonalets Samvirke,  

 Storstrøms Amt, ved skrivelser af 6. og 13. juni 1990 til indklagede begærede  

 mæglingsmøde afholdt til behandling af en række lønkrav m.v. fra personalet i  

 Skipperkroen, Rødbyhavn, der på daværende tidspunkt ubestridt var medlem af  

 den indklagede arbejdsgiverforening.
 Det begærede mæglingsmøde blev afholdt den 26. juni 1990. I referatet fra  

 mødet hedder det bl.a.:
 »HRPS, Storstrøms Amt rejste krav om efterbetaling og feriepenge for  

 alle ansatte i perioden den 1. august 1989 til 31. maj 1990.
 På baggrund af manglende materiale, enes mæglingsudvalget om, at  

 Restaurant Skipperkroen dags dato udleverer alt materiale - vagtplaner,  

 lønsedler, ansættelsesbeviser, feriepenge indbetalinger til HRPS, Storstrøms  

 Amt.
 HRPS, Storstrøms Amt udregner inden den 1. juli 1990 evt. krav, som  

 tilsendes AHR's mæglingsrepræsentanter til godkendelse.
 Det endelige krav indbetales inden 14 dage fra dags dato til AHR, som  

 videresender beløbet til HRPS, Storstrøms Amt.
 Vedrørende løn, feriepenge og tillæg for juni 1990, skal denne udbetales  

 senest den 29. juni 1990.....
 AHR frasiger sig et hvert ansvar vedrørende lønudbetalingen for juni 1990.
HRPS, Storstrøms Amt tager forbehold for AHR's frasigelse af ansvar for  

 lønudbetalingen for juni 1990.« I skrivelse af 14. september 1990 til indklagede begærede  

 forbundsafdelingen på ny mæglingsmøde afholdt.
I skrivelsen anførte  

 afdelingen bl.a.:
 »I Henhold til overenskomstens paragraf 19 skal vi hermed på  

 Restaurations- og Bryggeriarbejder Forbundet (HRPS) vegne begære mægling i en  

 sag vedrørende Deres medlem Skipperkroen Rødbyhavn Havnegade 1 4970 Rødby.
 Sagen drejer sig om overtrædelse af......
 Som det nok er AHR bekendt, har vi en verserende sag i forvejen på  

 Skipperkroen og de forsætter med at overtræde overenskomsten groft, som  

 hverken De eller vores medlemmer kan leve med, derfor skal vi bede om, at den  

 bliver behandlet efter de mæglingsregler, som overenskomsten foreskriver,  

 nemlig 5 dage.
 Såfremt dette ikke kan lade sig gøre bringer vi sagen videre til  

 forbundet.
Vi skal forslå fredag d. 21. sept. 90 kl 1100 på stedet.« Indklagede besvarede skrivelsen ved et brev af 17. september 1990, hvori  

 det hedder:
»Under henvisning til Deres skrivelse af 14. september 1990  

 vedrørende Skipperkroen, Rødby, skal vi meddele Dem, at Skipperkroen, Rødby,  

 ikke er medlem af AHR, hvorfor vi ikke er i stand til at foretage os videre i  

 sagen.« Den på mæglingsmødet den 26. juni 1990 aftalte gennemgang af  

 lønningsmaterialet for de ansatte på Skipperkroen var først afsluttet i  

 begyndelsen af oktober 1990, udvisende et totalt krav fra de tidligere  

 ansatte på 190.275,38 kr.
I et bilag til opgørelsen hedder det bl.a.:
»Kravet vedrørende juli, august og september 1990 er ikke blevet  

 behandlet, da retskravet er rejst overfor AHR efter virksomhedens udmeldelse  

 af AHR.
Dette er sket under AHR's henvisning til forlig af 10. marts 1983 i  

 Arbejdsretten.
RBF fastholdt et krav for juli, august og september 1990 overfor  

 AHR.« Kravene blev behandlet ved et organisationsmøde den 18. december 1990. I  

 referatet fra mødet hedder det bl.a.:
 »Sagen forhandledes og parterne henviste til den tekniske gennemgang  

 for så vidt angår kravets størrelse på kr. 190.275,38.
RBF-HR gjorde gældende, at.... For så vidt angår månederne juli, august og  

 september 1990 fastholder RBF, at AHR var forpligtet til at behandle kravet  

 for denne periode.
RBF-HR påstod, at kr. 190.275,85 er forfalden til betaling  

 indenfor 3 dage.
AHR gjorde gældende, at man ikke er part i sagen for så vidt angår  

 RBF-HR's krav rejst efter 4. september 1990, hvor virksomheden er udmeldt af  

 AHR.
Der henvises til forlig af 10. marts 1983 i Arbejdsretten.......
RBF forbeholdt sig ret til at videreføre spørgsmålet om AHR er part i  

 sagen og forpligtet til fagretlig at behandle sagen om kravet vedrørende  

 juli, august og september 1990.« Spørgsmålet om indklagedes forpligtelse til at deltage i den fagretlige  

 behandling af kravene for den anførte periode blev forhandlet ved et  

 fællesmøde den 3. juni 1991, uden at enighed kunne opnås.
4. Indehaveren af bevillingsrettighederne til Skipperkroen i Rødbyhavn  

 Carsten Hechmann meddelte i et brev af 4. september 1990 til Nakskov politi,  

 at han »i anledning af uoverensstemmelse med hensyn til driften.... d.d.  

 er ophørt som restauratør på ovennævnte virksomhed.« Meddelelsen gav anledning til følgende skrivelse af 10. september 1990 fra  

 politimesteren i Nakskov til ejeren af restaurationsbygningen:
»I anledning af, at Hr.
Carsten Hechmann, der er indehaver af  

 bevillingsrettighederne i form af næringsbrev og alkoholbevilling til drift  

 af restaurationsvirksomheden, »SKIPPERKROEN«, Havnegade 1, 4970  

 Rødby ved skrivelse hertil af 4. september 1990 med øjeblikkelig virkning har  

 meddelt, at han fratræder som ansvarlig for ovennævnte virksomhed, skal det  

 herved meddeles Dem, som bygningsejer, at retten til at servere spise- og  

 drikkevarer, samt udleje værelser er bortfaldet med øjeblikkelig virkning.
For at imødekomme en evt. værelsesudlejning på nuværende tidspunkt, og for  

 at give disse evt. lejere en rimelig tidsfrist til fraflytning meddeles der  

 Dem tilladelse til, at holde hotellet åbent for gæster og servering for disse  

 indtil den 14. september 1990, kl. 2400 fra hvilken dato og tidspunkt,  

 hotellet skal være lukket......' 5. Den indklagede arbejdsgiverforenings love indeholder i § 4 om  

 medlemskredsen bl.a. følgende bestemmelse:
»I AHR kan optages ethvert aktivt erhvervsdrivende medlem af  

 Centralforeningen.
Det er en pligt for medlemmerne af Arbejdsgiverforeningen  

 af Hoteller og Restauranter at være tilsluttet Centralforeningen af  

 Hotelværter og Restauratører i Danmark.
 I § 6 om udmeldelse hedder det:
 »Stk. 1. Udmeldelse af AHR kan kun ske med 6 måneders varsel til en  

 1. juli......
 Stk. 2. Såfremt et medlem afhænder sin virksomhed eller i øvrigt ophører  

 med at drive virksomhed, kan medlemmet uanset bestemmelsen i stk. 1 udmelde  

 sig af foreningen med virkning fra udgangen af det kalenderkvartal, i hvilket  

 virksomheden afhændes eller ophører.
 Stk. 3. Et medlem, hvis bo tages under konkursbehandling (gældsfragåelse),  

 eller som træder i likvidation, ophører med sit medlemskab med udgangen af  

 det kalenderkvartal, i hvilket konkursen eller likvidationen meddeles AHR,  

 medmindre boet erklærer at ville indgå i medlemsforholdet.
 Stk. 4. Såfremt et medlem kommer i restance med kontingent eller andre  

 pligtige ydelser til AHR/DA for mere end 1/2 år, ophører foreningens  

 forpligtelse overfor medlemmet.
Stk. 5. Et medlem af AHR, der overgår til vedvarende stilling indenfor  

 hotel- og restauranterhvervet, der giver adgang til at indtræde i en  

 personaleorganisation, udtræder automatisk af AHR.....« 6. For Arbejdsretten har organisationschef Bjørn Skelsager som vidne  

 forklaret, at han siden 1984 har haft ansvaret for indklagedes  

 medlemskartotek og -akkvisition, herunder for registreringen af nye medlemmer  

 og af de udmeldelser, der sker.
Indmeldelse i foreningen kræver en skriftlig  

 begæring.
Fra foreningens side foretager man herefter en vurdering af, om  

 ansøgeren opfylder kriterierne for at blive medlem, navnlig om den pågældende  

 er den, der som bevillingshaver er ansvarlig for virksomhedens drift efter  

 loven om restaurations- og hotelvirksomhed m.v.
Medlemskontingentet betales  

 kvartalsvis.
Uanset indmelding sidst i et kvartal skal der således betales  

 fuldt kontingent for hele det pågældende kvartal.
Reglerne om udmeldelse  

 fungerer i praksis således, at et medlem betragtes som udtrådt og slettes som  

 medlem i samme øjeblik, vedkommende ikke længere er bevillingshaver.
Det  

 skyldes, at udmeldelsesreglerne i foreningens love alene betragtes som  

 kontingentregler, og at det afgørende for at blive - og forblive - medlem af  

 foreningen som sagt er, at man som bevillingshaver er ansvarlig for driften.  

 Når et medlem er slettet, kan det ikke længere påberåbe sig foreningens hjælp  

 i fagretlige sager.
Skipperkroen i Rødbyhavn blev slettet som medlem, så  

 snart man hørte, at driften var ophørt.
Det skete lige omkring den 4.  

 september 1990, og man fik efterfølgende bekræftet, at bevillingen var  

 deponeret denne dato.
Den af Arbejdsretten den 10. februar 1992 afgjorte sag  

 nr. 91.281 angik en speciel situation, hvor brugspanthaveren havde  

 tilkendegivet, at man ønskede medlemskabet af foreningen fortsat.
Foreningens  

 holdning i den sag kan derfor ikke tages til indtægt for, at man har skiftet  

 standpunkt med hensyn til forpligtelsen til at medvirke til fagretlig  

 behandling af opståede uoverensstemmelser.
7. Til støtte for påstandene har klagerne anført, at det følger af  

 overenskomstens § 19, at mægling skal foretages, blot en af  

 overenskomstparterne forlanger det.
Uanset dette har indklagede afvist at  

 deltage i det mæglingsmøde, hvorom der den 14. september 1990 blev fremsendt  

 begæring til indklagede.
Som begrundelse herfor har man henvist til forliget  

 af 10. marts 1983 mellem LO og DA.
Da den uoverensstemmelse, som ønskes  

 behandlet ved det begærede mæglingsmøde, vedrører månederne juli, august og  

 september og således kan henføres til en periode, der - i hvert fald for så  

 vidt angår de to første måneder - ubestridt kan henføres til et tidspunkt,  

 hvor Skipperkroen var medlem af den indklagede arbejdsgiverforening, er  

 spørgsmålet alene, om Skipperkroen fortsat var medlem af foreningen, da  

 mæglingsbegæringen af 14. september 1990 kom frem til indklagede, eller om  

 medlemskabet som påstået var ophørt den 4. s.m.
Den praksis, som indklagede har påberåbt til støtte herfor, harmonerer  

 ikke med foreningens love, hvorefter udmeldelse tidligst kunne ske med  

 virkning fra udgangen af september 1990. Der er intet belæg for at betragte  

 reglerne om udmeldelse alene som kontingentregler, en betragtning, som i  

 hvert fald ikke kan være afgørende i relation til klagerne.
Det er heller  

 ikke tilstrækkeligt dokumenteret, at det er fast praksis at slette medlemmer,  

 hvis virksomhed er ophørt.
Tværtimod viser indklagedes optræden i den ved  

 Arbejdsrettens dom af 10. februar 1992 afgjorte sag nr. 91.281, at man har  

 anset sig forpligtet til at deltage i et begæret mæglingsmøde i en situation  

 svarende til den foreliggende.
I relation til overenskomstens § 3, hvorefter  

 arbejdsgiverforeningen hæfter for betalingen af løn og erstatning for  

 manglende opsigelsesvarsel, er det da også af væsentlig betydning, at  

 foreningen ikke afviser at deltage i et begæret mæglingsmøde.
I det  

 foreliggende tilfælde var der endog kort forinden påbegyndt fagretlig  

 behandling af ganske tilsvarende krav, da indklagede i september afslog at  

 deltage i et mæglingsmøde vedrørende de senere krav.
I virkeligheden kunne  

 klagerne blot have forhøjet de oprindelige krav.
Det afgørende er imidlertid,  

 at betingelserne efter forliget fra 1983 for indklagedes forpligtelse til at  

 deltage i det begærede mæglingsmøde er opfyldt, fordi Skipperkroen var medlem  

 af indklagede i hvert fald til udgangen af september 1990. For sin vægring  

 ved at deltage i mødet bør indklagede idømmes en alvorlig bod.
8. Indklagede har anført, at forliget fra 1983 klart fastslår, at  

 organisationerne ikke har pligt til at medvirke til fagretlig behandling af  

 uoverensstemmelser som den foreliggende, hvis begæring herom først  

 fremkommer, efter at virksomheden er udmeldt af organisationen.
Det var netop  

 situationen i den foreliggende sag, i hvilken der må lægges afgørende vægt på  

 organisationschef Skelagers forklaring.
Det er herefter indklagedes helt  

 faste praksis, at udmeldelse sker i samme øjeblik, et medlem faktisk ophører  

 med at drive virksomhed.
Det skyldes, at indklagede ifølge foreningens love  

 kun organiserer aktive erhvervsdrivende medlemmer af Centralforeningen af  

 Hotelværter og Restauratører i Danmark, jf. lovenes § 4. Som det fremgår af  

 bevillingshaveren Carsten Hechmanns skrivelse af 4. september 1990 til  

 bevillingsmyndigheden, ophørte Skipperkroen denne dag med at drive  

 virksomhed.
Dette havde indklagede registreret og derfor slettet Skipperkroen  

 som medlem, inden man modtog begæringen af 14. september 1990 om afholdelse  

 af mæglingsmøde.
Som forklaret af Skelssager, må reglerne om udmeldelse i  

 overenskomstens § 6 på baggrund af denne praksis anses for  

 kontingentbestemmelser og ikke bestemmelser, der er afgørende for indklagedes  

 forpligtelse til at deltage i en begæret fagretlig behandling, heller ikke  

 selv om denne vedrører uoverensstemmelser, der kan henføres til et tidspunkt,  

 hvor medlemskabet bestod.
Det bestrides under alle omstændigheder, at der ved  

 en eventuel bodsudmåling foreligger skærpende omstændigheder.
 9.Arbejdsretten skal udtale:
Efter overenskomstens § 19 sammenholdt med det mellem DA og LO den 10.  

 marts 1983 indgåede forlig i Arbejdsrettens sag nr. 9579 er forpligtelsen for  

 den indklagede arbejdsgiverforening til at videreføre den fagretlige  

 behandling af de krav, som mæglingsbegæringen af 14. september 1990 vedrører,  

 betinget af, at uoverensstemmelsen herom kan henføres til et tidspunkt, hvor  

 medlemskabet bestod, og at begæringen om mægling er fremsat i  

 medlemsperioden.
Da det er ubestridt, at den første betingelse er opfyldt,  

 bliver det for udfaldet af sagen afgørende, om Skipperkroen i Rødbyhavn ved  

 begæringens fremkomst medio september 1990 fortsat måtte betragtes som medlem  

 af den indklagede arbejdsgiverforening.
Ved afgørelsen heraf lægger retten til grund, at et medlem af foreningen,  

 som ophører med at drive virksomhed, tidligst kan udmelde sig af foreningen  

 med virkning fra udgangen af det kalenderkvartal, i hvilket virksomheden  

 ophører, i det foreliggende tilfælde med virkning fra udgangen af september  

 1990, jf. § 6, stk. 2, i lovene for den indklagede arbejdsgiverforening.
Et  

 medlems forpligtelse til at betale kontingent bliver således indtil videre  

 bestående uanset virksomhedsophøret.
Det naturlige modstykke hertil må være,  

 at foreningen i samme periode er forpligtet til at yde sit medlem den  

 bistand, som kontingentet også er betaling for, herunder til at efterkomme  

 begæringer om fagretlig behandling af uoverensstemmelser, der kan henføres  

 til tiden inden virksomhedsophøret.
Uanset den af organisationschef Bjørn Skelsager afgivne forklaring om  

 foreningens praksis, hvorefter et medlem, der ophører med at drive  

 virksomhed, slettes som medlem med virkning fra ophørstidspunktet, må  

 mæglingsbegæringen af 14. september 1990 herefter anses for fremkommet i  

 medlemsperioden.
Retten tager derfor klagernes påstande til følge.
Den  

 forskyldte bod findes passende at kunne fastsættes til 25.000 kr.
 T h i k e n d e s f o r r e t :
 Indklagede, Arbejdsgiverforeningen af Hoteller og Restauranter, tilpligtes  

 at medvirke ved fagretlig behandling vedrørende Skipperkroen, Rødby, i  

 henhold til mæglingsbegæring af 14. september 1990.
 Indklagede tilpligtes endvidere for brud på overenskomstens § 19 at betale  

 en bod på 25.000 kr. til Restaurations- og Bryggeriarbejder Forbundet.
 I sagsomkostninger til Arbejdsretten skal de indklagede betale 2.000 kr.
 (* 1) Henvisninger: Forlig i sag 9579 (A 1983, s. 3), K. 91.281, K. 10.006  

 (A 1985, s. 3).
