1. Efter adoptionsbekendtgørelsens § 5 træffer  

 samrådet afgørelse vedrørende forslag fra en udenlandsk adoptionsformidlende  

 myndighed eller institution om, at godkendte ansøgere adopterer et bestemt  

 barn.
Efter bekendtgørelsens § 7 kan samrådets afgørelse indbringes for  

 adoptionsnævnet, og samrådets afslag skal være ledsaget af klagevejledning,  

 jfr. adoptionscirkulærets § 8, stk. 2.
Så vidt det er familieretsdirektoratet bekendt, er det kun i få tilfælde,  

 at der fra udlandet bringes et barn i forslag uden for den abstrakte  

 godkendelse af ansøgerne.
I disse tilfælde synes samrådene at følge en  

 forskellig praksis med hensyn til spørgsmålet om orientering af ansøgerne,  

 herunder på hvilket tidspunkt en eventuel orientering skal ske.
2. Ansøgerne er parter i adoptionssagen, herunder i en  

 sag om godkendelse af forslag om matching.
Familieretsdirektoratet finder det  

 derfor bedst stemmende med almindelige forvaltningsretlige principper, at  

 ansøgerne af socialcentret eller samrådet under en verserende adoptionssag  

 gøres bekendt med det udenlandske matching-forslag, selv om det foreslåede  

 barn er uden for den abstrakte godkendelse af ansøgerne, således at disse får  

 lejlighed til at fremkomme med en udtalelse, inden samrådet træffer  

 afgørelse.
Socialcentret eller samrådet bør samtidig med orienteringen  

 underrette ansøgerne om, at det foreslåede barn ligger uden for ansøgernes  

 godkendelse, og at de derfor kun kan forventes godkendt til at adoptere det  

 pågældende barn, hvis godkendelsen af ansøgerne udvides til at omfatte  

 barnet.
I almindelighed vil orienteringen af ansøgerne mest hensigtsmæssigt  

 kunne ske under en personlig samtale med deltagelse af socialcentrets  

 lægeligt sagkyndige.
Det bør under orienteringen præciseres over for  

 ansøgerne, at de hverken juridisk eller moralsk er forpligtet til at  

 acceptere den forslåede matching.
Socialcentret eller samrådet kan i  

 forbindelse med orienteringen fastsætte en frist for afgivelse af ansøgernes  

 udtalelse.
Hvis ansøgerne under behandlingen af matching-forslaget anmoder om  

 aktindsigt, kan det af hensyn til den eventuelle anbringelse af barnet hos  

 andre ansøgere være nødvendigt, at ansøgerne ikke får kendskab til barnets  

 identitet.
Dette vil i almindelighed kunne opnås ved at undtage barnets navn,  

 nøjagtige fødselsdato og et eventuelt fotografi af barnet fra aktindsigten,  

 jfr. offentlighedslovens § 10, stk. 1, 2. og 3. pkt.
Ansøgerne bør i så fald  

 underrettes om, at de pågældende oplysninger er tilbageholdt.
 For så vidt angår matching-forslag, der ikke fremsættes under en  

 verserende adoptionssag, henvises til adoptionsnævntes skrivelser af 18. maj  

 1982 (ANM nr. 28) og 1. februar 1984 (ANM nr. 30) om adoption af en bror  

 eller en søster til et barn ansøgere allerede har adopteret.
3. Under samrådets behandling af et matching-forslag,  

 der ligger inden for ansøgernes abstrakte godkendelse, vil der kun  

 undtagelsesvis opstå spørgsmål om at afslå at godkende den foreslåede  

 matching.
Man skal anmode samrådet om i sådanne tilfælde at følge den  

 fremgangsmåde, der er beskrevet under pkt. 2, således at ansøgerne inden  

 samrådets endelige afgørelse gøres bekendt med forslaget og får lejlighed til  

 at fremkomme med en udtalelse.
 4. Ansøgerne og den formidlende organisation skal  

 underrettes om samrådets afgørelse om godkendelse af matching efter  

 adoptionsbekendtgørelsens § 5. I tilfælde af afslag skal afgørelsen indeholde  

 vejledning om ansøgernes og organisationens adgang til at påklage afgørelsen  

 til adoptionsnævnet.
 5. Af hensyn til behandlingen af en eventuel klage  

 skal man anmode de formidlende organisationer om så vidt muligt at afvente  

 adoptionsnævntes afgørelse, inden barnets papirer sendes tilbage til  

 organisationens udenlandske kontakt.
6. For så vidt angår de formidlende organisationers  

 adgang til over for ansøgerne at omtale, at der fra udlandet er modtaget et  

 matching-forslag, gælder fortsat familieretsdirektoratets cirkulærskrivelse  

 nr.
A 3/1985 af 19. februar 1985.
 P.M.V.
T.
Melchior /D.
Sylvest Nielsen Til samtlige adoptionssamråd og socialcentre (i København magistraten og  

 på Frederiksberg det social udvalg), adoptionsnævnet og de  

 adoptionsformidlende organisationer.
