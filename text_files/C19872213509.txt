(Til de socialpædagogiske seminarier) I henhold til Undervisningsministeriets bekendtgørelse nr. 550 af 22.  

 august 1986 om uddannelse af socialpædagoger, § 27, stk. 2, fastsætter  

 direktoratet herved følgende bestemmelser om, i hvilket omfang anden  

 tidligere erhvervet uddannelse kan indgå i socialpædagoguddannelsen:
 1. Fritagelse på grundlag af en fuldt gennemført uddannelse til  

  folkeskolelærer, børnehavepædagog eller fritidspædagog.
 1.1. Ansøgere, som over for seminariet dokumenterer at have gennemført  

 uddannelsen til folkeskolelærer, børnehavepædagog, fritidspædagog eller  

 uddannelsen ved den Frie Lærerskole i Ollerup, har ret til optagelse på  

 seminariet til begyndelsen af 2. studieår, såfremt seminariet har ledige  

 studiepladser på pågældende årgang.
1.2. Studerende, som er optaget på seminariet efter punkt 1.1, kan opnå  

 fritagelse for dele af undervisningen på 2. og 3. studieår, som konkret  

 modsvares af indhold i den tidligere gennemførte uddannelse.
Fritagelse for  

 undervisningen i et fag kan dog normalt ikke overstige halvdelen af det  

 timetal, der i alt er tillagt faget på 2. og 3. studieår.
 1.3. Tilladelse til fritagelse efter punkt 1.2 gives på grundlag af en  

 vurdering i hvert enkelt tilfælde af rektor efter indstilling fra den  

 studerendes lærere i pågældende fag.
 2. Fritagelse på grundlag af en delvis gennemført uddannelse som  

  folkeskolelærer, børnehavepædagog eller fritidspædagog.
 2.1. Ansøgere, som over for seminariet dokumenterer at have gennemført  

 mindst 1. studieår tilfredsstillende på et børnehave- eller  

 fritidspædagogseminarium, har ret til optagelse på seminariet til begyndelse  

 af 2. studieår, såfremt seminariet har ledige studiepladser på pågældende  

 årgang.
 2.2. Studerende, som over for seminariet dokumenterer, at de tidligere har  

 gennemført dele af folkeskolelæreruddannelsen, kan fritages for dele af  

 undervisningen, som modsvares af pensum i fag, hvori vedkommende ved  

 lærereksamen har opnået karakteren 6 eller derover (eller betegnelsen  

 »godkendt«).
 Fritagelse for undervisningen i et fag kan dog normalt ikke overstige  

 halvdelen af fagets samlede timetal.
 2.3. Det er en betingelse for optagelse efter punkt 2.1 eller fritagelse  

 efter punkt 2.2, at der højst er gået 2 år mellem afbrydelsen af den  

 tidligere uddannelse og det tidspunkt, hvor optagelse på et socialpædagogisk  

 seminarium finder sted.
 2.4. Tilladelse til fritagelse efter punkt 2.2 gives på grundlag af en  

 vurdering i hvert enkelt tilfælde af rektor efter indstilling fra den  

 studerendes lærere i pågældende fag.
 3. Fælles bestemmelser om fritagelse efter afsnit 1 og 2.
 3.1. Studerende, som er optaget på seminariet efter punkt 1.1 eller 2.1,  

 skal i nødvendigt omfang sætte sig ind i undervisningsstof, som pågældendes  

 medstuderende har gennemgået på 1. studieår, men som vedkommende ikke selv  

 har gennemgået under sit tidligere uddannelsesforløb.
 Den studerende skal endvidere gennemgå praktik, der er således  

 tilrettelagt, at den over de 2 perioder imødekommer de krav, der er fastsat  

 om praktik på forskellige typer af praktiksteder (jfr. praktikcirkulæret  

 punkt 9.1.B).
 3.2. Bestemmelserne i punkt 1.2 og 2.2 giver ikke adgang til fritagelse  

 for tilvalg, speciale, studievejledning, praktik, studierejse, fællestimer  

 eller eksamen.
 3.3. Fuld fritagelse for undervisningen i et fag kræver direktoratets  

 forudgående godkendelse.
 Ansøgning herom indsendes med rektors indstilling og bilagt en udtalelse  

 fra den studerendes lærer i faget.
Meddeles fuld fritagelse, fritages samtidig for standpunktsbedømmelse i  

 faget.
Afgangsbeviset skal i så tilfælde indeholde en påtegning herom.
 4. Meritoverførsel i øvrigt.
 4.1. Fritagelse for undervisning på et andet grundlag eller i et omfang,  

 der går ud over det, som er fastsat i foregående afsnit, herunder fritagelse  

 for eksamen, forudsætter direktoratets godkendelse.
 4.2. Ansøgning efter 4.1 om tilladelse til at søge optagelse på et senere  

 tidspunkt end ved 1. studieårs begyndelse videresendes umiddelbart til  

 direktoratet.
 4.3. Ansøgning om anden form for fritagelse efter 4.1 indsendes til  

 direktoratet med rektors indstilling og bilagt en udtalelse fra den  

 studerendes lærere i det fag, hvori fritagelsen ønskes.
 5. Klageadgang.
 5.1. Klager over rektors afgørelser efter dette cirkulære indsendes til  

 Undervisningsministeriet, Direktoratet for Folkeskolen og Seminarier m.v.  

 gennem rektor.
 5.2. Fristen for klager er 4 uger fra den dag, afgørelsen er meddelt den  

 pågældende.
 5.3. Direktoratets afgørelser efter dette cirkulære kan ikke indbringes  

 for højere administrativ myndighed.
 6. Ikrafttrædelse.
 6.1. Cirkulæret træder i kraft straks.
 6.2. Socialstyrelsens cirkulæreskrivelse nr. 556 af 1. marts 1978 om  

 særlig optagelse på samt overflytning og orlov under uddannelsen til  

 børneforsorgspædagog og omsorgspædagog samt om indberetning til  

 Socialstyrelsen om disse og visse andre forhold ophæves.
 P.d.v.
