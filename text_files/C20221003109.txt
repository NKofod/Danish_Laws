Cirkulære om tildeling af Justitsministerens Medalje § 1. Justitsministerens Medalje kan tildeles danskere såvel som udlændinge, der har ydet en anerkendelsesværdig indsats, som er af længerevarende eller særlig frygtløs karakter.
Justitsministerens Medalje kan ikke ansøges.
 Stk. 2. Tildeling af medaljen foretages af justitsministeren.
 Stk. 3. Tildeling af medaljen kan ske posthumt til nære pårørende.
 Stk. 4. Ved behandlingen af indstillinger efter stk. 3 vil der blive indhentet og behandlet relevante personoplysninger om den indstillede, herunder oplysninger fra Kriminalregisteret om eventuelle strafbare forhold.
§ 2. Medaljen præges i sølv, der forgyldes, og bærer på aversen kongekronen på en bund af egeblade.
På reversen indgraveres Justitsministerens Medalje og årstal for tildeling.
Stk. 2.  Til medaljen hører et mørkeblåt krydsbånd med én smal hvid stribe.
Medaljens krydsbånd placeres på venstre side af brystet i overensstemmelse med det til enhver tid gældende reglement for bæring af dekorationer.
 Stk. 3. Ved gentagen tildeling skal der anden gang påhæftes medaljens krydsbånd et egeblad i sølv, og tredje gang påhæftes medaljens krydsbånd et egeblad i guld.
 § 3. Til medaljen medfølger et patent med motivation.
 § 4. Justitsministerens Medalje overrækkes af justitsministeren eller den, som ministeren har delegeret kompetencen til.
 § 5. Medaljen tildeles som personlig ejendom.
 § 6. I øvrigt fastsættes de nærmere forhold af Justitsministeriet.
 § 7. Cirkulæret træder i kraft den 1. oktober 2022 og gælder for indsatser, der er ydet efter den 1. juni 2019.
 Stk. 2. Cirkulære nr. 9459 af 12. april 2019 om tildeling af Justitsministerens Medalje ophæves.
