Nr BSF 75 Forslag til folketingsbeslutning om salg af Tele Danmarks aktier Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Kirsten Jacobsen (FP) Annette Just (FP) den 5. december 1996 Folketinget pålægger regeringen snarest at sælge statens resterende aktier i Tele Danmark.
Bemærkninger til forslaget  Markedet for telefoni og andre  

 teleydelser er ikke ret gammelt, men har helt tiden udviklet sig.
Der er  

 kommet ny teknologi og dermed nye markedsområder for de gamle selskaber.
Nye  

 muligheder kræver dynamik og tilpasningsevne samt frihed til at benytte sig  

 af de muligheder, teknologiens udvikling tilbyder.
Med det udgangspunkt  

 finder forslagsstillerne, at tiden er inde til at give Tele Danmark den fulde  

 frihed og afhænde statens aktier i Tele Danmark.
Tele Danmark er en sammenslutning af en række regionale teleselskaber som  

 bl.a.
JTAS, KTAS m.fl.
Fra teleselskaberne startede og frem til for ganske  

 kort tid siden, var der tale om en monopolsituation.
Nok var der flere  

 selskaber, men de dækkede hver sit geografiske område og var på ingen måde  

 konkurrenter.
Tværtimod havde de et udpræget og tæt samarbejde.
Da telefonien skulle udbredes, kunne der være en vis ide i  

 monopolsituationen.
Hele Danmark, selv de små øer, skulle dækkes, og det  

 skulle være således, at alle kunne betale en tilslutning.
Det betød, at alle  

 betalte det samme for at blive tilsluttet nettet, uanset om det drejede sig  

 om at trække to meter eller to kilometer ledning.
Derfor var det på daværende  

 tidspunkt vigtigt, at der var en selskabsform, der kunne sikre, at selv det  

 mest øde beliggende husmandssted kunne blive koblet på telefonnettet.
 Den slags infrastrukturinvesteringer har betydet meget for landets  

 udvikling. Økonomer mener da også, at der i disse situationer er tale om  

 »naturlige monopoler«.
I dag har såvel teknik som forretning udviklet sig til noget helt andet,  

 end man oprindeligt forudsatte.
Nu kan man købe en mobiltelefon med  

 abonnement til mindre, end hvad et fastnetsabonnement koster.
Det betyder, at  

 man uden at trække flere ledninger, og dermed væsentligt billigere, kan have  

 en telefon og være koblet sammen med resten af nettet.
Det gamle behov for en  

 solidarisk ordning, hvor alle betaler det samme til en pulje, er således ikke  

 eksisterende.
Og for Tele Danmark er der ikke længere tale om monopol på andet end en  

 række kabler.
Også dette monopol er under afvikling, eftersom DSB, elværker  

 og andre indehavere af betydelig ledningskapacitet er på vej til at tilbyde  

 netadgang for telefonselskaber.
Men særlig udviklingen inden for trådløs  

 kommunikation vil fratage Tele Danmark de sidste monopolområder.
Med andre  

 ord: det er allerede og vil fremover være væsentligt billigere og nemmere at  

 komme på telenettet over hele Danmark, end det var for blot ti år siden.
 Kravene til en forretning inden for teleområdet vokser hele tiden.  

 Forretningen skal enten være ganske lille og arbejde i sin egen niche, eller  

 den skal være ganske stor for at kunne tilbyde kunderne det efterhånden meget  

 brede udvalg af tjenester, som det nu er naturligt for et teleselskab at  

 arbejde med.
Tele Danmark har også bredt sine fangarme ud og beskæftiger sig i dag med  

 meget andet end selskabets oprindelige kerneområder.
Selskabet er i dag  

 nærmest en multinational multimedievirksomhed, der har væsentlige interesser  

 inden for edb, mobilelefoni, kabel-tv, tv-produktion, radioproduktion,  

 omstillingsanlæg og terminaludstyr.
Hertil kommer et hav af serviceordninger  

 - for ikke at tale om datakommunikation, Danmønt, anlægsarbejder for DR og TV  

 2 m.m.
Tele Danmark har endvidere samarbejdspartnere eller medejerskaber af  

 selskaber i mange forskellige lande.
Der er givetvis god grund til at sprede  

 sit forretningsområde så meget, hvis selskabet skal have en chance for at  

 overleve i den intensiverede konkurrence på et stigende antal af selskabets  

 interesseområder og markeder.
Der liberaliseres livligt på telemarkederne rundt om i verden, og de gamle  

 teleselskaber, også i Europa, sælges helt eller delvist.
Tele Danmark har  

 blandt andet indgået en række strategiske samarbejdsaftaler og har således  

 sammen med et andet selskab købt 50 pct. af aktierne i det belgiske Belgacom.  

 Tele Danmark har endvidere licenser i blandt andet Polen, Litauen og Sverige.
 Den seneste udvikling for Tele Danmark var købet af  

 filmdistributionsselskabet Metronome, og selskabet har dermed taget endnu et  

 skridt væk fra dets oprindelige forretningsområde.
I 1994 solgte staten 49 pct. af aktierne i Tele Danmark.
Det var  

 danmarkshistoriens største aktieemission og en succes.
Salget gik strygende -  

 givetvis også på grund af aktionæroverenskonsten, der blandt andet indeholdt  

 en formulering om, at staten til trods for dens ejerskab af 51 pct. af  

 aktierne ikke vil eller må blande sig i den daglige drift, herunder sikkerhed  

 og priser.
Netop priser og sikkerhed har været store debatemner i befolkningen -  

 sikkerheden, fordi mange mennesker tilsyneladende oplever besynderlige og  

 meget store regninger.
Konsekvensen af dette blev, at der skal nedsættes et  

 uvildigt klagenævn, så det ikke længere er teleselskaberne, der skal afgøre  

 klagerne mod dem selv.
Uanset diskussioner og sammenligninger på prisområdet er det et faktum, at  

 de priser, der betales, langt oversiger de faktiske produktionspriser.
Med  

 moderne teknologi koster det lige så meget at producere en samtale fra  

 Søllerød til Nakskov, som det koster at producere et opkald fra København til  

 New York.
Det er ikke sådan, priserne er i dag, og det bliver de næppe nogen  

 sinde.
Men det er Folketingets opgave at sikre, at danskerne har mulighed for  

 at vælge frit mellem teleselskaber, der kan konkurrere frit og dermed være  

 med til at sikre Danmark de bedste og billigste teleydelser.
I efteråret 1995 var der en del debat om salg af statens 51 pct. af Tele  

 Danmarks aktier.
På det tidspunkt lød det enstemmigt, at når liberaliseringen  

 af det danske telemarked var overstået, så var der end ikke ideologiske  

 argumenter tilbage for at fastholde Tele Danmark som et statskontrolleret  

 selskab.
I Børsen den 26. oktober 1995 erklærede bestyrelsesformanden, Knud  

 Heinesen, at ». . . Vi har intet besvær med et salg af statens aktier i  

 Tele Danmark eller med en fremrykket teleliberalisering, hvis det blot bliver  

 en reel og lige konkurrence også med de udenlandske teleselskaber.
Men vi må  

 snart have en fast dato for, hvornår der skal liberaliseres af hensyn til  

 vores planlægning«.
Hvis man spørger branchefolk om salgsmulighederne  

 for Tele Danmark-aktier, er de overordentlig optimistiske, idet alle aktier i  

 telekommunikationsvirksomheder ifølge dem bliver revet væk for øjeblikket.
Da Tele Danmark allerede er børsnoteret, vil et salg af statens aktier  

 ikke møde store praktiske vanskeligheder og vurderes at kunne finde sted og  

 blive overstået meget hurtigt.
Det er kun politiske beslutninger, der vil  

 kunne skabe problemer i forbindelse med salget af statens Tele  

 Danmark-aktier.
Udviklingen i Tele Danmarks forretningsområder overskrider alt, hvad der  

 har været forudset i politiske aftaler og forlig på området.
Der er  

 eksempelvis næppe nogen politiker, der havde regnet med, at staten i dag  

 skulle være medejer af et videodistributionsselskab.
Der er to hovedargumenter for at sælge statens aktier i Tele Danmark.
For  

 det første har Tele Danmark behov for en maksimal handlefrihed på et meget  

 frit og krævende marked.
For det andet beskæftiger Tele Danmark sig nu så  

 meget med så mange områder, hvor der i forvejen er fri konkurrence, at det er  

 helt absurd, at staten skal være involveret.
Med staten i ryggen som ejer og  

 kontrollant af et selskab er handlefriheden til en vis grad stækket.
Det er i  

 den forbindelse også betænkeligt at have staten som ejer af det  

 markedsdominerende selskab på et i øvrigt liberaliseret marked.
Det kan til  

 enhver tid give anledning til mistanker om pleje af særinteresser, når ny  

 lovgivning på området bliver til.
Endvidere kan der i forhold til kundernes  

 retssikkerhed være et problem i, at det nedsatte klagenævn styres af den  

 samme, som ejer det største selskab inden for området, dvs. at staten er  

 kontrollant af et statsejet selskab.
Der er ikke i dette beslutningsforslags tekst formuleret en frist for  

 salget af aktierne, fordi der ikke skal være mulighed for at spekulere i  

 aktiesalget.
Men det er forslagsstillernes opfattelse, at salget skal foregå  

 ganske hurtigt, lige så snart det er praktisk og økonomisk hensigtsmæssigt.
 Pengene fra salget af Tele Danmark-aktierne vil forslagsstillerne anbefale  

 anvendes til en direkte nedbringelse af statens gæld.
I det omfang der kan være behov for, at staten sikres adgang til  

 teleforbindelser for politi, forsvar og andre myndigheder, kan der udarbejdes  

 en særlig aktionæroverenskomst om dette, eller staten kan beholde en symbolsk  

 aktie, hvortil der er knyttet særlige rettigheder, f.eks. anvendelse af  

 telenettet i krise eller krig.
En sådan statslig adgang til at gøre  

 indflydelse gældende i særlige situationer kan problemfrit håndteres, uden at  

 staten ejer 51 pct. af aktierne.
Telebranchens udvikling nu er ved at løbe fra de statsejede teleselskaber.  

 Teleselskaberne har behov for al den dynamik og handlefrihed, som  

 statsselskaber kun meget sjældent er kendt for, og som er nødvendigt på et  

 frit og stærkt konkurrencepræget marked.
Derfor vil det være godt, hvis den  

 passive aktionær, staten, kommer ud og Tele Danmark i stedet får en aktiv  

 aktionær som medspiller.
Endvidere skal staten ikke være med til at skabe  

 konkurrenceforvridning i bestemte brancher.
Derfor mener forslagsstillerne,  

 at tiden nu er moden til at sælge statens aktier i Tele Danmark.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om salg af Tele Danmarks aktier.
(Beslutningsforslag nr.
B 75).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
