Nr BSF 34 Forslag til folketingsbeslutning om Københavns Havns fremtid Fremsat af Jørgen Estrup (RV) Lone Dybkjær (RV) Marianne Jelved (RV) Niels  

 Helveg Petersen (RV) den 3. november 1987 Folketinget opfordrer regeringen til:
A.) At standse salg og langtidsudlejning af offentligt ejede arealer i Københavns Havn samt andre dispositioner, som omdanner disse områder.
B.) At igangsætte og hurtigst muligt gennemføre et planlægningsarbejde, som - sikrer en udvikling af havneområderne, der genskaber sammenhængen mellem havn og by, - sikrer udviklingen af havnens rekreative områder, - sikrer havneområdernes historiske, arkitektoniske og landskabelige kvaliteter, - sikrer grundlaget for erhvervshavnens beståen samt - sikrer en løsning af områdets trafikproblemer.
 C.) At offentliggøre resultatet af planlægningsarbejdet.
D.) At udarbejde landsplandirektiv for Københavns Havn, som bygger på resultatet af planlægningsarbejdet, og fremlægge retningslinier for tilrettelæggelsen af arbejdet med havneområdets udvikling.
BEMÆRKNINGER TIL FORSLAGET Almindelige bemærkninger Baggrunden for beslutningsforslaget er de vidtgående ændringer i transportstrukturen, der over 25 år har berøvet de hidtidige havneområder deres oprindelige funktioner og har efterladt store kaj-, vand- og landområder i Københavns centrum underkastet en lovgivning, der ikke svarer til dagens realiteter. (Afgrænsningen af Københavns havneområder fremgår af optrykte bilag).
Havnens situation er i vid udstrækning historisk begrundet.
De forskelligartede ejer- og lejerforhold og havnens ændrede funktion og betydning på den ene side og en voksende interesse for centralt beliggende byggegrunde på den anden giver en situation, som de enkelte ejere ikke er organiseret - endsige har kompetence - til at løse.
Opfyldning af vandarealer, salg af grundarealer til formål, der ikke tjener havneformål eller almen interesse, byggeprojekter, som ikke nødvendigvis er ønskværdige under en helhedsbetragtning, forfald af bevaringsværdige bygværker og forfald af store centrale landområder er det billede, der i dag tegner havneområderne.
Havnevæsenet, kommunen og andre har hver især søgt at løse deres egne problemer, uden at løsningerne har kunnet ses i en større samfundsmæssig sammenhæng.
Udviklingen af Københavns havneområder bør imidlertid ikke betragtes som et snævert lokalt anliggende.
 Løsningen af havnens problemer har national interesse.
Bemærkninger til forslagets enkelte punkter Til punkt A.) I lyset af den seneste udvikling omkring Københavns Havn og for at sikre tid til at gennemføre det nødvendige planlægningsarbejde må alle tiltag, som kan foregribe en samlet planlægning og finansiering af havneområdernes fremtid, standses.
 Det er således nødvendigt straks:
- at standse yderligere opfyldning af havnebassiner m.v., - at standse yderligere klapning (deponering af havneslam) i havnen, uden at dette sker efter en samlet plan, - at standse yderligere salg af havnearealer, - at standse yderligere udlejning og lignende af bygninger og arealer for længere perioder end 2 år samt - at benytte de muligheder, som ligger i kommuneplanloven, for i en overgangsperiode at forhindre, at der sker yderligere omdannelse af havneområdet.
Til punkt B.) Hensigten med beslutningsforslaget er at sikre en sammenhængende planlægning for Københavns Havn.
 En samlet planlægning bør have følgende målsætning:
- gennemførelse af en udvikling af havneområderne, baseret på selvfinansiering og efter en samlet planlægning, med det grundlæggende formål at skabe en byudvikling, der på langt sigt er til såvel Københavns, regionens som landets bedste, - genskabelse af sammenhængen mellem et aktivt havneområde og beboelseskvartererne i byens centrale kvarterer og etableringen af et attraktivt havnemiljø, - sikring af en rationel udvikling af havneområderne med en afvejning af anvendelsen til erhverv, bolig, institutioner, kultur, rekreation, trafik m.v., således at også nuværende ejeres og brugeres interesser tilgodeses.
- beskyttelse af historiske, arkitektoniske og landskabelige kvaliteter og en styrkelse af kulturelle og rekreative muligheder, som naturligt er knyttet til et stort vandområde beliggende i byens centrum.
 Planlægningsarbejdet bør foregå i to faser.
 Første fase skal lede frem til det egentlige planlægningsgrundlag.
Udgangspunktet er det allerede tilgængelige materiale om havnens fremtid, herunder resultatet af den afholdte ideekonkurrence.
Dette materiale må suppleres med nye ideeoplæg, bl.a. på baggrund af den offentlige debat om havnens fremtid, som allerede har stået på i nogen tid.
Forslagsstillerne finder, at planlægningsarbejdet bør varetages af en bredt sammensat gruppe af eksperter og ideefolk, som har særlig viden og indsigt i københavnske forhold, (herunder såvel enkeltpersoner som repræsentanter for den sagkundskab, som findes på Kunstakademiet, og repræsentanter for foreninger/ organisationer, der specifikt beskæftiger sig med Københavns planlægnings-, udviklingsog bevaringsproblemer).
Medlemmerne udpeges af miljøministeren, som stiller den nødvendige sekretariatsbistand til rådighed.
Arbejdet bør afsluttes inden for et år.
Anden fase i arbejdet er en gennemgang af planlægningsgrundlaget i et panel, hvor repræsentanter for udarbejdelsesgruppen, Københavns Kommune, staten, Københavns Havnevæsen og de andre  

 »interessenter« har sæde.
Panelet sammensættes af miljøministeren.
Formålet med gennemgangen skal være at kommentere planlægningsgrundlaget, inden det oversendes til miljøministeren, for ad denne vej at skabe det bedst tænkelige grundlag for udfærdigelse af det endelige landsplandirektiv.
Til punkt C.) Miljøministeren offentliggør resultatet af planlægningsarbejdet snarest muligt efter modtagelsen.
Inden landsplandirektiv endeligt udformes, redegør ministeren over for Folketingets Miljø- og Planlægningsudvalg for, hvilke overvejelser det færdige planlægningsgrundlag om Københavns Havn har givet ham anledning til.
Til punkt D.) I tilknytning til udarbejdelse af landsplandirektiv for Københavns Havn skal der tages stilling til, hvordan realiseringen af planerne for havneområdets udvikling skal tilrettelægges.
