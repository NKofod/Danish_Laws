Nr BSF 20 Forslag til folketingsbeslutning om statsstøtte til medborgerhuse,  

 ungdomshuse m.v.
 Fremsat af Ingerlise Koefoed (SF) Carsten Andersen (SF) Alice Faber (SF)  

 Birthe Hansen (SF) Ebba Strange (SF).
den 15. oktober 1985 Folketinget opfordrer regeringen til at fremsætte lovforslag om statsstøtte efter ansøgning til medborgerhuse, ungdomshuse m.v.
etableret og drevet af kommuner, foreninger, grupper og folkelige bevægelser.
 Lovforslaget udformes efter følgende retningslinjer:
Tilskuddet skal udgøre 30 pct. af etableringsudgifterne og 30 pct. af driftsudgifterne op til 300.000 kr. og 20 pct. af resten af driftsudgifterne.
Huset kan være åbent for alle aldersgrupper, men der skal også kunne ydes støtte til specielle ungdomshuse, til kvindehuse og til huse for indvandrere/flygtninge.
Fra lovens ikrafttrædelsestidspunkt afsættes 3 mill. kr. årligt på finansloven til støtte til medborgerhuse, ungdomshuse m.v.
Ikke forbrugte midler kan overføres til næste finansår.
Ministeren for kulturelle anliggender nedsætter et udvalg, der skal fordele støtten og følge udviklingen inden for området.
Til udvalget knyttes en konsulent, der kan bistå ved driften af husene.
BEMÆRKNINGER TIL FORSLAGET I årene siden 1960erne har der i befolkningen været bred interesse for at etablere medborgerhuse som en slags udbygning eller alternativ til de kulturaktiviteter, der finder sted i mere etableret form på bibliotekerne, under fritidsundervisningen m.v.
Behovet for selv at planlægge, selv at definere rammerne, selv at være aktivt medskabende er stort i en tid, der i øvrigt er præget af større og større mekanisering både af arbejdslivet og af fritidslivet, og hvor den enkelte familie på grund af lang afstand fra kulturelle tilbud ofte er henvist til kulturudtryk, som kan fås gennem radio, TV og hjemmevideo.
Medborgerhuse bør principielt være åbne for alle aldersgrupper og omfatte et meget bredt spekter af aktiviteter og aktivitetsmuligheder.
Der er imidlertid i ungdomsåret fra grupper af unge fremlagt meget velbegrundede forslag om oprettelse af specielle ungdomshuse, planlagt og styret af de unge selv - forslag, som socialistisk folkeparti kan støtte, ligesom vi i øvrigt ikke vil se bort fra, at andre befolkningsgrupper kan have behov for helt egne huse med særlige samværs- og aktivitetsmuligheder.
Der findes allerede landet over en del medborgerhuse af forskellig form og indhold og med forskellig administrativ og økonomisk struktur.
Men dels kan den almindelige afmatning ikke mindst på kommunalt plan betyde, at husenes muligheder for at fungere tilfredsstillende hæmmes, dels er der en del steder meget aktive »husgrupper«, som i årevis forgæves har søgt kommunal støtte til deres projekt, og for hvem en statsstøtte ville være en fin mulighed for at gennemføre deres ideer.
Hertil kommer, at der vil være ny beskæftigelse i etableringsfasen, hvad enten huset skal bygges som nyt eller man, som det er mest almindeligt, får mulighed for at ombygge og renovere en ældre bygning.
Det er forslagsstillernes opfattelse, at støtten skal ydes efter det princip, der almindeligvis kaldes hjælp til selvhjælp, og som findes bl.a. i museumsloven.
Den foreslåede driftstilskudsgraduering betyder, at de kommuner, grupper o.lign., der selv kan skaffe færrest penge til driften, får det forholdsmæssigt største tilskud.
Dette vil især have betydning for ikke-kommunale initiativtagere.
Et eventuelt kommunalt tilskud til et ikke-kommunalt indgår i beregningen af statstilskuddet.
Det er ikke hensigten med forslaget at pålægge kommuner og andre pligt til at oprette og drive medborgerhuse.
Nærværende forslag til folketingsbeslutning er en delvis genfremsættelse af et tidligere fremsat forslag til folketingsbeslutning om statsstøtte til medborgerhuse af Ingerlise Koefoed (SF) m.fl. jfr.
Folketingstidende 1983-84 (2. samling), forhandlingerne sp. 2104 og sp. 4288 samt tillæg A sp. 3153.
