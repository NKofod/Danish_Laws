A.
Indledende bemærkninger 1. Ved lov nr. 826 af 19. december 1989 om ændring af lov om  

 beskatningen af pensionsordninger mv. og lov om påligningen af indkomst- og  

 formueskat til staten (Sociale fonde), lov nr. 313 af 16. maj 1990 om ændring  

 af lov om beskatningen af pensionsordninger mv. (Rateforsikring som  

 risikoforsikring, fordeling af pensionsafgift mellem Færøerne og Danmark,  

 bonus mv.) og lov nr. 255 af 24. april 1991 om ændring af lov om beskatningen  

 af pensionsordninger mv. (Ophævelse af pensionsordninger i utide) er der  

 gennemført en række ændringer af pensionsbeskatningsloven.
 Pensionsbeskatningsloven er senest optrykt som lovbekendtgørelse nr. 580  

 af 7. august 1991.
 2. Cirkulæret indeholder følgende afsnit.
A.
Indledende bemærkninger (pkt. 1 - 2).
B.
Adgang til oprettelse af rateforsikring som risikoforsikring (pkt. 3 -  

 6).
C.
Tilbagebetaling af forudbetalt arbejdsgiverpensionsbidrag (pkt. 7 -  

 10).
D.
Pensionsbeskatningslovens § 18 A (pkt. 11 - 12).
E.
Bagatelgrænsen på 2.000 kr. i pensionsbeskatningslovens § 18 A (pkt. 13  

 - 14).
F.
Ophævelse af en pensionsordning efter pensionsbeskatningslovens § 18 A  

 (pkt. 15).
G.
Tilbagebetaling af indbetalt beløb til en kapitalpension (pkt. 16 -  

 20).
H.
Fordeling af pensionsafgift mellem Færøerne og Danmark (pkt. 21 - 23).
 I. Ændring af beskatning af samlede bonusudbetalinger (pkt. 24 - 25).
J.
Sumudbetaling fra gruppelivsforsikring som følge af invaliditet (pkt.  

 26).
K.
Ligningslovens § 14 F og pensionsbeskatningslovens § 52 (Sociale fonde)  

 (pkt. 27 - 30).
 L. Ændring af beskatningen ved ophævelse i utide af pensionsordninger med  

 løbende udbetalinger (pkt. 31 - 33).
M.
Konvertering af små løbende ydelser til en engangsudbetaling (pkt. 34 -  

 35).
N.
Supplerende engangsydelser fra pensionskasser (pkt. 36 - 38).
O.
Overgangsreglerne i pensionsbeskatningslovens § 33 A og § 34 (pkt. 39 -  

 40).
 Hvor intet andet er anført, er paragrafhenvisningerne til  

 pensionsbeskatningsloven.
B.
Adgang til oprettelse af en rateforsikring som risikoforsikring 3. Rateopsparing i pensionsøjemed blev indført ved lov nr. 148 af  

 19. marts 1986 om ændring af pensionsbeskatningsloven mv. som et modstykke  

 til rateforsikring i pensionsøjemed, jf. § 11 A.
Ordningen går ud på  

 opsparing af en kapital, der ved pensionsbegivenhedens indtræden skal  

 udbetales i rater over mindst 10 år.
En rateopsparing i et pengeinstitut indeholder ikke noget  

 forsikringselement i modsætning til en rateforsikring i et  

 forsikringsselskab.
Bliver kontohaveren invalid eller dør i  

 opsparingsperioden, afbrydes opsparingen.
Størrelsen af rateudbetalingerne  

 vil derfor afhænge af, hvor stort et beløb der faktisk er opsparet ved  

 begivenhedens indtræden, medens dette ikke er afgørende ved rateforsikringer.
 4. Med henblik på udligning af denne forskel er der indført  

 mulighed for at oprette en rateforsikring som risikoforsikring i tilknytning  

 til en rateopsparing, jf. § 8, nr. 3, 4. pkt.
En rateforsikring som risikoforsikring er en ren risikoforsikring.
Det vil  

 sige, at en rateforsikring som risikoforsikring i modsætning til de  

 eksisterende rateforsikringer kun vil komme til udbetaling, hvis den  

 forsikrede bliver invalid eller dør før det aftalte tidspunkt for  

 forsikringens udløb.
Sker dette ikke, bortfalder forsikringen.
 Eventuel udbetaling af bonus er omfattet af pensionsbeskatningslovens §  

 46.
5. Adgangen til at oprette en rateforsikring som risikoforsikring  

 gælder generelt.
Rateforsikring som risikoforsikring behøver ikke at være  

 oprettet i tilknytning til en rateopsparing.
Der er således en selvstændig  

 adgang til at oprette en sådan ordning med skattemæssig virkning som  

 rateforsikring i pensionsøjemed.
 6. Rateforsikringer som risikoforsikring skal opfylde de  

 almindelige betingelser i lovens § 8 vedrørende oprettelsestidspunkt,  

 udbetaling, indsættelse af begunstigede mv.
Rateforsikringer som risikoforsikring må således ikke give ret til  

 udbetaling, såfremt den forsikrede bliver invalid eller dør senere end første  

 policedag efter det fyldte 70 år.
Det hænger sammen med, at  

 udbetalingsperioden skal være mindst 10 år, og at der efter lovens § 8 ikke  

 må aftales senere forfaldstidspunkt for sidste rate end første policedag  

 efter forsikredes fyldte 80. år.
Ved policedag forstås årsdagen for policens  

 oprettelse.
 Adgangen til oprettelse af rateforsikringer som risikoforsikringer med  

 skattemæssig status som rateforsikring i pensionsøjemed har virkning for  

 forsikringer oprettet fra den 1. januar 1990.
C.
Tilbagebetaling af forudbetalt arbejdsgiverpensionsbidrag 7. Efter pensionsbeskatningsloven skal en pensionsordning i et  

 ansættelsesforhold oprettes med en arbejdstager som ejer af ordningen.
Alle  

 indbetalinger, der foretages i overensstemmelse med pensionsaftalen, tilhører  

 arbejdstageren fra indbetalingstidspunktet og er omfattet af de skattemæssige  

 regler for pensionsordninger, herunder reglerne om afgift ved udbetaling i  

 utide.
8. Efter pensionsbeskatningslovens § 17 kan en arbejdsgiver tage  

 forbehold om, at værdien af forsikringen eller opsparingen helt eller delvis  

 skal tilfalde arbejdsgiveren i tilfælde af, at ansættelsesforholdet ophører  

 før arbejdstagerens fyldte 30. år og før udløbet af en periode på indtil 5 år  

 efter ordningens oprettelse.
Det er dog en betingelse, at  

 ansættelsesforholdet ikke ophører på grund af arbejdstagerens død eller  

 erhvervsudygtighed.
 Efter den hidtidige bestemmelse havde en arbejdsgiver, der af praktiske  

 grunde forudbetalte pensionsbidrag for et helt eller halvt år ad gangen, ikke  

 herudover mulighed for at få en del af det forudbetalte bidrag tilbagebetalt  

 ved en arbejdstagers eventuelle fratræden i optjeningsperioden, uden at det  

 fik afgiftsmæssige konsekvenser for arbejdstageren, da denne er ejer af  

 ordningen.
 9. Efter den nye affattelse af lovens § 17 er der adgang til  

 tilbagebetaling af forudbetalt arbejdsgiverbidrag excl. rente, bonus mv. i  

 tilfælde, hvor arbejdstageren fratræder sin stilling inden det forudbetalte  

 bidrag er optjent.
 En arbejdsgiver kan således uden skattemæssige konsekvenser for  

 arbejdstageren tage forbehold om tilbagebetaling af den del af eventuelle  

 forudbetalte bidrag, som vedrører tiden efter arbejdstagerens fratræden.
 Forbeholdet skal fremgå af aftalen mellem arbejdstager og arbejdsgiver.
 Beløb, der tilfalder en arbejdsgiver i medfør af dette forbehold, skal  

 medregnes ved opgørelse af arbejdsgiverens skattepligtige indkomst, i det  

 omfang de tidligere er bragt til fradrag.
 10. Af den nye affattelse af § 17 fremgår det, at forbeholdet  

 gælder pensionsbidrag, der er forudbetalt for hele indkomståret eller for en  

 del af dette.
Den nye affattelse finder også anvendelse på tilfælde, hvor en  

 arbejdsgiver betaler præmien til en arbejdsgiverordning for et år ad gangen,  

 men hvor forfaldstidspunktet for præmien er forskudt i forhold til  

 indkomståret.
Følgende eksempel kan nærmere belyse ovennævnte situation.
 Præmien til en pensionsordning i et ansættelsesforhold forfalder den 1.  

 juli 1990 for perioden 1. juli 1990 til 1. juli 1991. Medarbejderen fratræder  

 sin stilling den 1. december 1990. Dette vil være omfattet af bestemmelsen.  

 Der vil kunne ske tilbagebetaling af præmier for perioden 1. december 1990  

 til 1. juli 1991.
D.
Pensionsbeskatningslovens § 18 A 11. Efter pensionsbeskatningslovens § 18 A skal der ske omregning  

 og efterbeskatning i tilfælde, hvor indbetalingerne til en rateordning eller  

 en pensionsordning med løbende udbetalinger nedsættes eller ophører, inden  

 der er forløbet 10 år efter ordningens oprettelse.
 Omregning skal ikke ske i tilfælde, hvor præmierne nedsættes eller ophører  

 på grund af invaliditet eller død, og dette efter policens udbetalingsvilkår  

 berettiger til påbegyndelse af udbetalingerne.
 12. Efter den ændrede affattelse af lovens § 18 A, stk. 1, skal  

 der, hvor præmien nedsættes eller ophører, heller ikke ske omregning og  

 efterbeskatning efter § 18 A ved indtruffen invaliditet eller død, når det  

 efter forsikringsvilkårene eller vilkårene i aftalen med pengeinstituttet  

 fremgår, at indehaveren i disse situationer kan opnå præmiefritagelse eller  

 opsat pension.
 Det skal således fremgå af forsikringsvilkårene eller vilkårene i aftalen  

 med pengeinstituttet, at den forsikrede eller kontohaveren er berettiget til  

 præmiefritagelse, opsat udbetaling eller påbegyndelse af udbetalingerne, for  

 at lovens § 18 A ikke skal anvendes.
 Bestemmelser om bidragsfritagelse mv. efter pensionskassers  

 pensionsregulativer ligestilles med nævnte forsikringsvilkår i  

 forsikringsordninger ved anvendelse af § 18 A, stk. 1, 3. pkt.
E.
Bagatelgrænsen på 2.000 kr. i pensionsbeskatningslovens § 18 A 13. Lovens § 18 A, stk. 1, indeholder regler om efterbeskatning i  

 tilfælde, hvor indbetalingerne til en pensionsordning med løbende  

 udbetalinger eller en ratepension nedsættes eller standses, jf. pkt. 15-18 i  

 Departementets cirkulære nr. 24 af 16. december 1986 om  

 pensionsbeskatningsloven.
Ved efterbeskatning sker der først en omregning, således at de faktiske  

 indbetalte præmier eller bidrag fordeles over 10 år.
Efterbeskatningen går  

 herefter ud på, at den skattepligtiges personlige indkomst for de pågældende  

 år forhøjes med de for meget fratrukne beløb med tillæg af 6 pct. pr. år  

 siden fradragsåret.
 Der skal dog ikke ske omregning, når den årlige indbetaling kan fratrækkes  

 under opfyldningsfradraget, som er 28.400 kr. (1991).
 Det har i praksis vist sig at have uhensigtsmæssige følger, når  

 opfyldningsfradraget er brugt til anden side, idet det betyder, at selv små  

 udsving i indbetalingerne til ordningerne medfører efterbeskatning af  

 pensionsindehaveren.
14. Den nye affattelse af § 18 A, stk. 1, medfører, at mindre  

 nedsættelser af præmierne er undtaget fra efterbeskatning.
Med grænsen på  

 2.000 kr. er der etableret en årlig bagatelgrænse for den skattepligtige.
Der  

 skal ikke ske omregning i tilfælde, hvor indbetalingerne nedsættes med indtil  

 2.000 kr. eller den indbetaling, der ophører, udgør 2.000 kr. eller derunder.  

 Er nedsættelsen eller den indbetaling, der ophører, større end 2.000 kr.  

 årligt for den skattepligtige, skal der derimod ske omregning.
 Beløbsgrænsen på 2.000 kr. reguleres ikke efter personskattelovens  

 § 20.
F.
Ophævelse af en pensionsordning efter pensionsbeskatningslovens §  

 18 A 15. Ophævelsesreglen i § 18 A, stk. 2, er ikke ændret.
Reglerne  

 om tilbageholdelse af 70 pct. til sikring af skattekravet var tidligere  

 fastsat i bekendtgørelse nr. 732 af 17. oktober 1986, kapitel 5. Efter disse  

 regler skulle pensionsinstituttet tilbageholde de 70 pct. og først udbetale  

 det eventuelt overskydende beløb, når der forelå meddelelse fra Told- og  

 Skattestyrelsen om den andel af pensionsordningen, som svarede til skatten.
Ændringen af lovens § 18 A, stk. 2, og det nye stk. 3 i § 18 A, har  

 baggrund i reglerne i lovens §§ 48 og 48 A om betaling af indkomstskat eller  

 tillægsafgift ved ophævelse af en ordning i utide mv.
Efter §§ 48 og 48 A  

 skal vedkommende forsikringsselskab, pensionskasse eller pengeinstitut mv.  

 tilbageholde 70 pct. af ordningens værdi til sikring af skattekravet eller  

 tillægsafgiften.
Dette beløb skal indbetales til den centrale told- og  

 skatteforvaltning.
Efter § 18 A, stk. 2-3, skal der gælde tilsvarende regler,  

 når en ordning ophæves efter lovens § 18 A til sikring af skattekrav fra  

 forhøjelse af tidligere års indkomstansættelser.
G.
Tilbagebetaling af indbetalt beløb til en kapitalpension 16. Efter lovens § 21 A kan der ske afgiftsfri tilbagebetaling af  

 bidrag til en kapitalpension i to tilfælde, hvor fradragsretten ikke har  

 kunnet udnyttes.
 Der kan enten ske tilbagebetaling, fordi fradraget har oversteget den  

 personlige indkomst for det pågældende indkomstår, men ligget inden for  

 25.000 kr.'s grænsen (reguleret), eller alene fordi 25.000 kr.'s grænsen er  

 overskredet.
 17. I de tilfælde, hvor bidraget har ligget inden for 25.000 kr.'s  

 grænsen, men hvor fradraget ikke har kunnet rummes i den personlige indkomst,  

 har ejeren ret til at få det overskydende beløb tilbagebetalt uden  

 afgiftsmæsssige konsekvenser efter lovens § 21 A, stk. 1.
18. Har indbetalingerne i et indkomstår derimod oversteget 25.000  

 kr.'s beløbsgrænsen efter lovens § 16, stk. 1, kan de overskydende  

 indbetalinger kun tilbagebetales eller udbetales afgiftsfrit efter ansøgning,  

 når særlige omstændigheder taler herfor.
Sådanne særlige omstændigheder  

 foreligger, hvor der er tale om undskyldelige overskridelser af 25.000 kr.'s  

 grænsen.
19. Efter den hidtil gældende regel kunne kun det indbetalte beløb  

 tilbagebetales afgiftsfrit.
De påløbne renter tilbagebetaltes kun mod  

 erlæggelse af afgift mv., hvilket har givet anledning til uhensigtsmæssige  

 resultater i praksis i de tilfælde, hvor tilbagebetalingen indebærer, at hele  

 pensionsordningen blev ophævet.
 Med den nye affattelse af bestemmelsen i § 21 A, stk. 3, tilbagebetales de  

 påløbne renter i begge situationer afgiftsfrit sammen med det indbetalte  

 beløb i de tilfælde, hvor tilbagebetalingen af det indbetalte beløb  

 tilligemed påløbne renter indebærer, at hele ordningen derved ophæves.
20. Der kan højst udbetales et rentebeløb på 500 kr. afgiftsfrit  

 efter denne bestemmelse.
De påløbne renter, der tilbagebetales, er  

 realrenteafgiftspligtige efter realrenteafgiftslovens almindelige regler.  

 Påløbne renter ud over 500 kr., der udbetales i forbindelse med ophævelsen,  

 afgiftsberigtiges mv. efter de almindelige regler i pensionsbeskatningslovens  

 §§ 28, 48 og 48 A.
 I cirkulære nr. 24 af 16. december 1986, pkt. 95-99, er der nærmere  

 redegjort for tilbagebetaling efter lovens § 21 A.
H.
Fordeling af pensionsafgift mellem Færøerne og Danmark 21. Efter den nye bestemmelse i § 40 A skal den danske  

 pensionsafgift deles mellem Færøerne og Danmark, når en person, der er fuldt  

 skattepligtig på Færøerne, ophæver sin danske pensionsordning eller får den  

 udbetalt.
Fordelingen omfatter afgift ved udbetaling af kapitalforsikring og  

 opsparing i pensionsøjemed.
Fordelingen omfatter endvidere afgift og  

 tillægsafgift ved ophævelse før tiden af pensionsordninger, der er omfattet  

 af pensionsbeskatningsloven.
Den afgiftspligtige betaler fortsat dansk  

 afgift, men den danske stat udbetaler en nærmere fastsat del af afgiften til  

 Færøerne.
 22. I henhold til den danske pensionsbeskatningslov skal der  

 betales afgift, uanset om ejeren af pensionsordningen er fuldt skattepligtig  

 til Danmark eller ej.
 Efter den nye § 40 A gælder, at hvis der indtræder afgiftspligt efter  

 lovens §§ 25-29 eller § 30, stk. 1, og hvis den afgiftspligtige er fuldt  

 skattepligtig til Færøerne på det tidspunkt, hvor afgiftspligten indtræder,  

 skal afgiften fordeles mellem Danmark og Færøerne i forhold til den eller de  

 perioder, hvor den afgiftspligtige har været fuldt skattepligtig til  

 henholdsvis Danmark og Færøerne.
 23. Opgørelsen og overførsel af afgiften til Færøerne sker efter  

 nærmere fastsatte retningslinier mellem de færøske og de danske  

 skattemyndigheder, Told- og Skattestyrelsen.
 Bestemmelsen om fordeling af afgift efter pensionsbeskatningsloven mellem  

 Færøerne og Danmark har virkning for pensionsordninger, der udbetales eller  

 ophæves den 1. januar 1990 eller senere.
I. Ændring af beskatning af samlede bonusudbetalinger 24. Efter den hidtil gældende § 46, stk. 2, var bonusudbetalinger  

 afgiftspligtige, hvis udbetalingen skete samlet, når forsikringen blev  

 virksom, blev ophævet eller bortfaldt i overensstemmelse med  

 forsikringsaftalen.
Løbende bonusudbetalinger blev derimod medregnet til den  

 skattepligtige indkomst.
 Med ændringen er den hidtidige bestemmelse i lovens § 46, stk. 2, ophævet.  

 Efter ændringen fremgår beskatningen af lovens § 46, stk. 1. Efter denne  

 bestemmelse skal reglerne i kapitel 2-3 om indkomstskat eller afgift af  

 udbetalinger mv. også gælde for bonus.
25. Den skattemæssige behandling af samlede bonusudbetalinger skal  

 herefter følge de almindelige regler om indkomstskat og afgift. Ændringen  

 sikrer, at bonusudbetalinger beskattes på fuldstændig samme måde som de  

 øvrige udbetalinger fra pensionsforsikringer.
For pensionsforsikringer med  

 løbende udbetalinger samt rateforsikringer i pensionsøjemed skal  

 bonusudbetalinger herefter i alle tilfælde medregnes ved opgørelsen af den  

 skattepligtige indkomst.
 Ved normal udbetaling omfattet af pensionsbeskatningslovens § 25 fra en  

 kapitalforsikring skal der dog fortsat kun betales afgift af bonusudbetaling.
 Den nye bestemmelse om den skattemæssige behandling af bonusudbetalinger  

 har ikke virkning for forsikringer, hvori der er aftalt samlet  

 bonusudbetaling, når aftalen herom er indgået før den 1. januar 1990.
J.
Sumudbetaling fra gruppelivsforsikring som følge af invaliditet 26. Med ændringen af § 56, stk. 4, 2. pkt., er det præciseret, at  

 sumudbetalinger fra fagforeningers gruppelivsforsikringer som følge af  

 invaliditet er skatte- og afgiftsfri.
Forsikringssummer, der udbetales ved et medlems død, er skatte- og  

 afgiftsfri.
I praksis er forsikringssummer, der udbetales ved invaliditet,  

 blevet sidestillet med udbetaling af forsikringssummer ved død. Ændringen er  

 således en kodifikation af gældende ret.
K.
Ligningslovens § 14 F og pensionsbeskatningslovens § 52 (Sociale  

 fonde) 27. En arbejdsgiver kan fradrage bidrag til hjælpe- og  

 understøttelsesfonde, der er oprettet til fordel for de ansatte.
Fradragsretten efter pensionsbeskatningslovens § 52 omfatter bidrag til  

 fonde, der alene har til formål at yde understøttelse til personer, der  

 tidligere har været ansat i arbejdsgivernes virksomhed, eller sådanne  

 arbejdstageres efterladte ægtefælle, herunder fraskilt ægtefælle, eller  

 efterlevende børn, herunder stedbørn, under 24 år.
Det vil sige fonde, der  

 udelukkende har til formål at udbetale ydelser af pensionslignende karakter,  

 idet tilsagn om støtte dog ikke må gives for mere end et år ad gangen.
Endvidere omfatter fradragsretten efter ligningslovens § 14 F bidrag til  

 fonde, der har til formål at betrygge eller forbedre kårene for personer, der  

 er eller har været ansat i arbejdsgiverens virksomhed, eller deres pårørende,  

 idet fonden dog ikke må udbetale ydelser af pensionslignende karakter.
Det  

 vil sige fonde, der har andre sociale formål end pensionslignende formål som  

 f.eks. at yde hjælp til uddannelse, sygehjælp, ferieophold eller sport, idet  

 tilsagn om støtte dog ikke må gives for mere end et år ad gangen.
 For fonde efter ligningslovens § 14 F er fradragsretten betinget af, at et  

 flertal af fondsbestyrelsens medlemmer vælges af og blandt de ansatte, der  

 kan nyde godt af fondens virke, mens det for fonde efter  

 pensionsbeskatningslovens § 52 er en betingelse, at mindst et af  

 fondsbestyrelsens medlemmer vælges af og blandt de ansatte, der kan nyde godt  

 af fondens virke.
 For fonde efter pensionsbeskatningslovens § 52 er fradragsretten  

 yderligere betinget af, at fondens midler er anbragt i overensstemmelse med  

 reglerne i kapitel 6 i lov nr. 326 af 24. maj 1989 om tilsyn med  

 firmapensionskasser.
 28. Med virkning fra og med indkomståret 1990 kan der under de i  

 ligningslovens § 14 F eller de i pensionsbeskatningslovens § 52 anførte  

 betingelser opnås fradragsret for bidrag til en fond, der er fælles for flere  

 selskaber inden for samme koncern eller for sambeskattede virksomheder.
 29. Reglen om, at vedtægter og vedtægtsændringer skal være  

 godkendt af skattemyndighederne som betingelse for, at der kan opnås  

 fradragsret for bidrag til hjælpe- og understøttelsesfonde for de ansatte, er  

 ophævet med virkning fra og med indkomståret 1990. Tilsvarende gælder  

 betingelsen om, at de samlede fondskapitaler for sociale fonde med  

 tilknytning til virksomheden ikke må overstige 50 pct. (i visse tilfælde 75  

 pct.) af lønudgifterne i seneste regnskabsår samt det særlige krav i relation  

 til fonde efter ligningslovens § 14 F om, at virksomhedens aktiver skal  

 overstige passiverne med mindst 20 pct. i den senest opgjorte skattepligtige  

 formue.
 Det hidtidige krav om, at fondens driftsregnskab og status samt en  

 fortegnelse over udbetalte understøttelser skal indsendes til  

 skattemyndighederne, jf. §§ 9 og 17 i bekendtgørelse nr. 135 af 20. april  

 1972 om skattemæssig godkendelse af sociale fonds, er ligeledes bortfaldet  

 med virkning fra og med indkomståret 1990. Den pågældende bekendtgørelse er  

 faldet bort som følge af lov nr. 826 af 19. december 1989 om ændring af  

 pensionsbeskatningsloven og ligningsloven (Sociale fonde).  

 Skattemyndighedernes godkendelse af vedtægter og vedtægtsændringer er  

 afskaffet med virkning fra og med 1. januar 1990. En konsekvens heraf er, at  

 fondene fremover alene er undergivet reglerne i det almindelige lignings- og  

 kontrolsystem, herunder adgangen til at indhente bindende forhåndsbesked.  

 Fondene er dog fortsat underlagt de krav, der stilles i fondsloven.
 30. Der er ikke fradragsret for bidrag til fonde, som er godkendt  

 efter renteforsikringslovens § 21, eller til fonde, hvortil bidrag har kunnet  

 ydes med fradragsret efter tidligere regler i ligningslovens § 14, stk. 2.  

 Der er dog fradragsret, hvis fondene iøvrigt opfylder betingelserne for  

 fradragsret i enten ligningslovens § 14 F eller pensionsbeskatningslovens §  

 52.
 Endvidere er praksis for disse tidligere godkendte fonde ændret, idet den  

 hidtidige pligt til at indsende regnskaber og fortegnelser over udbetalte  

 understøttelser samt forslag til vedtægtsændringer og beslutninger om  

 opløsning er afskaffet med virkning fra og med indkomståret 1990 henholdsvis  

 1. januar 1990.
1. Ændring af beskatningen ved ophævelse i utide af  

 pensionsordninger med løbende udbetalinger 31. Efter pensionsbeskatningslovens § 29, stk. 1, skal der ved  

 ophævelse i utide af en pensionsordning med løbende udbetalinger betales en  

 afgift på 40 pct.
 Ved ophævelse af en pensions forsikring med løbende udbetalinger  

 skal der yderligere betales indkomstskat efter reglerne i lovens § 48 eller  

 tillægsafgift efter reglerne i lovens § 48 A.
Reglerne i § 48 gælder for fuldt skattepligtige personer.
De indebærer, at  

 der ud over en afgift på 40 pct. eller 35 pct. skal betales indkomstskat af  

 det afgiftspligtige beløb.
Afgiften på 40 eller 35 pct. fradrages i den  

 afgiftspligtiges slutskat.
Reglerne i § 48 A gælder for ikke fuldt skattepligtige personer.
Reglerne  

 indebærer, at der betales 20 pct. i tillægsafgift af det beløb, hvoraf der  

 skal beregnes en afgift med 40 pct. og 25 pct. af beløb, hvoraf der skal  

 betales en afgift på 35 pct.
 Efter de hidtidige regler i bekendtgørelse nr. 75 af 16. marts 1972,  

 udstedt i medfør af lovens § 48, var visse tilbagekøb af  

 arbejdsgiveradministrerede pensions forsikringer med løbende  

 udbetalinger dog fritaget for indkomstskat dvs. at der kun betaltes 40 pct. i  

 afgift.
 For pensionsordninger i pensionskasser har de hidtil gældende  

 regler indebåret, at der af alle udbetalinger, som ikke havde karakter af  

 løbende pensionsydelser, alene har skullet betales en afgift på 40 pct.
 32. Efter den ændrede affattelse af lovens § 29, stk. 1, skal der  

 ved ophævelse i utide af pensionsordninger i pensionskasser udover 40 pct.'s  

 afgift betales enten indkomstskat efter reglerne i lovens § 48 eller  

 tillægsafgift efter reglerne i § 48 A.
 Endvidere er adgangen til at opnå fritagelse for betaling af indkomstskat  

 ved ophævelse i utide af en arbejdsgiveradministreret pensionsforsikring med  

 løbende udbetaling ophævet.
 Reglerne for beskatning af indeksordninger, rateordninger og  

 kapitalpensionsordninger, der ophæves i utide, er uændrede.
 De nye regler for beskatning af pensionskasseordninger og  

 arbejdsgiveradministrerede pensionsforsikringer med løbende udbetalinger har  

 virkning for ordninger, der ophæves den 27. december 1990 eller senere.
 Den ny pligt for pensionskasser til efter reglerne i lovens § 48 og § 48 A  

 at tilbageholde 70 pct. ved ophævelse i utide har virkning for ordninger, der  

 ophæves i utide den 1. juni 1991 eller senere.
 En ordning, der er ophævet i tiden 27. december 1990 - 31. maj 1991, er  

 omfattet af reglerne i § 48 eller § 48 A, selv om pensionskassen kun har  

 tilbageholdt 40 pct.
 33. I tilknytning til den gennemførte stramning af beskatningen  

 ved ophævelse i utide af henholdsvis pensionskasseordningerne og de  

 arbejdsgiveradministrerede pensionsforsikringer med løbende udbetalinger er  

 der gennemført en overgangsregel.
Efter overgangsreglen skal de hidtidige regler, dvs. alene en afgift på 40  

 pct., fortsat finde anvendelse i følgende situationer.
Det er en betingelse,  

 at reglerne i bekendtgørelse nr. 75 af 16. marts 1972 om fritagelse for  

 tillægsskat efter pensionsbeskatningsloven om tilbagekøb af en forsikring  

 omfattet af lovens §§ 2, 5 eller 7, er overholdt:
M.
Konvertering af små løbende ydelser til en engangsudbetaling 34. Pensionskasserne har adgang til i deres vedtægter eller  

 regulativer at fastsætte regler om, at pensionsordningen i visse tilfælde kan  

 konverteres til en engangsudbetaling.
 Disse engangsudbetalinger har hidtil været anset for omfattet af  

 pensionsbeskatningslovens § 29, stk. 1, og dermed alene været beskattet med  

 en afgift på 40 pct.
 Efter de hidtidige regler i bekendtgørelse nr. 75 af 16. marts 1972 var  

 tilbagekøb af pensionsforsikringer med løbende udbetalinger fritaget for  

 indkomstskat, såfremt de løbende ydelser, der ville tilkomme forsikringens  

 ejer ved forsikringens omskrivning til fripolice på tilbagekøbstidspunktet,  

 ikke kunne overstige 1.200 kr. årligt.
 35. Med de nye regler i pensionsbeskatningslovens § 29, stk. 3 og  

 4, sker der en videreførelse af denne mulighed for engangsudbetalinger mod en  

 afgift på 40 pct.
 Efter lovens § 29, stk. 3 og 4, skal der alene betales en afgift på 40  

 pct. af engangsudbetalinger fra pensionsordninger med løbende udbetalinger,  

 når baggrunden for engangsudbetalingen er en konvertering af små årlige  

 pensionsydelser.
 Reglen omfatter kun pensionsordninger, der er oprettet som led i et  

 ansættelsesforhold og kun engangsudbetalinger, der sker efter det fyldte 60.  

 år eller indtruffen invaliditet, og som er en følge af, at hele ordningen  

 ændres til en engangsudbetaling.
 Det er endvidere en forudsætning for reglens anvendelse, at den samlede,  

 løbende årlige pensionsydelse, der konverteres, ikke overstiger et grundbeløb  

 på 5.300 kr. (incl. bonus). Grundbeløbet reguleres efter personskatteloven §  

 20 og udgør for 1991 6.100 kr.
N.
Supplerende engangsydelser fra pensionskasser 36. Supplerende engangsydelser fra pensionskasser, som udbetales  

 i forbindelse med pensionering eller død, har efter praksis været betragtet  

 som en delvis ophævelse af ordningen, som faldt ind under  

 pensionsbeskatningslovens § 29, stk. 1. Det vil sige, at der efter den  

 hidtidige praksis alene har skullet betales en afgift på 40 pct. af disse  

 engangsydelser.
 Den pågældende praksis har hvilet på den forudsætning, at kapitalværdien  

 af engangsydelserne for hvert medlem ikke kunne overstige 10 pct. af  

 kapitalværdien af pensionstilsagnet.
37. Med den nye § 29 A i pensionsbeskatningsloven lovfæstes denne  

 praksis.
Det er fortsat en betingelse for reglen om, at der alene skal  

 betales en afgift på 40 pct., at kapitalværdien af engangsydelserne for hvert  

 medlem ikke kan overstige 10 pct. af kapitalværdien af medlemmets samlede  

 pensionstilsagn.
38. Der er dog samtidig med lovens § 29 A, stk. 2, indført en ny  

 regel om, at den del af det årlige pensionsbidrag for et medlem, som anvendes  

 til finansiering af de supplerende engangsydelser, skal medregnes under  

 beløbsgrænsen for indbetalinger til kapitalpensionsordninger.
Det vil sige,  

 at der under 25.000 kr.'s grænsen for kapitalpensionsbidrag skal medregnes  

 den del af det årlige bidrag, som ud fra en forudsætning om maksimal  

 udnyttelse af muligheden for at få udbetalt supplerende engangsydelser medgår  

 til finansiering heraf.
Det årlige beløb (bidragsandelen) skal medregnes,  

 uanset om medlemmet har mulighed for senere at fravælge sin engangsydelse  

 eller få den helt eller delvist konverteret til løbende ydelser.
 Reglen i lovens § 29 A, stk. 2, finder anvendelse både i de tilfælde, hvor  

 engangsydelserne indgår som en fast del af pensionstilsagnet, og i de  

 tilfælde, hvor der er adgang til i forbindelse med pensioneringen at vælge en  

 engangsydelse mod en reduktion af den løbende pension.
 Reglen finder ikke anvendelse for bidragsdele, som medgår til finansiering  

 af engangsydelser i form af dødsfaldsydelser.
 Reglen i lovens § 29 A, stk. 2, har virkning for bidrag, der indbetales  

 den 1. januar 1993 eller senere.
 Det er hensigten i en bekendtgørelse at fastsætte regler om pligt for  

 pensionskasserne til årligt at indberette størrelsen af det beløb, som for  

 hvert medlem skal medregnes under 25.000 kr.'s grænsen.
O.
Overgangsreglerne i pensionsbeskatningslovens § 33 A og § 34 39. Udgangspunktet er, at der ved ophævelse i utide af en  

 pensionsordning med løbende udbetalinger skal betales en afgift på 40 pct. og  

 efter den nye affattelse af pensionsbeskatningslovens § 29, stk. 1,  

 indkomstskat eller tillægsafgift.
 Overgangsreglerne i pensionsbeskatningslovens § 33 A og § 34 indebærer  

 dog, at der i visse tilfælde kan blive tale om, at der af dele af  

 udbetalingen skal betales enten 35 pct. eller 25 pct. i afgift.
 40. Overgangsreglerne i lovens § 33 A og § 34 finder også  

 anvendelse, hvor der er tale om engangsudbetalinger efter lovens § 29, stk. 3  

 og 4, og udbetaling af supplerende engangsydelser efter lovens § 29 A.
