Skriftlig fremsættelse (27. februar  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om forebyggende  

 sundhedsordninger for børn og unge (Ophævelse af krav om  

 ansættelse i den kommunale sundhedstjeneste).
(Lovforslag nr.
L 117).
 Formålet med lovforslaget er at give kommunerne mere  

 fleksible rammer for tilrettelæggelse af de forebyggende  

 sundhedsordninger for børn og unge ved at gøre det muligt for  

 kommunerne at indgå aftaler med praktiserende læger,  

 sundhedsplejersker, sygeplejersker og andet personale om varetagelse af  

 opgaver på området.
Forslaget betyder, at kommunerne ikke længere er  

 forpligtet til at ansætte personale, men alene har ansvaret for, at de  

 kommunale forpligtelser efter loven bliver opfyldt.
Det er herefter op til  

 kommunalbestyrelsen at beslutte, hvordan man vil organisere ordningen,  

 herunder om man vil indgå aftale med private om løsning af  

 opgaven.
De kommunale opgaver på området er de samme,  

 som de er i dag.
Vælger en kommunalbestyrelse at indgå aftale med  

 f.eks. en praktiserende læge eller sundhedsplejerske om løsning  

 af opgaver, er det op til kommunalbestyrelsen at stille krav til ydelsens  

 indhold.
Kommunalbestyrelsen vil således fortsat skulle føre  

 tilsyn med, at børn og unge får den vejledning og de  

 undersøgelser, de har krav på i henhold til kommunens  

 serviceniveau, og at der ydes den fornødne konsulentbistand til  

 institutioner, forældre m.fl. i overensstemmelse med lovens regler.
 Jeg vil gerne understrege, at den øgede  

 fleksibilitet for kommunerne, som lovforslaget medfører, således  

 ikke indebærer en svækkelse af kommunernes forpligtelser eller  

 borgernes rettigheder på området.
 Borgerne kan også som hidtil klage til  

 kommunalbestyrelsen over de ydelser, der leveres, og der kan søges  

 aktindsigt hos kommunen.
Et større antal især mindre kommuner har ikke  

 været i stand til at rekruttere læger og har i dag ingen  

 læge ansat.
En væsentlig årsag er manglen på  

 læger, men den manglende fleksibilitet i kommunernes muligheder for at  

 organisere ordningen spiller også ind.
 Jeg er overbevist om, at den større fleksibilitet  

 for kommunerne i tilrettelæggelsen af ordningen vil medvirke til, at  

 flere børn får mulighed for at modtage et lægeligt tilbud  

 fra den kommunale sundhedstjeneste.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
