Skriftlig fremsættelse (30. januar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af lov om gensidig  

 bistand ved inddrivelse af visse EF-fordringer (Udvidelse af lovens  

 anvendelsesområde, effektivisering mv.).
(Lovforslag nr.
L 76).
 Formålet med lovforslaget er at udvide lovens  

 anvendelsesområde, så der efter anmodning fremover skal ydes  

 bistand til andre EU-lande til inddrivelse af visse indkomst- og  

 formueskatter, forsikringsafgifter samt administrative sanktioner og  

 bøder af ikke-strafferetlig karakter, der vedrører de  

 fordringer, som loven finder anvendelse på.
 Loven, som i dag bl.a. omfatter bistand til inddrivelse af  

 told, moms og visse punktafgifter, udvides herved til også at omfatte  

 bistand til inddrivelse af direkte skatter.
 Herudover har lovforslaget til formål at  

 effektivisere proceduren for inddrivelse.
 Lovforslaget gennemfører Rådets direktiv  

 2001/44/EF af 15. juni 2001 om ændring af Rådets direktiv  

 76/308/EØF om gensidig bistand ved inddrivelse af fordringer i  

 forbindelse med foranstaltninger, der er finansieret af Den Europæiske  

 Udviklings- og Garantifond for Landbruget, samt af landbrugsafgifter og told,  

 og i forbindelse med merværdiafgift og visse punktafgifter  

 (inddrivelsesdirektivet).
 Ændringsdirektivet skal være gennemført  

 i dansk ret senest den 30. juni 2002.
 Ved gennemførelsen af det oprindelige  

 inddrivelsesdirektiv fra 1976 blev det sikret, at de fordringer, som var  

 omfattet af direktivet, kan inddrives i alle EU-medlemsstater og ikke kun i  

 den stat, der har truffet afgørelse om inddrivelse.
Inddrivelsesdirektivet omfattede oprindelig kun  

 fordringer, der er snævert forbundne med Fællesskabets  

 såkaldt egne indtægter, det vil navnlig sige fordringer i  

 forbindelse med foranstaltninger finansieret af Den Europæiske  

 Udviklings- og Garantifond for Landbruget, landbrugsimportafgifter og told.
I  

 fortsættelse af Rådets 6. momsdirektiv fra 1977, der  

 harmoniserede beregningsgrundlaget for momsen og gav Fællesskabet del i  

 provenuet heraf, blev anvendelsesområdet for inddrivelsesdirektivet  

 udvidet til også at omfatte fordringer i forbindelse med  

 merværdiafgift, jf.
Rådets direktiv 79/1071/EØF.
I  

 forbindelse med gennemførelsen af det indre marked på  

 punktafgiftsområdet vedtog Rådet endvidere i 1992 at inddrage  

 fordringer vedrørende punktafgifter på forarbejdet tobak,  

 alkohol og alkoholholdige drikkevarer samt mineralolier (de harmoniserede  

 punktafgifter) under direktivet, jf.
Rådets direktiv  

 92/108/EØF.
 Med den seneste direktivændring udvides  

 anvendelsesområdet for inddrivelsesdirektivet på ny, idet  

 medlemsstaterne nu også skal yde hinanden gensidig bistand til  

 inddrivelse af visse indkomst- formue- og forsikringsskatter samt  

 administrative sanktioner og bøder af ikke-strafferetligt karakter i  

 forbindelse med de fordringer, som direktivet finder anvendelse på.
Direkte skatter er i dag ikke undergivet generelle  

 bestemmelser om bistand til inddrivelse inden for EU, og  

 ændringsdirektivet indebærer derfor en væsentlig forbedring  

 af inddrivelsesmulighederne på dette område.
Hidtil har det kun  

 været muligt at opnå bistand til inddrivelse af fordringer  

 vedrørende direkte skatter i andre EU-lande, hvis kravet er omfattet  

 af en dobbeltbeskatningsoverenskomst mellem Danmark og det  

 pågældende land som hjemler inddrivelse, hvis det  

 pågældende land (ligesom Danmark) har tiltrådt OECD s og  

 Europarådets konvention på området, eller hvis det  

 pågældende land er omfattet af den særlige nordiske  

 overenskomst.
Dette er i dag kun tilfældet for lidt under halvdelen af  

 EU-landene.
Med gennemførelsen af ændringsdirektivet vil alle  

 EU-lande fremover skulle yde hinanden bistand til inddrivelse af direkte  

 skatter efter de samme regler, som gælder for inddrivelse af visse  

 indirekte skatter, herunder bl.a. moms.
Herudover indebærer lovforslaget, at procedurerne  

 for inddrivelsen effektiviseres på flere punkter.
Disse ændringer  

 af inddrivelsesproceduren, som ligeledes følger af  

 ændringsdirektivet, indebærer bl.a.:
At der kan kræves flere oplysninger end tidligere i forbindelse  

 med inddrivelsen, at der skal ydes bistand, selv om alle inddrivelsesmuligheder i det  

 land, som anmoder om bistand, ikke er udtømt, hvis det står  

 klart, at yderligere nationale foranstaltninger ikke vil føre til  

 betaling, at der efter anmodning skal ydes bistand, selv om skyldneren  

 anfægter fordringen eller fuldbyrdelsesdokumentet, for så vidt  

 dette er tilladt efter de regler og den administrative praksis, der  

 gælder for tilsvarende nationale fordringer, at der kan aftales regler om refusion af udgifter i forbindelse med  

 særligt vanskelige inddrivelser, og at bistand kan afslås, hvis fordringen er mere end 5 år  

 gammel regnet fra det tidspunkt, hvor den kunne inddrives.
 Idet jeg i øvrigt henviser til lovforslaget og de  

 ledsagende bemærkninger, skal jeg herved anbefale forslaget til Det  

 Høje Tings velvillige behandling.
