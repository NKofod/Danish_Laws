Betænkning afgivet af Kirkeudvalget den 10. juni 2020 Betænkning over Forslag til folketingsbeslutning om krav om økologisk drift og urørt skov på folkekirkens arealer [af Sikandar Siddique (ALT) m.fl.]:
1. Indstillinger Et flertal i udvalget (udvalget med undtagelse af EL) indstiller beslutningsforslaget til forkastelse ved 2. (sidste) behandling.
 Et mindretal i udvalget (EL) indstiller beslutningsforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Radikale Venstre Radikale Venstres medlemmer af udvalget anerkender ambitionerne med B 79, men kan ikke støtte forslaget, som det er formuleret.
Radikale Venstre foreslår, at Kirkeudvalget inddrager folkekirkens organisationer, først og fremmest Landsforeningen af Menighedsråd, for at prøve at nå målsætningen i B 79 vedrørende kirkejorde og skovbrug i et samvirke med folkekirkens organisationer.
Enhedslisten Enhedslistens medlemmer af udvalget udtaler følgende: »Du gav mig, o Herre, en lod af din jord, som jeg nu min egen må kalde«.
Det var ikke et forsvar for kapitalismen og den private ejendomsret, som K.
L.
Aastrup skrev i 1945. Det var en glæde over, at mennesker får lov til at leve på en jord, der giver os gode muligheder, og en opfordring til, at  vi skal passe godt på den.
Det er, hvad B 79 handler om.
Kirkens opgave er, hvis den har jord, at beskytte Vorherres skaberværk  for at blive i kirkens eget sprog.
Enhedslisten støtter B 79, men vi skal gøre mere, end forslaget lægger op til, uanset om det bliver vedtaget.
Enhedslisten støtter Radikale Venstres forslag om, 1) at Kirkeudvalget mødes med Landsforeningen af Menighedsråd for at drøfte, hvad der kan gøres for at fremme beslutningsforslagets indhold, og 2) at Kirkeudvalget gennemfører en høring om emnet, f.eks. den 9. oktober 2020.
Desuden foreslår Enhedslisten, 3) at Kirkeudvalget laver en undersøgelse af, om forpagtning af jorde med klausul om økologisk drift og udlægning til urørt skov vil indbringe flere eller færre indtægter til de lokale menighedsråd end forpagtning på traditionelle vilkår, 4) at Kirkeministeriet opretter en pulje på 10 mio. kr., der kan bruges til at inspirere menighedsrådene til at ændre forpagtningsaftalerne i retning af forslagets formål, og 5) at Kirkeministeriet uddanner og finansierer en gruppe ungdomsambassadører, der i 2 år tager rundt til menighedsrådene for at overbevise dem om det fornuftige i at omlægge til økologisk jordbrug og urørt skov.
3. Udvalgsarbejdet Beslutningsforslaget blev fremsat den 28. januar 2020 og var til 1. behandling den 28. februar 2020. Beslutningsforslaget blev efter 1. behandling henvist til behandling i Kirkeudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 5 bilag på beslutningsforslaget.
Skriftlige henvendelser Udvalget har under udvalgsarbejdet modtaget 2 henvendelser om beslutningsforslaget.
Spørgsmål Udvalget har under udvalgsarbejdet stillet 3 spørgsmål til kirkeministeren til skriftlig besvarelse, som ministeren har besvaret.
Annette Lind (S) Daniel Toft Jakobsen (S) Flemming Møller Mortensen (S) Henrik Møller (S) Jan Johansen (S) Julie Skovsby (S) fmd.
Kasper Sand Kjær (S) Leif Lahn Jensen (S) Lennart Damsbo-Andersen (S) Marianne Jelved (RV) Jens Rohde (RV) Ruben Kidde (RV) Charlotte Broman Mølbæk (SF) Ina Strøjer-Schmidt (SF) Christian Juhl (EL) Rosa Lund (EL) Bertel Haarder (V) Louise Schack Elholm (V) nfmd.
Erling Bonnesen (V) Jane Heitmann (V) Troels Lund Poulsen (V) Gitte Willumsen (V) Marie Krarup (DF) Morten Messerschmidt (DF) Mette Hjermind Dencker (DF) Orla Østerby (KF) Birgitte Bergman (KF) Pernille Vermund (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
