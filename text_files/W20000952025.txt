Landsskatteretskendelse Moms - samtaleterapeut - kursusvirksomhed Reference:
 ML § 13, stk. 1, nr. 3.
 A I/S's klage til Landsskatteretten skyldtes, at told- og  

 skatteregionen ved afgørelse af 17. december 1999 ikke havde anset  

 selskabet for omfattet af fritagelsesbestemmelsen i momslovens § 13, stk. 1,  

 nr. 3, og som følge heraf var interessentskabet ej heller anset for  

 omfattet af lønsumsafgiftslovens § 1, stk. 1.
Det er oplyst, at A I/S var en privat kursusvirksomhed,  

 der var drevet af B og C, som begge var helhedsterapeuter og tidligere havde  

 udført lignende undervisning på bl.a. en daghøjskole.  

 Kurserne bestod af 8 - 24 ugers kursus med mulighed for 1 og 2-årige  

 forløb med eksamensbevis som samtaleterapeut.
Kurset blev udbudt til  

 kommunerne, som også betalte kursusgebyret.
Kurset henvendte sig til  

 bistandsklienter, narkomaner, flygtninge og andre med personlige problemer.  

 Også andre deltog i undervisningen, eventuelt som forberedelse til en  

 uddannelse som socialrådgiver eller sygeplejerske.
Af kursusprogrammet fremgik, at overordnet bestod  

 undervisningen i personlig udvikling, dvs. i at udvikle deltagernes  

 personlige kvalifikationer til bedre at kunne gennemføre en uddannelse  

 eller påbegynde og passe et arbejde.
Formålet med undervisningen  

 var bl.a. gennem samtaler og øvelser at udvikle elevernes  

 personlighed.
Undervisningens indhold bestod af følgende emner:  

 Kommunikation og udvikling, praktisk psykologi, kropssprog og  

 følelser, drømmetydning, dit indre barn,  

 konfliktløsningsteknikker og forbedring af din intuition.  

 Undervisningen havde ikke karakter af terapi.
Told- og skatteregionen havde ved den påklagede  

 afgørelse ikke anset den udøvede undervisningsvirksomhed for  

 omfattet af momsfritagelsesbestemmelsen i momslovens § 13, stk. 1, nr. 3. Det  

 var som begrundelse herfor anført, at der ved afgørelse af, om  

 undervisningsvirksomhed var omfattet af afgiftsfritagelsen for faglig  

 uddannelse, herunder omskoling, lagdes vægt på, om undervisningen  

 gik ud på at bibringe eller vedligeholde kundskaber alene med  

 erhvervsmæssigt sigte.
Desuden kunne der lægges vægt  

 på om uddannelsen var godkendt af det offentlige og/eller af en faglig  

 organisation.
Regionen havde henvist til Momsnævnets afgørelser  

 nr. 586.1979, nr. 326.1990 og nr. 732.1996. Regionen havde ikke fundet, at  

 den omhandlede undervisning i personlig udvikling havde et erhvervsrettet  

 sigte, ligesom denne ikke var en statsanerkendt uddannelse.
Det forhold at  

 andre sammenlignelige virksomheder var momsfritagne var ikke anset at kunne  

 tillægges vægt, idet den trufne afgørelse var anset for  

 overensstemmende med gældende ret.
Kursusvirksomheden havde over for Landsskatteretten  

 nedlagt påstand om, at den omhandlede undervisning var momsfritaget i  

 medfør af momslovens § 13, stk. 1, nr. 3. Det var til støtte  

 herfor anført, at andre skoler med tilsvarende undervisning i  

 personlig udvikling var momsfritagne.
Eksempelvis var undervisning i  

 personlig udvikling på X Daghøjskole, jf. vedlagt  

 kursusmateriale, ikke momspligtig, ligesom andre private kursusvirksomheder  

 ikke var momsregistrerede.
Svarende til kurset  på X  

 Daghøjskole, blev kursisterne i det omhandlede kursus anbefalet af  

 sagsbehandlere og FUU-vejledere.
Det var videre anført, at det ikke  

 var muligt at opkræve moms af FUU-elever, da eleverne blev sendt fra  

 ungdomsskoler og andre skoler, som hørte under  

 Undervisningsministeriet.
Ingen andre skoler betalte moms af disse  

 elever.
 Landsskatteretten udtalte:
 I henhold til momslovens § 4 skal der betales afgift af  

 varer og ydelse, der leveres mod vederlag her i landet.
 I medfør af momslovens § 13, stk. 1, nr. 3, er dog  

 følgende ydelser fritaget for afgift:
"Skoleundervisning og undervisning på  

 videregående uddannelsesinstitutioner, faglig uddannelse, herunder  

 omskoling, og anden undervisning, der har karakter af skolemæssig eller  

 faglig undervisning, samt levering af varer og ydelser med nær  

 tilknytning hertil.
Fritagelsen omfatter dog ikke kursusvirksomhed, der  

 drives med gevinst for øje, og som primært retter sig mod  

 virksomheder og institutioner." Af bemærkningerne til bestemmelsen fremgik, at denne  

 - på nær den erhvervsrelaterede kursusvirksomhed - svarede til  

 den gældende lovs § 2, stk. 3, litra c, der var sålydende:
"Skole- og universitetsundervisning, faglig uddannelse,  

 herunder omskoling, samt anden undervisning, der har karakter af egentlig  

 skolemæssig eller faglig uddannelse.
Undervisning i sprog, musik,  

 legemsøvelser, håndarbejde, tegning, bogføring og  

 maskinskrivning anses for uddannelse af denne karakter." Videre fremgik af bemærkningerne, at den  

 foreslåede begrænsning af afgiftsfritagelsen skete under hensyn  

 til omfanget af den tilsvarende fritagelsesbestemmelse i 6. momsdirektiv.
 Direktivets fritagelsesbestemmelser for  

 undervisningsvirksomhed i artikel 13, punkt A, stk. 1, litra i og j var  

 sålydende:
"uddannelse af børn og unge, skole- og  

 universitetsundervisning, faglig uddannelse eller omskoling samt  

 tjenesteydelser og levering af goder med nær tilknytning hertil, som  

 præsteres af offentligretlige organer med disse formål eller af  

 andre organer, der er anerkendt af den pågældende medlemsstat som  

 havende tilsvarende formål;" og "privattimer givet af undervisere på skole- eller  

 universitetsniveau;".
 At der i direktivteksten var lagt vægt på  

 undervisningsvirksomhedens status, var der ifølge bemærkningerne  

 til § 13, stk. 1, nr. 3, taget højde for, ved den foreslåede  

 ændring for så vidt angik den erhvervsrelaterede  

 kursusvirksomhed.
Landsskatteretten fandt, at det omhandlede  

 kursusforløb ikke kunne anses for omfattet af afgiftsfritagelsen efter  

 momslovens § 13, stk. 1, nr. 3. Der var herved lagt vægt på, at  

 kurset efter sit indhold ikke kunne karakteriseres som skolemæssig  

 eller faglig undervisning.
Det kunne på grundlag af kursusbeskrivelsen  

 ikke lægges til grund, at undervisningen var med henblik på at  

 bibringe eller vedligeholde kundskaber alene med erhvervsmæssigt sigte,  

 ligesom kurset ikke sås tilrettelagt med henblik på at  

 gennemføre et forløb med eksamensbevis som samtaleterapeut.  

 Indtægter vedrørende det omhandlede kursusforløb var  

 herefter momspligtige i henhold til momslovens § 4.
 Den påklagede afgørelse blev  

 stadfæstet.
