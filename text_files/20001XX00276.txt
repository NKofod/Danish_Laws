Skriftlig fremsættelse (31. januar  

 2001) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 folkehøjskoler, efterskoler, husholdningsskoler og  

 håndarbejdsskoler (frie kostskoler), lov om friskoler og private  

 grundskoler m.v., lov om gymnasiet m.v. og lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v. (Tilskud og bidrag til undervisning m.v. af svært  

 handicappede elever m.m.).
(Lovforslag nr.
L 157).
Lovforslaget fremsættes som en teknisk konsekvens af  

 lov nr. 485 af 31. maj 2000 om ændring af  

 folkeskoleloven, hvorefter kompetencen til at træffe afgørelse  

 om, hvorvidt en elev har behov for særlig hensyntagen eller  

 støtte, pr. 1. august 2000 overgik fra amtsrådet til elevens  

 bopælskommune.
Samtidig blev det kommunale takstbeløb  

 hævet væsentligt, således at hovedparten af den  

 vidtgående specialundervisning, som overgik til kommunens ansvar,  

 også økonomisk blev et kommunalt anliggende.
Udgifter ud over  

 det kommunale takstbeløb påhviler stadig amtskommunen.
Efter  

 ændringen af folkeskoleloven svarer bestemmelserne om opkrævning  

 af bidrag fra amtet og refusion fra bopælskommunen i lovene om de frie  

 skoler ikke længere til udgifts- og ansvarsfordelingen.
 Lovforslagets hovedformål er at præcisere i  

 lovgivningen for de frie skoler (frie grundskoler, frie kostskoler, private  

 gymnasier og hf-kurser), at de kommunale og amtskommunale bidrag til staten  

 svarer til den ændrede byrdefordeling mellem kommuner og  

 amtskommuner.
 I lovene, der er omfattet af lovforslaget, er der fastsat  

 bestemmelser om ydelse af tilskud m.v. til undervisning af svært  

 handicappede elever og om opkrævning af bidrag fra kommune og amt.
 Lovforslaget berører ikke, at staten yder tilskud  

 til skolerne til dækning af ekstraudgifter til lærertimer,  

 praktisk medhjælp, hjælpemidler og befordring af svært  

 handicappede elever på baggrund af skolernes ansøgning  

 vedrørende den enkelte elev.
Kommunerne skal i fremtiden betale bidrag til staten for  

 udgifter til svært handicappede elever på frie grundskoler og  

 frie kostskoler i det omfang, udgifterne ikke overstiger det kommunale  

 takstbeløb.
Bidraget vil ud fra en gennemsnitsbetragtning indgå  

 i de generelle kommunale bidrag.
Amterne betaler bidrag til staten for de  

 udgifter, der overstiger det kommunale takstbeløb.
Efter ønske  

 fra Amtsrådsforeningen betales de faktiske udgifter vedrørende  

 den enkelte elev.
De økonomiske konsekvenser af forhøjelsen af  

 det kommunale takstbeløb er allerede indregnet i det kommunale og  

 amtskommunale bloktilskud og indarbejdet på FL 2000 med virkning fra 1.  

 august 2000 og indbudgetteret i budgetoverslagsårene.
Statens samlede  

 tilskud til skolerne er uberørt af takstforhøjelsen og de  

 ændrede kommunale og amtskommunale bidrag.
Det foreliggende lovforslag  

 har i sig selv ingen økonomiske konsekvenser for hverken staten,  

 amterne eller kommunerne.
 For de frie grundskoler og frie kostskoler er der ved  

 tekstanmærkninger på finanslov 2000 (nr. 129 og 130) skabt  

 hjemmel til, at lovenes bestemmelser om statens opkrævning af bidrag  

 fra amtskommunerne og om amternes adgang til at kræve delvis refusion  

 af bopælskommunen for afholdte bidragsudgifter, ikke skal følges  

 efter den 1. august 2000. Desuden er der hjemmel til hos amterne at  

 opkræve det konkrete beløb, der overstiger det kommunale  

 takstbeløb.
 For frie kostskoler bestemmer lovforslaget i  

 overensstemmelse med tekstanmærkningen, at det kommunale bidrag for den  

 almindelige undervisning er forhøjet på finansloven med den  

 gennemsnitlige statslige udgift til tilskud til undervisning m.v. af  

 svært handicappede elever på efterskoler og de elever på  

 husholdningsskoler og håndarbejdsskoler, der er under 18 år.
For frie grundskoler foreslås i lovforslaget, at  

 statens tilskud til dækning af ekstraudgifter til lærertimer,  

 praktisk medhjælp, hjælpemidler og befordring af elever med  

 svære handicap, som ikke overstiger det kommunale takstbeløb,  

 skal tages af det generelle driftstilskud til alle frie grundskoler.
Det  

 svarer til den gældende ordning for tilskud til specialundervisning,  

 støtteundervisning i dansk af tosprogede elever og vikarudgifter m.v.
På længere sigt er det et  

 spørgsmål, om den nuværende sondring mellem almindelig  

 specialundervisning og undervisning af svært handicappede elever kan  

 opretholdes, sådan som det er forudsat i lovforslaget.
Det må  

 imidlertid afvente konkrete erfaringer, og derfor foreslås en revision  

 af lov om frie grundskoler samtidig med den lovrevision, der er lagt op til i  

 lov om folkeskolen.
 Det vil i forbindelse med forhøjelsen af de  

 kommunale bidrag for elever på frie grundskoler pr. 1. august 2003  

 eller senest ved lovens revision blive overvejet, om det hidtil  

 gældende niveau for beregning af statens tilskud pr. årselev i  

 frie grundskoler som 75 pct. af udgiften pr. elev i folkeskolen skal  

 ændres.
 For private gymnasier og hf-kurser foreslås, at  

 amternes bidrag til staten for ekstraudgifter til undervisning af svært  

 handicappede elever skal svare til de konkrete udgifter pr. elev.
Efter forslaget indføres hjemmel for  

 undervisningsministeren til at udlægge administrationen af tilskud til  

 specialundervisning og til dækning af ekstraudgifter til undervisning  

 af elever med svære handicap til Styrelsen for Statens  

 Uddannelsesstøtte.
Ved udlægningen til styrelsen foreslås,  

 at der indføres samme mulighed for at klage over styrelsens  

 afgørelse om støtte for elever ved de frie skoler som for  

 elever ved de videregående uddannelser.
En eventuel udlægning af  

 administration forventes ikke at indebære en ændring af  

 tilskudsadministrationen i øvrigt.
 Baggrunden herfor er anført i de almindelige  

 bemærkninger til lov nr. 484 af 31. maj 2000 om specialpædagogisk  

 støtte ved videregående uddannelser: "Det er tanken på  

 længere sigt at samle al ekspertise og administration af  

 specialpædagogisk støtte inden for Undervisningsministeriet i  

 styrelsen.".
 Idet jeg henviser til lovforslaget med bemærkninger,  

 tillader jeg mig at anbefale lovforslaget til hurtig og velvillig behandling  

 i det høje Ting.
