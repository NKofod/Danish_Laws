Ændringsforslag stillet den 24. august 2015 Ændringsforslag til 3. behandling af Forslag til lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne [af beskæftigelsesministeren (Jørn Neergaard Larsen)]:
Til § 7 Af beskæftigelsesministeren:
 1) I stk. 3 indsættes efter »regler fastsat i medfør heraf« ordene: », dog således, at den fleksjobansattes og arbejdsgiverens samlede bidrag til en pensionsordning ikke indgår i beregningen af nedsættelsen af det særlige fleksbidrag«.
[Præcisering] Bemærkninger Til nr. 1 Efter de gældende regler i § 70 f, stk. 2, i lov om en aktiv beskæftigelsesindsats indgår den fleksjobansattes og arbejdsgiverens samlede bidrag til en pensionsordning i beregningen af fleksløntilskuddet.
Det følger af det foreslåede § 7, stk. 1, at kommunerne skal have et særligt fleksbidrag, når de modtager 20 pct. i refusion af fleksløntilskuddet.
Det følger videre af det foreslåede § 7, stk. 3, at det særlige fleksbidrag skal nedsættes med 20 pct. af en persons lønindtægt i fleksjobbet samt anden lønindtægt.
Det fremgår videre, at nedsættelsen af bidraget foretages på samme måde som ved fradrag for lønindtægt ved beregning af fleksløntilskud efter § 70 f, stk. 2 og 11, i lov om en aktiv beskæftigelsesindsats og regler fastsat i medfør heraf.
 I det foreslåede § 7, stk. 3, 2. pkt., er det ikke præciseret, at den fleksjobansatte og arbejdsgiverens bidrag til en pensionsordning ikke skal indgå i beregningen af nedsættelsen af det særlige fleksbidrag.
 Det foreslås derfor indsat i § 7, stk. 3, 2. pkt., at den fleksjobansattes og arbejdsgiverens bidrag til en pensionsordning ikke indgår i beregningen af nedsættelsen af det særlige fleksbidrag.
 Ændringsforslaget ændrer ikke på de økonomiske forudsætninger, som fremgår af punkt 3 i de almindelige bemærkninger til lovforslaget som fremsat vedrørende de økonomiske og administrative konsekvenser af lovforslaget.
