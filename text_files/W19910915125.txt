Ankestyrelsens principafgørelse U-14-91 om arbejdsskadeforsikring - brilleskade - erstatning Resume:
Der kunne ikke gives erstatning for brilleskade til en person, der havde tabt sine briller på gulvet, mens han var ved at pudse dem.
Skaden ansås ikke for fremkaldt af arbejdet eller de forhold, hvorunder arbejdet foregik.
 Love:
Lov om sikring mod følger af arbejdsskade - lovbekendtgørelse nr. 390 af 20. maj 1992 - § 25, stk. 4 Sagsfremstilling:
M havde akkordarbejde ved et malerbånd på en fabrik.
Hvert 5. minut skulle han foretage aflæsning af nogle fabrikationsnumre, hvortil han var nødt til at tage sine briller på.
M tabte ved en sådan lejlighed brillerne på gulvet, da han ville pudse dem efter at have taget dem op af brilleetuiet.
 Arbejdsskadestyrelsen gav afslag på erstatning efter arbejdsskadeforsikringslovens § 25, stk. 4, med den begrundelse, at skaden ikke kunne anses for forårsaget af arbejdet eller de forhold, hvorunder dette foregik, men skyldtes M's sædvanlige omgang med brillen.
 Afgørelsen blev anket af M.
 Lovgrundlag: Arbejdsskadeforsikringslovens § 25, stk. 4.
 Afgørelse:
 Brillerne var ikke blevet beskadiget som følge af arbejdet eller de forhold, hvorunder arbejdet foregik.
 Ankestyrelsen tiltrådte således Arbejdsskadestyrelsens afgørelse med den deri givne begrundelse.
