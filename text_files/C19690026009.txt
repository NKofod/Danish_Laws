(Til amtmændene og Københavns  

 magistrat.) Ved lov nr. 256 af 4. juni 1969 om ægteskabs indgåelse og opløsning, der  

 træder i kraft den 1. januar 1970, ophæves lov nr. 276 af 30. juni 1922 om  

 ægteskabs indgåelse og opløsning samt en række ældre love om ægteskabs  

 indgåelse.
 Nærmere bestemmelser om lysning og vielse uden for folkekirken er fastsat  

 i en i henhold til bestemmelserne i den nye ægteskabslov udfærdiget  

 bekendtgørelse nr. 548 af 16. december 1969.
 Idet ministeriet herved henleder opmærksomheden på den således stedfundne  

 ændring af lovgivningen, skal man med hensyn til de bestemmelser, som det  

 påhviler præsterne at iagttage, særlig fremhæve følgende:
 De anerkendte trossamfund.
I.
Lysning.
De hidtil gældende bestemmelser om foretagelse af lysning og i visse tilfælde tillige kundgørelse i udlandet forud for ægteskabs indgåelse er bortfaldet.
Der er dog fortsat adgang til at foretage lysning ved kundgørelse fra prædikestolen, såfremt det ønskes af parterne.
Det er ligeledes overladt til parterne at træffe bestemmelse om, hvor lysning i givet fald skal foretages.
Lysning foretages i overensstemmelse med vedkommende trossamfunds særlige forskrifter.
II.
Vielse.
 Grundlaget for vielse.
Der skal som hidtil af de borgerlige myndigheder foretages en prøvelse af,  

 at ægteskabsbetingelserne er opfyldt, forinden ægteskab indgås.
Prøvelse af  

 ægteskabsbetingelserne foretages fremtidig af kommunalbestyrelsens formand, i  

 København af borgmesteren for magistratens 1. afdeling.
 Den hidtil gældende bestemmelse, hvorefter parterne i visse tilfælde  

 skulle afgive erklæring om, i hvilken tro børnene af ægteskabet skal  

 opdrages, er bortfaldet.
Vielse må normalt ikke foretages, forinden den af den borgerlige myndighed  

 udstedte attest om, at ægteskabsbetingelserne er opfyldt (prøvelsesattest),  

 er forelagt præsten.
I visse tilfælde kan en attest fra en myndighed i et af  

 de andre nordiske lande træde i stedet for prøvelsesattesten, jfr.  

 bekendtgørelsens § 2, stk. 2.
I modsætning til tidligere er der efter bestemmelsen i lovens § 19, stk.  

 2, nu adgang til at foretage vielse, selvom prøvelsesattest ikke foreligger,  

 såfremt der på grund af en af parternes sygdom er alvorlig fare for, at en  

 udsættelse af vielsen vil medføre, at denne ikke kan finde sted, hvilket så  

 vidt muligt skal godtgøres ved lægeerklæring.
Præsten skal i så fald i det  

 omfang, det efter forholdene må anses for forsvarligt, foretage en prøvelse  

 af ægteskabsbetingelserne.
Umiddelbart efter vielsen skal han sende  

 indberetning om denne til vedkommende borgerlige myndighed, jfr.  

 bekendtgørelsens § 2, stk. 3. Indberetningen må indeholde oplysning om,  

 hvorvidt og i hvilket omfang der er foretaget prøvelse af  

 ægteskabsbetingelserne, herunder at parterne har afgivet erklæring om, at der  

 ikke efter lovens §§ 6 og 9 er noget til hinder for ægteskabet.
 Vielse må aldrig foretages, såfremt det er præsten bekendt, at  

 ægteskabsbetingelserne ikke er opfyldt.
Indsigelse mod indgåelse af et ægteskab skal fremsættes over for den  

 borgerlige myndighed, der har prøvet ægteskabsbetingelserne.
I tilfælde, hvor  

 der over for prøvelsesmyndigheden fremsættes indsigelse imod indgåelse af et  

 ægteskab, efter at prøvelsesattest er udstedt, er det pålagt  

 prøvelsesmyndigheden - såfremt indsigelsen ikke straks kan afvises - omgående  

 at give meddelelse om indsigelsen til den præst, der ifølge det for  

 prøvelsesmyndigheden oplyste skal foretage vielsen.
Er det præsten bekendt,  

 at der er fremsat indsigelse over for prøvelsesmyndigheden, må vielse ikke  

 finde sted, før der af prøvelsesmyndigheden er truffet afgørelse med hensyn  

 til indsigelsen.
 Bestemmelsen i lovens § 16, stk. 1, nr. 2, om adgangen til vielse inden  

 for de anerkendte trossamfund, jfr. bekendtgørelsens §2, stk. 5, svarer til  

 den hidtil gældende regel.
 Ønskes vielsen foretaget af en præst, til hvis menighed ingen af parterne  

 hører, må de over for præsten godtgøre, at betingelserne for vielse inden for  

 vedkommende trossamfund er til stede.
 Fremgangsmåden ved vielse.
Mindst 2 vidner skal overvære vielsen.
Dette gælder også vielser i hjemmet  

 og på sygelejet.
Der er intet til hinder for, at parternes slægtninge er  

 vidner.
Når parterne udtrykkeligt fremsætter ønske derom, kan den medvirkende  

 kirkebetjening - men ikke præsten - antages som vidner.
Vielsen foretages i overensstemmelse med vedkommende trossamfunds særlige  

 forskrifter.
Dog skal parterne altid ved samtidigt møde på spørgsmål af  

 præsten erklære at ville ægte hinanden og derpå af denne forkyndes at være  

 ægtefolk.
Vielsen skal som hovedregel foregå på dansk.
Forstår en af parterne ikke  

 dansk, kan præsten benytte et sprog, som den pågældende forstår.
Parterne  

 skal på begæring af præsten drage omsorg for medvirken af en tolk, som  

 præsten kan godkende.
Hvis nogen af parterne er døv, kan præsten på  

 tilsvarende måde kræve medvirken af en døvetolk.
 Om vielsen foretages tilførsel til ministerialbøgerne i overensstemmelse  

 med de herom gældende regler.
Efter vielsen udleveres en vielsesattest til parterne.
Vielsesattest  

 udfærdiges i henhold til de herom gældende bestemmelser.
Man henleder særligt  

 opmærksomheden på, at en kvinde, som tidligere har været gift og ikke fører  

 sit pigenavn, på begæring kan få vielsesattesten udfærdiget alene på  

 pigenavnet.
 Vielsesmyndigheden.
 Vielse foretages af anerkendte præster samt af ikke-anerkendte præster,  

 der i enkeltstående tilfælde gennem kirkeministeriet har opnået særlig  

 bemyndigelse til at foretage en vielse.
 En præst, der i henhold til foranstående er berettiget til at foretage  

 vielse, kan ikke bemyndige en anden præst til på sit ansvar at foretage  

 vielse.
 Ansøgning fra en ikke-anerkendt præst om særlig bemyndigelse til at  

 foretage en vielse indsendes til kirkeministeriet og må foruden oplysning om  

 tid og sted for vielsen og præstens navn og adresse indeholde oplysning om  

 parternes religiøse tilhørsforhold samt om motiveringen for det ansøgte.  

 Ansøgningen skal være ledsaget af parternes og præstens fødsels- og  

 dåbsattester (navneattester) samt en erklæring, hvorved præstens status som  

 sådan bekræftes af en anerkendt præst inden for det pågældende trossamfund.
III.
Vielse i udlandet.
 Efter at der ved lovens § 22 nu er åbnet adgang til, at der kan meddeles  

 danske præster tilladelse til at foretage vielse i udlandet, er der i  

 bekendtgørelse nr. 545 af 13. december 1969 fastsat nærmere bestemmelser om  

 kirkelig vielse i udlandet, af hvilke bestemmelser særligt følgende skal  

 fremhæves:
A.
Lysning.
 Forud for ægteskabs indgåelse kan der foretages lysning her i landet eller  

 i udlandet, såfremt parterne fremsætter begæring derom.
 Lysning foretages i overensstemmelse med de i afsnit I indeholdte  

 bestemmelser.
B.
Vielse.
Vielse foretages af præster, der gennem kirkeministeriet har opnået særlig  

 bemyndigelse hertil.
Sådan bemyndigelse, der meddeles enten som en stående  

 bemyndigelse eller som gældende for et enkelt tilfælde, udfærdiges med  

 gyldighed for en stats område, og meddeles i almindelighed kun, såfremt  

 vedkommende stat tillægger de i henhold til bemyndigelsen foretagne vielser  

 borgerlig gyldighed.
 Bemyndigelsen giver alene adgang til at foretage vielse i tilfælde, hvor  

 mindst en af parterne har dansk statsborgerret og en af dem tilhører  

 vedkommende trossamfund.
 Vielse må ikke foretages, før der fra en af de i § 4 i bekendtgørelsen af  

 13. december 1969 nævnte myndigheder foreligger attest om, at  

 ægteskabsbetingelserne er opfyldt (prøvelsesattest). Attesten skal være  

 udstedt inden for de sidste 4 måneder.
 Med hensyn til fremgangsmåden ved vielse i udlandet finder de i afsnit II  

 for vielse her i landet givne forskrifter tilsvarende anvendelse.
 Ansøgning om bemyndigelse til at foretage vielse i udlandet indsendes til  

 kirkeministeriet.
Ansøgning om tilladelse til at foretage en enkelt vielse i udlandet må  

 foruden oplysning om tid og sted for vielsen og præstens navn, adresse og  

 statsborgerforhold indeholde oplysning om parternes religiøse tilhørsforhold  

 samt om motiveringen for det ansøgte.
Ansøgningen skal være ledsaget af  

 parternes fødsels- og dåbsattester (navneattester) samt for så vidt angår  

 ikke-anerkendte præster tillige præstens fødsels- og dåbsattest (navneattest)  

 og en erklæring, hvorved præstens status som sådan bekræftes af en anerkendt  

 præst inden for det pågældende trossamfund.
C.
Registrering.
Om vielsen skal der altid foretages tilførsel til den af Københavns  

 magistrats 1. afdeling førte ægteskabsbog.
Endvidere kan der, om dette  

 ønskes, tillige foretages tilførsel uden nr. til en af en anerkendt præst  

 inden for vedkommende trossamfund ført ministerialbog.
Umiddelbart efter vielsen sender præsten meddelelse om denne til  

 Københavns magistrats 1. afdeling på en dertil autoriseret blanket, der  

 underskrives af præsten og vidnerne.
Meddelelsen bør indeholde oplysning om,  

 til hvilken anerkendt præsts ministerialbog der eventuelt sker tilførsel om  

 vielsen.
 Når tilførsel har fundet sted, sender Københavns magistrat en efter  

 ægteskabsbogen udfærdiget vielsesattest uden gebyr til præsten, såfremt denne  

 har fremsat anmodning herom.
Umiddelbart efter vielsen udleverer præsten en af ham udfærdiget foreløbig  

 vielsesattest til parterne.
Denne attest, der skal være forsynet med  

 påtegning om, at dens gyldighed udløber 1 år efter vielsen, ombyttes på  

 præstens foranledning snarest muligt med en efter ægteskabsbogen eller  

 vedkommende ministerialbog udfærdiget vielsesattest.
 Andre trossamfund.
 Medens kirkelig vielse hidtil kun kunne finde sted inden for folkekirken  

 og de anerkendte trossamfund, er der nu ved bestemmelsen i lovens § 16, stk.  

 1, nr. 3, åbnet adgang til, at kirkelig vielse også kan finde sted inden for  

 andre trossamfund, når en af parterne hører til vedkommende trossamfund, og  

 trossamfundet har præster, som af kirkeministeren er bemyndiget til at  

 foretage vielser.
 Bestemmelserne i kapitel 1 om lysning og vielse finder tilsvarende  

 anvendelse, jfr. dog nedenfor.
 Fremgangsmåden ved vielse skal godkendes af kirkeministeren, hvilket sker  

 i forbindelse med, at den første ansøgning fra en præst i det pågældende  

 trossamfund om bemyndigelse til at foretage vielse imødekommes.
Vielse foretages af dertil af kirkeministeren bemyndigede præster.  

 Bemyndigelse meddeles enten som en stående bemyndigelse eller som gældende  

 for et enkelt tilfælde.
En stående bemyndigelse kan til enhver tid  

 tilbagetages.
Ansøgning om stående bemyndigelse må indeholde oplysning om præstens navn  

 og adresse foruden motivering for det ansøgte.
Ansøgningen må være vedlagt  

 præstens fødsels- og dåbsattest (navneattest) samt en erklæring fra  

 vedkommende trossamfunds ledelse, hvorved præstens status som sådan  

 bekræftes.
Ansøgning om tilladelse til at foretage en enkelt vielse må foruden  

 oplysning om tid og sted for vielsen og præstens navn og adresse indeholde  

 oplysning om parternes religiøse tilhørsforhold samt om motiveringen for det  

 ansøgte.
Ansøgningen skal være ledsaget af parternes og præstens fødsels- og  

 dåbsattester (navneattester) samt en erklæring fra vedkommende trossamfunds  

 ledelse vedrørende præstens status som sådan.
Om stedfundne vielser skal præsten afgive indberetning til den borgerlige  

 vielsesmyndighed i den kommune, hvor vielsen har fundet sted.
Indberetningen  

 afgives på en dertil autoriseret blanket, der underskrives af præsten og  

 vidnerne.
Den borgerlige myndighed sender en vielsesattest til præsten til  

 udlevering til parterne.
 Overgangsbestemmelser.
Vielser efter den 1. januar 1970 kan også finde sted på grundlag af en  

 prøvelsesattest eller en lysningsattest udstedt efter reglerne i §§ 22 og 25  

 i lov nr. 276 af 30. juni 1922 om ægteskabs indgåelse og opløsning.
Dette  

 gælder dog ikke, hvis der er forløbet mere end 3 uger efter prøveattestens  

 udstedelse eller mere end 3 måneder efter lysningsfristens udløb.
 Et antal eksemplarer af nærværende cirkulære samt af den nye ægteskabslov  

 og de fornævnte bekendtgørelser vedlægges til fordeling blandt præsterne ved  

 de anerkendte trossamfund.
 Kirkeministeriet, den 16. december 1969.
 P.M.V.
 E.B.
 Arne Truelsen.
