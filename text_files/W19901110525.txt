 Civilretsdirektoratet stadfæstede en af statsamtet truffet afgørelse,  

 hvorefter der ikke kunne ske frigivelse af båndlagt arv til betaling af  

 kapitalejers gæld.
 A havde som båndlagt arv fået udlagt ca. 325.000 kr., som bestyredes i en  

 godkendt forvaltningsafdeling på sædvanlige vilkår.
 Det var i testamentet bestemt, at båndlæggelsen skulle ophøre ved det  

 fyldte 50. år.
A var 45 år og førtidspensionist.
I forbindelse med den tidligere  

 virksomhed som taxavognmand var der opstået en skattegæld på ca. 400.000 kr.,  

 hvortil kom privat gæld på ca. 60.000 kr.
 A ansøgte nu statsamtet om, at hele den båndlagte arv blev frigivet med  

 henblik på at opnå en ordning med kreditorerne, eventuelt i form af  

 gældssanering.
Statsamtet meddelte afslag under henvisning til, at man efter sædvanlig  

 praksis er tilbageholdende med at tillade frigivelse til betaling af gæld,  

 som kapitalejeren selv har pådraget sig og under henvisning til, at det havde  

 været testators udtrykkelige vilje, at A først skulle få rådighed over arven  

 ved det fyldte 50. år.
Der fandtes på denne baggrund ikke grundlag for i  

 medfør af arvelovens § 63 at tillade frigivelse.
Civilretsdirektoratet  

 tiltrådte statsamtets afgørelse samt begrundelsen for denne.
