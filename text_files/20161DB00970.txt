Betænkning afgivet af Undervisningsudvalget den 23. maj 2017 Betænkning over Forslag til folketingsbeslutning om afkortning af lange skoledage [af Jakob Sølvhøj (EL) m.fl.]:
1. Udvalgsarbejdet Beslutningsforslaget blev fremsat den 31. januar 2017 og var til 1. behandling den 24. marts 2017. Beslutningsforslaget blev efter 1. behandling henvist til behandling i Undervisningsudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (udvalget med undtagelse af EL og ALT) indstiller beslutningsforslaget til forkastelse.
Socialistisk Folkepartis medlemmer af udvalget udtaler, at SF arbejder for at afkorte skoledagen med en halv time hver dag for alle skoleelever, men ikke mener, at det er en beslutning, der skal tages uden om folkeskoleforligskredsen.
Det er vigtigt, at forliget respekteres, og at afgørende ændringer besluttes inden for forligskredsen.
SF kan derfor ikke stemme for beslutningsforslaget.
Længere skoledage giver på flere folkeskoler mulighed for bedre rammer for børnenes faglige udvikling og fordybelse og mere tid til vigtige dannelsesfag som matematik og dansk.
Det er en vigtig forskel fra før folkeskolereformen og frem til i dag.
Det er dog SFs overbevisning, at skoledagene er blevet for lange, og det er særlig et problem, når det går ud over elevernes trivsel og læring.
SF hæfter sig blandt andet ved, at undersøgelser viser, at det i højere grad er ressourcestærke elever, der profiterer af flere lektioner og lange skoledage, mens ressourcesvage elever i højere grad profiterer af kortere dage med to voksne i en del af lektionerne.
Derfor vil SF i forligskredsen arbejde for, at skoledagen afkortes med en halv time hver dag for så til gengæld at indføre et klasseloft på 24 elever.
 Et mindretal i udvalget (EL) indstiller beslutningsforslaget til vedtagelse uændret.
 Et andet mindretal i udvalget (ALT) vil stemme hverken for eller imod beslutningsforslaget.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Henrik Thulesen Dahl (DF) nfmd.
Pernille Bendixen (DF) Marlene Harpsøe (DF) Dorthe Ullemose (DF) Alex Ahrendtsen (DF) Marie Krarup (DF) Anni Matthiesen (V) Peter Juel Jensen (V) Jan E.
Jørgensen (V) Louise Schack Elholm (V) Carl Holst (V) Jane Heitmann (V) Henrik Dahl (LA) Laura Lindahl (LA) Brigitte Klintskov Jerkel (KF) Annette Lind (S) Daniel Toft Jakobsen (S) Jan Johansen (S) Julie Skovsby (S) Mattias Tesfaye (S) Pernille Rosenkrantz-Theil (S) fmd.
Pernille Schnoor (ALT) Bruno Jerup (EL) Jakob Sølvhøj (EL) Carolina Magdalene Maier (ALT) Torsten Gejl (ALT) Lotte Rod (RV) Marianne Jelved (RV) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
