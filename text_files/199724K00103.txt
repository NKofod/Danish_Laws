Nr BTL 103 Betænkning over Forslag til lov om ændring af forskellige skattelove  

 (Konsekvensændringer som følge af afskrivningsloven samt ændringer af  

 ejendomsavancebeskatningsloven m.m.)   

 Nr L 103 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Arthur Andersen Statsautoriserede Revisorer, Dansk Familielandbrug, Dansk Skovforening, Danske Godser og Herregårde, De danske Landboforeninger, Landbrugsraadet, Ejendomsforeningen Danmark, Landbrugets Rådgivningscenter, Landbrugsraadet, Dansk Familielandbrug, De danske Landboforeninger og Skovinvest Administration A/S.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig det af Venstre og Det Konservative Folkeparti  

 afgivne betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de under nr. 1-3, 9-11 og 14 stillede ændringsforslag.  

 Mindretallet vil stemme imod ændringsforslag nr. 4-8, 12 og 13.
Fremskridtspartiet er modstander af den skærpede beskatning via  

 afskrivningsloven og ejendomsavancebeskatningsloven.
Der henvises i øvrigt  

 til Fremskridtspartiets bemærkninger til lovforslag nr.
L 102.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Lovforslaget er en del af den samlede pinsepakke, som Kristeligt  

 Folkeparti er imod.
 Kristeligt Folkeparti kan tilslutte sig, at elementer af pinsepakkens  

 erhvervsdel tages ud, men er imod, at forliget med venstrefløjen samlet  

 indebærer en forringelse for erhvervslivet, idet erhvervslivet fortsat rammes  

 af en del af de udgiftskrævende forslag, samtidig med at selskabsskatten ikke  

 reduceres.
 Kristeligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af et flertal (S, SF, RV, EL  

 og FP):
Til § 2 1) Efter nr. 3 indsættes som nyt nummer:
»01. § 4, stk. 5, ophæves.« 2) I indledningen til nr. 4 ændres »stk. 6-8«  

 til: »stk. 5-7« og de under nr. 4 foreslåede § 4, stk.  

 6-8, til: »§ 4, stk. 5-7«.
3) I det under nr. 4 foreslåede § 4, stk. 7, der  

 bliver § 4, stk. 6, ændres »stk. 6« til: »stk. 5«, og i  

 det under nr. 4 foreslåede  § 4, stk. 8, der bliver § 4, stk.  

 7, ændres »stk. 6« til: »stk. 5.« Af skatteministeren, tiltrådt af et mindretal (S, SF, RV og  

 EL):
 4) Nr. 7 affattes således:
 »7. § 5, stk. 3, 1. pkt., affattes således:
»Anskaffelsessummen forhøjes tillige med vederlag betalt ved køb  

 eller tildeling af mælkekvoter.«» 5) I den under nr. 8 foreslåede affattelse af § 5, stk.  

 4, affattes  nr. 6 således:
»6) vederlag, der modtages for afståelsen af en mælkekvote.« 6) I den under nr. 8 foreslåede affattelse af § 5, stk.  

 4, udgår  nr. 7.
 7) I det under nr. 8 forslåede § 5, stk. 5, nr. 5,  

 ændres »stk. 4, nr. 6-7« til: »stk. 4, nr. 6«.
 8) Det under nr. 8 foreslåede § 5, stk. 8, affattes  

 således:
»Stk. 8. For ejendomme omfattet af § 4, stk. 3, 1., 2. eller  

 5. pkt., skal nedsættelse af anskaffelsessummen efter stk. 4, nr. 1, jf. stk.  

 5-7, med foretagne afskrivninger, herunder forskudsafskrivninger efter  

 afskrivningsloven, fradragsbeløb efter afskrivningslovens § 24, stk. 5, 1. og  

 2. pkt., og forlods afskrivninger efter etableringskontoloven eller  

 investeringsfondsloven, kun ske med afskrivninger m.v. foretaget i  

 indkomståret 1993 eller senere. 1. pkt. finder tilsvarende anvendelse for  

 nedsættelsespligtige beløb efter stk. 4, nr. 2-5, jf. stk. 5-7. Nedsættelse  

 af anskaffelsessummen med vederlag for afståelse af en mælkekvote, jf. stk.  

 4, nr. 6, og stk. 5-7, skal kun ske for mælkekvoter afstået den 18. juni 1993  

 eller senere.« Af skatteministeren, tiltrådt af et flertal (S, SF, RV, EL  

 og FP):
 9) Nr. 9 udgår.
 10) Nr. 11 affattes således:
 »11. I § 6 indsættes efter stk. 1 som nyt stykke:
»Stk. 2. Ved salg af ejendomme, der på afståelsestidspunktet  

 er omfattet af vurderingslovens § 33, stk. 4, 5 eller 7, medregnes den  

 opgjorte fortjeneste efter fradrag efter stk. 4 og 5 og § 9 dog kun i det  

 omfang, denne overstiger et bundfradrag med et grundbeløb (i 1987-niveau) på  

 147.000 kr.
Anvendelse af reglerne i 1. pkt. er betinget af, at ejendommen på  

 afståelsestidspunktet har været ejet i mindst 5 år, og at ejendommen har  

 tjent som bolig for ejeren eller dennes husstand i en del af eller hele den  

 periode, hvori denne har ejet ejendommen.
Endvidere er anvendelse af reglerne  

 i 1. pkt. betinget af, at afståelsen omfatter stuehuset med tilhørende grund  

 og have eller ejerboligen.
Der kan anvendes eet bundfradrag pr. ejendom.  

 Såfremt den skattepligtige ejer ejendommen i sameje med andre, kan  

 vedkommende kun anvende en så stor del af bundfradraget, som forholdsmæssigt  

 svarer til vedkommendes ejerandel.
Reglerne i 1.-5. pkt. finder ikke  

 anvendelse, såfremt anskaffelsessummen er opgjort efter § 5 A.« Stk. 2-6 bliver herefter stk. 3-7.' 11) Efter nr. 22 indsættes som nyt nummer:
»02. § 9, stk. 3, 3. og 4. pkt.,  

 ophæves.« Af skatteministeren, tiltrådt af et mindretal (S, SF, RV og  

 EL):
Til § 6 12) I den under nr. 1 foreslåede ændring af § 3, stk. 1,  

 1. pkt.,  udgår »og mælkekvoter«.
Til § 16 13) I stk. 3 ændres to steder »§ 5, stk. 4, nr.  

 1-7« til: »§ 5, stk. 4, nr. 1-6«.
 Af skatteministeren, tiltrådt af et flertal (S, SF, RV, EL  

 og FP):
 14) Stk. 5 affattes således:
 »Stk. 5. § 2, nr. 10-14, 18, 19 og 02, har virkning for  

 ejendomme, der afstås den 1. januar 1999 eller senere.
B e m æ r k n i n g e r Til nr. 1-14 Provenubemærkninger Der henvises til provenubemærkningerne til ændringsforslaget til L 102 om  

 forslag til lov om skattemæssige afskrivninger (afskrivningsloven).
Administrative bemærkninger Ændringsforslagene medfører ingen nævneværdige administrative  

 konsekvenser.
Ad nr. 1 Ejendomsavancebeskatningsloven indeholder i § 4, stk. 5, en bemyndigelse  

 til skatteministeren om at fastslå de nærmere regler for kontantomregning af  

 gældsposter i fast ejendom.
Bestemmelsen foreslås ophævet ligesom en  

 tilsvarende bemyndigelse på afskrivningslovens område.
Den er fundet  

 overflødig.
Det er hensigten, at Ligningsrådet i en anvisning skal fastsætte  

 vejledende retningslinjer for udøvelsen af skønnet over handelsværdien.
Ad nr. 2 og 3 Der er tale om redaktionelle rettelser som følge af ændringsforslaget  

 under nr. 1.
Ad nr. 4-7 Ændringsforslaget er en konsekvens af, at forslaget om at udskille  

 mælkekvoter til særskilt skattemæssig behandling i afskrivningsloven udgår.
 Det indebærer, at tildelte/købte eller solgte mælkekvoter, herunder  

 mælkekvoter tildelt/købt i indkomståret 1998 eller senere, samt mælkekvoter  

 solgt i indkomståret 1999 eller senere skal behandles som efter den  

 eksisterende retstilstand, hvorefter mælkekvoterne påvirker  

 anskaffelsessummen for den faste ejendom.
 Ved tildeling/køb af en mælkekvote tillægges anskaffelsessummen i  

 forbindelse med tildelingen således anskaffelsessummen for  

 landbrugsejendommen, hvilket reducerer ejendomsavancen (eller forøger tabet)  

 ved salg af selve landbrugsejendommen.
I de tilfælde, hvor den afståede ejendom er erhvervet før den 19. maj 1993  

 og hvor den skattepligtige ved afståelsen af ejendommen vælger at fastsætte  

 anskaffelsessummen efter en af indgangsværdierne i § 4, stk. 3, 1. pkt., dvs  

 enten; - den ansatte ejendomsværdi pr. 1. januar 1993 med et tillæg på 10 pct.,  

 eller - den ansatte ejendomsværdi pr. 1. januar 1993 med et tillæg på 10 pct. og  

 med et tillæg af et beløb opgjort som halvdelen af forskellen mellem denne  

 værdi og værdien pr. 1. januar 1996, kan anskaffelsessummen dog alene  

 forhøjes, hvis mælkekvoten er tildelt den 2. januar 1993 eller senere,  

 hvilket er i overensstemmelse med de eksisterende regler.
Tilsvarende gælder,  

 at hvis der som anskaffelsessum anvendes en vurdering efter vurderingslovens  

 § 4 B, jf. § 4, stk. 3, 2. pkt., kan anskaffelsessummen dog alene forhøjes,  

 hvis mælkekvoten er tildelt den 20. maj 1993 eller senere.
Dette skyldes, at  

 mælkekvoter tildelt før disse datoer er indgået i vurderingen foretaget efter  

 de nævnte datoer.
Omvendt bliver en landmand, der sælger en mælkekvote, ikke  

 indkomstbeskattet af salgssummen.
Salgssummen nedsætter til gengæld  

 anskaffelsessummen efter ejendomsavancebeskatningsloven, hvilket forøger  

 ejendomsavancen (eller nedsætter tabet) ved salg af selve  

 landbrugsejendommen.
Endelig bemærkes, at bestemmelsen i ejendomsavancebeskatningslovens § 5,  

 stk. 3, justeres, således at den tager højde for, at mælkekvoter fra og med  

 1998 handles frit på den såkaldte Mælkebørs.
Ordet tildeling, der kun  

 vanskeligt dækker et køb på Mælkebørsen, er således suppleret med ordet køb.  

 Mælkekvoter købt på Mælkebørsen tillægges således på samme måde som  

 mælkekvoter tildelt af Mælkeudvalget anskaffelsessummen for  

 landbrugsejendommen.
Ad nr. 8 Ændringsforslaget indebærer, at reglerne om reduktion af  

 anskaffelsessummen med foretagne afskrivninger m.v. (der ikke genvindes ved  

 salget) på bygninger m.v., jf. den foreslåede bestemmelse i § 5, stk. 4, nr.  

 1, begrænses, hvis den skattepligtige som anskaffelsessum anvender en af de  

 særlige indgangsværdier i § 4, stk. 3.
I disse tilfælde skal nedsættelsen alene ske med afskrivninger m.v.  

 foretaget i indkomståret 1993 og senere indkomstår.
Tilsvarende gælder for de  

 øvrige nedsættelsespligtige beløb i § 5, stk. 4, nr. 2-5. For mælkekvoter  

 sker der dog nedsættelse, såfremt mælkekvoten er afstået den 18. juni 1993  

 eller senere, hvilket svarer til den eksisterende retstilstand.
 Begrænsningen i reduktionen af anskaffelsessummen gælder, såvel når hele  

 ejendommen afstås, som når kun en del af ejendommen afstås.
I de delsalgstilfælde, hvor en landmand har adgang til at overføre en del  

 af anskaffelsessummen fra driftsbygningerne til jorden, betyder begrænsningen  

 også, at det overførselsberettigede beløb kun skal nedsættes med  

 afskrivninger m.v. på driftsbygninger m.v. foretaget i indkomståret 1993  

 eller senere.
Tilsvarende gælder for øvrige beløb i form af  

 nedrivningsfradrag, tabsfradrag m.v., som skal reducere det  

 overførselsberettigede beløb.
Ad nr. 9 Ændringsforslaget medfører, at forslaget om at ophæve den særlige regel om  

 adgang til indeksering af anskaffelsessummen ved afståelse af  

 landbrugsejendomme m.m. udgår.
Ad nr. 10 Det foreslås, at bundfradraget ændres fra et bundfradrag pr. person for  

 livstid til at være et bundfradrag pr. ejendom.
Derudover foreslås der indsat  

 den yderligere betingelse for anvendelse af bundfradraget, at ejendommen på  

 afståelsestidspunktet har været ejet i mindst 5 år.
Som konsekvens af at bundfradraget ændres til et bundfradrag pr. ejendom,  

 foreslås det, at såfremt ejendommen er ejet i sameje, så kan hver ejer kun  

 benytte en andel af bundfradraget svarende til ejerandelen.
Sælges en  

 ejendom, der er ejet af A og B i forholdet 2/3 og 1/3, så skal bundfradraget  

 således fordeles med 2/3 til A og 1/3 til B.
Ved sameje er det kun den eller  

 de personer, som opfylder betingelserne herfor, som kan anvende  

 bundfradraget.
Ved salg af en ejendom, der er ejet af to personer med  

 halvdelen til hver og en ejerperiode på henholdsvis 6 år og 1 år, vil således  

 kun den af de to personer, der har en ejerperiode på 6 år, kunne anvende  

 reglen om bundfradrag.
I eksemplet vil vedkommende kunne anvende halvdelen af  

 bundfradraget, da vedkommende har en ejerandel på 50 pct.
 Reglen om bundfradrag kan ikke anvendes, såfremt den skattepligtige vælger  

 at anvende reglen om indeksering af anskaffelsessummen.
Ad nr. 11 Ved salg af landbrugsejendomme m.m., hvor salget også omfatter boligdelen,  

 gives der efter gældende regler et fradrag i den opgjorte fortjeneste.  

 Fradraget opgøres som den del af den opgjorte fortjeneste, som  

 forholdsmæssigt svarer til den del af ejendomsværdien, som vurderingsrådet  

 har henført til stuehuset med tilhørende grund og have henholdsvis  

 ejerboligen.
Dog kan ejerboligandelen højst udgøre et grundbeløb på 486.400  

 kr., hvilket i 1998 vil sige 643.100 kr.
 Det foreslås, at maksimumsgrænsen for ejerboligandelen ophæves.
Ad nr. 12 Ændringsforslaget er en konsekvens af, at forslaget om at udskille  

 mælkekvoter til særskilt skattemæssig behandling i afskrivningsloven udgår.
Ad nr. 13 Der er tale om en konsekvensrettelse som følge af ændringsforslag nr. 4-7.
Ad nr. 14 Det foreslås, at ophævelsen af maksimumsgrænsen for ejerboligandelen skal  

 have virkning for ejendomme, der afstås den 1. januar 1999 eller senere.
