Fremsat den 19. maj 2010 af Brian Mikkelsen Forslag til Lov om midlertidig statsgaranti for udlån til visse rejseudbydere og rejseformidlere Anvendelsesområde § 1. Økonomi- og erhvervsministeren etablerer en ordning, som indebærer, at staten kan stille garanti for pengeinstitutters udlån til kreditværdige rejseudbydere eller rejseformidlere til dækning af tab lidt som følge af lukning af luftrummet over Danmark forårsaget af vulkanudbrud i Island, jf. §§ 4 og 7.
§ 2. Ved rejseudbydere eller rejseformidlere forstås i denne lov 1) rejseudbydere, rejseformidlere og formidlere for udenlandske rejseudbydere, der på ansøgningstidspunktet er registreret i Rejsegarantifonden, jf. § 8 i lov om en rejsegarantifond, eller 2) luftfartsselskaber, der af Statens Luftfartsvæsen har fået udstedt en licens efter Europaparlamentets og Rådets forordning (EF) nr. 1008/2008 af 24. september 2008 om fælles regler for driften af lufttrafiktjenester i Fællesskabet (omarbejdning) eller en koncession efter luftfartsloven.
Garantistillelse § 3. Vækstfonden administrerer garantiordningen og kan efter ansøgning meddele tilsagn til et långivende pengeinstitut om statsgaranti for konkrete udlån.
Vækstfonden indgår en aftale med økonomi- og erhvervsministeren om administration af garantiordningen.
 § 4. Et pengeinstitut kan opnå statsgaranti på op til 80 pct. af pengeinstituttets eksisterende eller nye konkrete udlån ydet til dækning af tab lidt af en kreditværdig rejseudbyder eller rejseformidler, som følge af lukningen af luftrummet over Danmark i perioden fra den 15. april til den 21. april 2010. Garantien nedskrives forholdsmæssigt ved nedbringelse af lånet.
Stk. 2. Tabet opgøres som 1) rejseudbyderens eller rejseformidlerens omsætningstab på det danske marked i perioden nævnt i stk. 1 opgjort som forskellen mellem rejseudbyderens eller rejseformidlerens gennemsnitlige daglige omsætning på det danske marked i perioden nævnt i stk. 1 og rejseudbyderens eller rejseformidlerens gennemsnitlige daglige omsætning på det danske marked i 1. kvartal 2010, således at differencen tillægges en kompensation for meromkostninger svarende til 20 pct. af omsætningstabet eller 2) rejseudbyderens eller rejseformidlerens omsætningstab på det danske marked i perioden nævnt i stk. 1 opgjort som forskellen mellem rejseudbyderens eller rejseformidlerens gennemsnitlige daglige omsætning på det danske marked i perioden og rejseudbyderens eller rejseformidlerens gennemsnitlige daglige omsætning på det danske marked i måneden forud for denne periode, således at differencen tillægges dokumenterbare nettomeromkostninger, som følge af lukningen af luftrummet i perioden nævnt i stk. 1.
 Stk. 3. Der kan ikke stilles garanti for eksisterende eller nye lån optaget til dækning af tab, der udgør mindre end 100.000 kr.
 Stk. 4. Økonomi- og erhvervsministeren kan fastsætte regler om, at garantiordningen finder anvendelse på udlån til dæk­ning af tab, der er lidt i andre perioder i 2010 end perioden nævnt i stk. 1.
Ansøgning om statsgaranti § 5. Ansøgning om garanti, indgives af det långivende pengeinstitut til Vækstfonden senest den 31. december 2010.
 Stk. 2. Pengeinstituttets ansøgning skal indeholde følgende oplysninger:
 1) Rejseudbyderens eller rejseformidlerens tab opgjort efter § 4, stk. 2, nr. 1 eller 2, og dokumentation herfor.
 2) Pengeinstituttets kreditvurdering af rejseudbyderen eller formidleren.
 Stk. 3. Økonomi- og erhvervsministeren kan fastsætte nærmere regler om ansøgningsproceduren og krav til ansøgningen, herunder om indsendelse af finansielle nøgletal fra den pågældende rejseudbyder eller rejseformidler, der er nødvendige for behandling af ansøgningen.
 § 6. Vækstfonden kan af det långivende pengeinstitut kræve oplysninger, som Vækstfonden vurderer er nødvendige for behandlingen af ansøgningen.
 Stk. 2. Vækstfonden meddeler afslag på en ansøgning om garanti, såfremt rejseudbyderen eller rejseformidleren ikke vurderes at være kreditværdig.
Rammer for garantistillelse § 7. Garantien har en løbetid på højst 3 år.
 Stk. 2. Vækstfonden fastsætter på baggrund af en individuel risikovurdering og regler fastsat af økonomi- og erhvervsministeren i medfør af stk. 3 en årlig risikopræmie samt stiftelsesprovision til dækning af administrationsomkostninger.
 Stk. 3. Økonomi- og erhvervsministeren fastsætter nærmere regler om rammer for garantistillelse, herunder om beregning af risikopræmie.
 § 8. Ved garantistillelse for eksisterende udlån foretager Vækstfonden kontrol med pengeinstituttets kreditvurdering.
 Stk. 2. I det omfang, der er stillet anden sikkerhed for låntagers øvrige lån i pengeinstituttet, skal der foretages en ligelig fordeling af anden sikkerhedsstillelse mellem det statsgaranterede lån og låntagers øvrige lån.
Betaling under statsgarantien § 9. Staten indfrier garantien ved påkrav, når den er forfalden til betaling.
Pengeinstituttet er forpligtet til at indsende en endelig, specificeret tabsopgørelse efter realisering af anden sikkerhed m.v.
Staten kan højst udbetale et beløb svarende til 80 pct. af pengeinstituttets tab efter realisering af anden sikkerhed.
Stk. 2. Vækstfonden kan forlange en erklæring fra det långivende pengeinstituts revisor om instituttets endelige tab på det samlede engagement på låntager indtil fem år efter instituttets endelige specificerede tabsopgørelse.
Pengeinstituttet afholder omkostningerne hertil.
Stk. 3. Overskud fra stiftelsesprovison og risikopræmie tilfalder statskassen.
Staten dækker underskud i forbindelse med administration af ordningen.
Administrative bestemmelser § 10. Vækstfondens bestyrelse, jf. § 3, stk. 1, i lov om Vækstfonden, træffer afgørelser efter denne lov eller efter regler fastsat i medfør af loven på grundlag af indstilling fra fondens sekretariat, jf. § 3, stk. 2, 1. pkt., i lov om Vækstfonden.
Bestyrelsen kan fastsætte regler for henlæggelse af visse afgørelser til sekretariatet. §§ 7, 8, 9, 10 og § 12, stk. 2, i lov om Vækstfonden finder tilsvarende anvendelse på Vækstfondens virksomhed efter denne lov.
 Stk. 2. Afgørelser truffet af Vækstfonden i henhold til denne lov eller efter regler fastsat i medfør af loven kan ikke indbringes for anden administrativ myndighed.
 § 11. Vækstfondens bestyrelse aflægger årligt et regnskab og budget samt en beretning om sin virksomhed efter denne lov til økonomi- og erhvervsministeren.
 Stk. 2. Økonomi- og erhvervsministeren kan til enhver tid afkræve fonden enhver oplysning, som ministeren anser for fornøden for tilsynet med fonden.
 § 12. Hvis et pengeinstitut afgiver urigtige eller vildledende oplysninger eller undlader at overholde sine forpligtelser i henhold til denne lov eller bestemmelser fastsat i medfør af denne lov, vil Vækstfonden træffe afgørelse om, at lånegarantier, der er udstedt på baggrund heraf, bortfalder.
Stk. 2. Er der foretaget garantiudbetalinger på et fejlagtigt grundlag, jf. stk. 1, vil Vækstfonden efterfølgende kræve disse betalt tilbage.
Beløbet forrentes fra tidspunktet for udbetaling efter principperne i renteloven.
 Stk. 3. Såfremt erklæringen fra det långivende pengeinstituts revisor om instituttets endelige tab på lånet, jf. § 9, stk. 2, viser, at der er foretaget garantiudbetalinger, der overstiger den ydede statsgaranti, træffer Vækstfonden afgørelse om tilbagebetaling af det for meget udbetalte garantibeløb.
 Ikrafttræden m.v.
 § 13. Loven træder i kraft dagen efter bekendtgørelse i Lovtidende.
 Stk. 2. Lovforslaget kan stadfæstes straks efter vedtagelsen.
 § 14. Loven gælder ikke for Grønland og Færøerne.
Bemærkninger til lovforslaget Almindelige bemærkninger Indholdsfortegnelse 1. Lovforslagets formål og baggrund Lovforslaget har til formål at lette det likviditetspres, som luftfartsselskaber og rejsebureauer har oplevet som følge af lukningen af luftrummet over Danmark forårsaget af vulkanudbruddet i Island i april 2010.
Vulkanudbruddet i Island i april 2010 medførte en længerevarende lukning af store dele af det europæiske luftrum forårsaget af askeskyen fra udbruddet.
Luftrummet over Danmark var lukket i perioden fra den 15. april til den 21. april 2010 som en følge af askeskyen, hvilket havde store økonomiske konsekvenser for især luftfartsselskaberne og rejsebureauerne, der var forhindrede i at udføre deres erhvervsvirksomhed i perioden og desuden har måttet afholde ekstraudgifter i forbindelse med strandede passagerer.
Lukningen af luftrummet over Danmark har således medført, at luftfartsselskaber og rejsebureauer har lidt væsentlige økonomiske tab på det danske marked.
Virksomheder i andre erhverv har også været berørt, men i langt mindre omfang.
Det skal blandt andet ses i lyset af, at luftfartsselskaber og rejsebureauer har en forpligtelse i forhold til de passagerer, der ikke er kommet af sted, eller som er strandet på en destination.
Den alvorlige situation og behovet for en hurtig reaktion er anerkendt af Kommissionen, som den 27. april 2010 udsendte en informationsnote med forslag til mulige tiltag.
Kommissionen vurderer, at medlemslandene hurtigt kan implementere kortsigtede tiltag, der kan lette likviditetspresset, og som ikke udgør statsstøtte, til fordel for luftfartsindustrien, herunder låne- og garantifaciliteter ydet på markedsvilkår.
 Det er på baggrund heraf efter regeringens opfattelse nødvendigt at etablere en dansk markedskonform ordning med garantifaciliteter for luftfartsselskaber og rejsebureauer, der driver erhverv på det danske marked, således at likviditetspresset lempes for selskaberne, der har likviditetsproblemer som en direkte følge af en ekstraordinær lukning af luftrummet over Danmark forårsaget af vulkanudbrud i Island i 2010.
2. Lovforslagets indhold Med lovforslaget etableres en ordning, hvor staten kan stille garanti for op til 80 pct. af pengeinstitutters udlån til visse luftfartsselskaber og rejsebureauer til dækning af tab lidt som følge af lukningen af luftrummet over Danmark i perioden fra den 15. april 2010 til den 21. april 2010. Ordningen er sammensat således, at der er mulighed for at lade ordningen gælde i eventuelle yderligere perioder i 2010, såfremt luftrummet over Danmark skulle blive lukket igen på baggrund af yderligere vulkanudbrud i Island.
Garantiordningen er markedskonform og opfylder Kommissionens betingelser for, hvornår en statslig garantiordning efter Kommissionens vurdering ikke indebærer statsstøtte, jf.
Kommissionens meddelelse af 20. juni 2008 om anvendelsen af EF-traktatens artikel 87 og 88 på statsstøtte i form af garantier (2008/C 155/02).
2.1. Virksomheder omfattet af garantiordningen Lovforslaget foreslås at omfatte udlån til luftfartsselskaber og rejsebureauer, idet disse erhverv er hårdest ramt af lukningen af luftrummet over Danmark.
For at leve op til deres forpligtelser har både luftfartsselskaberne og rejsebureauerne således allerede måttet afholde udgifter i forbindelse med strandede passagerer m.v., og i den forbindelse muligvis enten trukket på eksisterende kreditter eller optaget nye lån.
Garantiordningen skal sikre, at de virksomheder, som er likviditetsmæssigt presset, opnår statsgaranti for 80 pct. af deres lån til dækning af tab som følge af lukningen af luftrummet.
Det vil gælde i forhold til såvel eksisterende som nye lån.
Ordningen vil således på kort sigt kunne lette likviditetspresset hos virksomhederne.
Luftfartsselskaberne er hårdt ramt af lukningen af luftrummet over Danmark, idet de er forpligtede over for flypassagererne efter en række EU-regler om kompensation og bistand til luftfartspassagerer ved boardingafvisning, aflysning og lange forsinkelser.
Luftfartsselskaberne skønner, at deres tab i perioden fra den 15. april til 21. april 2010, hvor luftrummet var lukket over Danmark, udgør op til 800 mio. kr.
Rejsebureauerne er henset til deres forpligtelser efter lov nr. 472 af 30. juni 1993 om pakkerejser (pakkerejseloven) ligeledes hårdt ramt af lukningen af luftrummet over Danmark.
Rejsebureauernes tab hidrører især fra omkostninger, som påføres rejsebureauerne som følge af, at de skal dække deres kunders ophold og forplejning i den periode, de har været strandet i udlandet.
Rejsebureauerne har således afholdt omkostninger på vegne af kunder som følge af omsorgspligtbestemmelsen i pakkerejseloven, ifølge hvilken rejsebureauet skal dække de ekstraomkostninger som opstår på grund af f.eks. mang­len­de hjemrejsemulighed.
Rejsebranchen vurderer, at de danske rejsebureauers omkostninger til assistance til strandede kunder som en følge af lukningen over luftrummet over Danmark i perioden fra den 15. april til den 21. april 2010 vil være mindst 70-80 mio. kr.
Beløbet kan dog vise sig at være endnu større, når rejsebureauerne har modtaget alle regninger.
2.2. Kreditvurderingen af luftfartsselskaberne og rejsebureauerne Statsgarantien foreslås baseret på en individuel kreditvurdering foretaget af det pengeinstitut, som yder det underliggende lån, således at garantien følger Kommissionens betingelser for markedskonformitet, jf.
Kommissionens garantimeddelelse af 20. juni 2008.
 Det forhold, at statsgarantien maksimalt kan udgøre 80 pct. af et pengeinstituts udlån til et luftfartsselskab eller rejsebureau til dækning af deres tab i perioden, indebærer desuden, at pengeinstitutterne bærer en del af risikoen ved udlånet og dermed har et incitament til alene at yde statsgaranterede udlån til kreditværdige rejsebureauer eller luftfartsselskaber, som pengeinstituttet forventer, vil opfylde deres forpligtelser i henhold til låneengagementet.
2.3. Administration af garantiordningen Administrationen af ordningen varetages af Vækstfonden, der bl.a. har erfaring med administration af Vækstkaution-ordningen og dermed har en ekspertise, der med fordel kan benyttes ved administration af garantiordningen, der etableres ved denne lov.
Garantiordningen er sammensat på en måde, der gør, at administrationen i forbindelse hermed vil være meget begrænset.
Vækstfonden skal således træffe afgørelse om tilsagn eller afslag på ansøgninger om garanti på grundlag af objektive kriterier, herunder pengeinstituttets kreditvurdering.
Vækstfonden skal alene foretage en skønsmæssig vurdering i forbindelse med indplacering i risikoklasser, fastsættelse af risikopræmie, og for eksisterende lån kontrol af pengeinstituttets kreditvurdering, men fonden vil i den forbindelse kunne udnytte sine erfaringer fra Vækstkaution-ordningen.
 Det er således staten, der stiller garantien og foretager udbetalinger under garantien.
3. Økonomiske og administrative konsekvenser for det offentlige Lovforslaget skønnes ikke at have økonomiske eller administrative konsekvenser for regionerne og kommunerne.
Det er vanskeligt at vurdere præcist, hvor mange luftfartsselskaber og rejsebureauer, der vil gøre brug af garantiordningen.
Branchens eget skøn over deres mistede omsætning og ekstraudgifter ligger på ca. 880 mio. kr. fordelt med op til 800 mio. for luftfartsselskaberne og minimum 80 mio. kr. for rejsebureauerne.
Det vil dog formentlig langt fra være alle selskaber, der ønsker at gøre brug af garantiordningen, herunder bl.a. fordi de ikke længere er tilstrækkeligt pressede rent likviditetsmæssigt, eller fordi de alene har lidt et mindre tab.
 Garantipræmierne fastsættes således, at garantiordningen vil være markedskonform.
 Ved garantistillelse for nye lån forventes den årlige præmiesats for selskaber med den højeste kreditkvalitet at være ca. 0,57 pct. af garantisummen, mens selskaber med den laveste kreditkvalitet, der dog stadigvæk er kreditværdige, forventes at skulle betale ca. 5,5 pct. af garantisummen årligt i risikopræmie.
Ved garantistillelse for eksisterende lån indebærer Vækstfondens kontrol med kreditvurderingen, jf. § 8, stk. 1, at risikopræmien bliver højere grundet administrationsomkostninger forbundet med kontrollen.
I denne situation forventes den årlige præmiesats for selskaber med den højeste kreditkvalitet at være ca. 3,17 pct. af garantisummen, mens selskaber med den laveste kreditkvalitet, der dog stadigvæk er kreditværdige, forventes at skulle betale ca. 7,9 pct. af garantisummen årligt i risikopræmie.
Garantiordningen er derfor i udgangspunktet ikke forbundet med tab for staten.
Imidlertid kan det ikke udelukkes, at udviklingen generelt samt omstændigheder omkring de luftfartsselskaber og rejsebureauer, der vil benytte ordningen, kan føre til, at der fremkommer tab, men der budgetteres ikke med det.
Omkostningerne til etablering og drift af garantiordningen, herunder rapportering, udbetalinger i forbindelse med tab, revision, udfærdigelse af årsregnskab, mv. dækkes i første omgang af stiftelsesprovisionen, der udgør 2 pct. af garantisummen.
Et eventuelt underskud på ordningen forventes at kunne dækkes af præmieindtægterne.
Et eventuelt overskud på ordningen tilfalder staten.
4. Økonomiske og administrative konsekvenser for erhvervslivet Erhvervs- og Selskabsstyrelsens Center for Kvalitet i Erhvervsregulering (CKR) vurderer, at forslaget vil have direkte positive konsekvenser i form af reduceret tabsrisiko for de danske pengeinstitutter, der har ydet kredit til luftfartsselskaber og rejsebureauer.
Dette vil direkte betyde en styrkelse af luftfartsselskabernes og rejsebureauernes kreditværdighed.
CKR vurderer, at lovforslaget vil medføre begrænsede omstillingsbyrder for pengeinstitutterne, idet det långivende pengeinstitut skal indsende en ansøgning til Vækstfonden, hvilket vil indebære en omstillingsbyrde.
Hvis staten indfrier garantien, jf. den foreslåede § 9, stk. 2, skal det långivende pengeinstitiut indsende en specificeret tabsopgørelse.
Dette krav medfører ligeledes en omstillingsbyrde.
Forslaget vurderes ikke at ville medføre løbende administrative byrder.
Forslaget har været sendt til Erhvervs- og Selskabsstyrelsens Center for Kvalitet i Erhvervsregulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
 Forslaget vil have positive konsekvenser for de luftfartselskaber og rejsebureauer, der via et långivende pengeinstitut gør brug af garantiordningen, idet statsgarantien vil give luftfartselskaberne og rejsebureauerne mulighed for at få sikkerhed for 80 pct. af det tab, de har lidt som følge af lukningen af det danske luftrum forårsaget af vulkanudbrud i Island.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget har ikke konsekvenser i forhold til EU-retten, idet garantiordningen er markedskonform og derfor ikke indebærer statsstøtte.
 8. Hørte myndigheder og organisationer m.v.
 Grundet lovforslagets hastende karakter sendes lovforslaget i høring samtidig med fremsættelsen hos følgende myndigheder og organisationer:
 Advokatrådet, Arbejderbevægelsens Erhvervsråd, Arbejdsmarkedets Tillægspension (ATP), BARD, Danish Venture Capital and Private Equity Association, Danmarks Nationalbank, Danmarks Rederiforening, Danmarks Rejsebureau Forening, Danske Biludlejere, Dansk Erhverv, DI, Danske Advokater, Feriehusudlejernes Brancheforening, Forbrugerrådet, Finans og Leasing, Finansforbundet, Foreningen af Rejsearrangører i Danmark (RID), Finansrådet, Forbrugerombudsmanden, Forbrugerrådet, Foreningen af Statsautoriserede Revisorer, Foreningen Danske Revisorer, Foreningen Registrerede Revisorer, Forsikring & Pension, IATA, Lokale Pengeinstitutter, Lønmodtagernes Dyrtidsfond (LD), Pakkerejse-Ankenævnet, Regionale Bankers Forening, Rejsegarantifonden, Rigsrevisionen, Statens Luftfartsvæsen og Turistvognmændenes Arbejdsgiverforening.
Bemærkninger til lovforslagets enkelte bestemmelser Til § 1 Det foreslås, at der etableres en statslig garantiordning vedrørende pengeinstitutters udlån til rejseudbydere eller rejseformidlere, dvs. luftfartsselskaber og rejsebureauer, til dækning af disses tab lidt som følge af lukningen af luftrummet over Danmark forårsaget af vulkanudbrud i Island i 2010, såfremt luftfartsselskabet eller rejsebureauet vurderes at være kreditværdig.
Staten kan således ikke stille garanti for udlån til kriseramte virksomheder, som defineret i Fællesskabets rammebestemmelser for statsstøtte til redning og omstrukturering af kriseramte virksomheder, jf.
EUT C 244 af 1.10.2004, s. 2. Det er derfor en forudsætning for garantistillelsen, at det långivende pengeinstitut foretager en konkret kreditvurdering af det pågældende luftfartsselskab eller rejsebureau, og at denne kreditvurdering er afgørende for, om der kan stilles statsgaranti for lån optaget af luftfartsselskabet eller rejsebureauet.
Til § 2 Det foreslås, at ordningen skal finde anvendelse på udlån til rejseudbydere, formidlere eller formidlere for udenlandske rejseudbydere, der er registreret i Rejsegarantifonden.
Det følger af § 8, stk. 1, i lov om en rejsegarantifond, jf. lovbekendtgørelse nr. 1192 af 8. december 2009, at rejseudbydere, formidlere og formidlere for udenlandske rejseudbydere skal foretage anmeldelse til Rejsegarantifonden, som registrerer de pågældende i registeret.
Det følger endvidere af § 8, stk. 2, i lov om en rejsegarantifond, at rejseudbydere, formidlere og formidlere for udenlandske rejseudbydere kun må udbyde og sælge rejseydelser, såfremt de er registreret i Rejsegarantifonden.
 Rejseudbyder defineres i § 3, stk. 1, i rejsegarantifondloven, som enhver, der i eget navn til kunder udbyder eller sælger rejseydelser direkte eller gennem en formidler, medmindre denne virksomhed alene udøves lejlighedsvis.
 Formidlere defineres i § 3, stk. 2, i rejsegarantifondloven, som enhver, der udbyder eller sælger en rejseydelse i en indenlandsk rejseudbyders navn.
 Formidler for en udenlandsk rejseudbyder defineres i § 3, stk. 2, i rejsegarantifondloven som enhver, der udbyder eller sælger en rejseydelse i en udenlandsk rejseudbyders navn.
Det fremgår af bemærkningerne til lov nr. 518 af 12. juni 2009 om ændring af lov om en rejsegarantifond og lov om finansiel virksomhed, jf.
FT 2008-09, L 180, pkt. 3.1., at det alene er rejseudbydere af flytransport m.v., der er etableret i Danmark, der er omfattet af rejsegarantifondloven, og at det, som er afgørende for, om en rejseudbyder er etableret i Danmark, er, om arrangøren har et forretningssted eller en repræsentant i Danmark, som kunderne fysisk kan henvende sig til.
Det er uden betydning, hvilket land rejseydelsen udgår fra, eller om ferien finder sted i udlandet eller i Danmark.
Både danske og udenlandske luftfartsselskaber etableret i Danmark er omfattet af rejsegarantiordningen og skal derfor være registreret i Rejsegarantifonden.
Ordningen omfatter endvidere luftfartsselskaber, der af Statens Luftfartsvæsen har fået udstedt en licens efter Europaparlamentets og Rådets forordning (EF) nr. 1008/2008 af 24. september 2008 om fælles regler for driften af lufttrafiktjenester i Fællesskabet (omarbejdning) eller en koncession efter luftfartsloven.
Begrebet luftfartselskaber dækker bl.a. alle selskaber, der udfører lufttransport af passagerer, herunder helikopterselskaber og air-taxi-selskaber.
Til § 3 Det foreslås i bestemmelsen, at Vækstfonden skal administrere ordningen, og Vækstfonden indgår i den forbindelse en administrationsaftale med økonomi- og erhvervsministeren.
Vækstfonden vil således behandle ansøgninger om garantistillelse efter loven og meddele et pengeinstitut tilsagn om statsgaranti, når de objektive betingelser herfor er opfyldt.
Vækstfonden skal således påse, at de objektive kriterier for garantistillelse er opfyldt og vil på baggrund af det långivende pengeinstituts kreditvurdering af luftfartsselskabet eller rejsebureauet vurdere, hvilken risikopræmie der skal betales herfor.
Ved ansøgning om garanti for eksisterende udlån foretager Vækstfonden kontrol med pengeinstituttets kreditvurdering efter den foreslåede § 8, stk. 1. Det vil dog være staten og ikke Vækstfonden, der foretager eventuelle udbetalinger under garantien, jf. den foreslåede § 9, stk. 1, og dækker eventuelle tab i forbindelse med ordningen, jf. den foreslåede § 9, stk. 3, 2. pkt.
 Vækstfonden er et selvstændigt, særligt forvaltningssubjekt etableret ved lov om vækstfonden, jf. lovbekendtgørelse nr. 549 af 1. juli 2002 med senere ændringer (vækstfondloven). Forvaltningsloven finder anvendelse på Vækstfondens virksomhed, hvilket indebærer, at Vækstfondens afgørelser om garantistillelse er afgørelser i forvaltningslovens forstand.
 Offentlighedslovens regler om aktindsigt finder ikke anvendelse på Vækstfondens virksomhed, jf. vækstfondlovens § 12, stk. 2, hvorefter formanden, bestyrelsesmedlemmerne og ansatte i fonden under ansvar efter straffelovens §§ 152-152f er forpligtede til over for uvedkommende at hemmeligholde, hvad de gennem deres virksomhed bliver vidende om.
 Vækstfondens administration af den midlertidige statsgarantiordning falder uden for Vækstfondens sædvanlige formål, som angivet i § 1 i vækstfondloven, og er dermed adskilt fra Vækstfondens opgaver i medfør af vækstfondloven, hvilket skal ses i lyset af, at der er tale om en ekstraordinær ordning af begrænset tidsmæssig udstrækning.
Ordningen er således afskærmet fra Vækstfondens egenkapital og øvrige ordninger i den forstand, at Vækstfondens indtægter og udgifter i forbindelse med ordningen holdes adskilt fra Vækstfondens øvrige midler.
Vækstfonden dækker sine udgifter til administration af ordningen via opkrævning af stiftelsesprovision, jf. den foreslåede § 7, stk. 2.
Til § 4 Det foreslås i stk. 1, at der kan stilles statsgaranti for højst 80 pct. af et pengeinstituts konkrete udlån til dæk­ning af luftfartsselskabets eller rejsebureauets tab på det danske marked som følge af lukningen af luftrummet over Danmark i perioden fra den 15. til den 21. april 2010 på grund af askeskyen fra vulkanudbruddet i Island.
Dette indebærer, at garantien nedsættes forholdsmæssigt, efterhånden som lånet tilbagebetales, så garantien ikke på noget tidspunkt dækker mere end 80 pct. af det konkrete udlån.
Der kan stilles garanti for såvel nye som eksisterende lån.
Det er en forudsætning for garantistillelsen, at der så vidt muligt stilles anden sikkerhed for det statsgaranterede lån i det omfang, der er stillet anden sikkerhed for låntagers øvrige lån i pengeinstituttet, således at der så vidt muligt foretages en ligelig fordeling af anden sikkerhedsstillelse, jf. den foreslåede § 8, stk. 2.
For så vidt angår en garanti stillet for en kassekredit, vil denne kunne udgøre op til 80 pct. af det maksimalt tilladte træk på kreditten.
Det er således i den forbindelse trækningsretten, der er afgørende for garantiens omfang, og garantien vil ikke ændres som en følge af træk på kreditten.
 Omlægning af statsgaranterede lån indebærer en ændring af låneforholdet, der vil medføre, at statsgarantien bortfalder.
 Luftfartsselskabet eller rejsebureauet kan efter stk. 2 vælge mellem at opgøre tabet som enten det skønnede tab i perioden eller det præcise tab i perioden.
 Luftfartsselskabet eller rejsebureauet kan således vælge at opgøre tabet som omsætningstabet på det danske marked i perioden set i forhold til den gennemsnitlige daglige omsætning i 1. kvartal 2010 tillagt 20 pct. af omsætningstabet som kompensation for omkostninger i forbindelse med ekstra indkvartering af og forplejning til strandede passagerer.
 Luftfartsselskabet eller rejsebureauet kan alternativt vælge at opgøre tabet som omsætningstabet på det danske marked i perioden set i forhold til den gennemsnitlige daglige omsætning i måneden forud for perioden tillagt de dokumenterbare situationsspecifikke meromkostninger som følge af lukningen af luftrummet i perioden f.eks. omkostninger, som aktøren har haft i forbindelse med ekstra indkvartering og forplejning af strandede passagerer, fratrukket situationsspecifikke besparelser vedrørende f.eks. brændstof, lufthavnsafgifter og catering.
Såfremt virksomheden er en del af en koncern, opgøres tabet samlet for koncernen.
Koncernafgrænsningen skal forstås i lighed med det selskabsretlige koncernbegreb.
Ifølge koncerndefinitionen omfatter koncernen en modervirksomhed (moderselskab) og en eller flere dattervirksomheder, hvor modervirksomheden øver en bestemmende indflydelse på dattervirksomhederne.
Indflydelsen kan være baseret på ejerskab af andele, som giver adgang til flertallet af stemmerne, aftaler med (andre) ejere, men kan også foreligge, hvor modervirksomheden besidder et mindretal af stemmerne, mens de øvrige stemmer er spredt på mange inaktive ejere.
Ved etablering af et koncernforhold medtages dattervirksomheden fra den dag, hvor den bestemmende indflydelse opstår.
Dette følger af, at opnåelsen af den bestemmende indflydelse skal sidestilles med, at koncernen overtager alle dattervirksomhedens enkeltdele (aktiver og forpligtelser).
 Opgørelsen af nettotabet vil ikke blive kontrolleret på forhånd, men såfremt garantien kommer til udbetaling, vil opgørelsen af nettotabet blive kontrolleret, jf. den foreslåede § 9, stk. 1 og 2.
Der foreslås i stk. 3 en minimumsgrænse for, hvilke tab der kan stilles garanti for lånefinansieringen af.
Der kan således ikke stilles statsgaranti for udlån til dækning af tab på mindre end 100.000 kr.
Det foreslås i stk. 4, at økonomi- og erhvervsministeren kan fastsætte regler om, at garantiordningen skal finde anvendelse på udlån til dækning af tab lidt i andre perioder udover perioden fra den 15. til den 21. april 2010. Det er hensigten, at garantiordningen kun skal finde anvendelse på yderligere perioder, såfremt luftrummet over Danmark bliver lukket igen på grund af vulkanudbrud i Island.
Ansøgningsfristen den 31. december 2010 sætter dog en tidsmæssig grænse for, hvilke islandske vulkanudbrud der kan forårsage, at garantiordningen finder anvendelse i yderligere perioder, idet ansøgningsfristen indebærer, at garantiordningen alene vil kunne finde anvendelse i vulkanudbrud og en heraf følgende lukning af luftrummet over Danmark i 2010.
Til § 5 Ansøgningsfristen er i den foreslåede stk. 1 fastlagt til den 31. december 2010, hvilket skal ses i lyset af, at der er tale om en midlertidig ordning til imødekommelse af luftfartselskabers og rejsebureauers akutte likviditetsmæssige problemer forårsaget af lukningen af luftrummet som en følge af vulkanudbruddet i april 2010 og eventuelt andre islandske vulkanudbrud i 2010.
I den foreslåede stk. 2 angives, hvilke oplysninger, det foreslås, en ansøgning om statsgaranti skal indeholde.
Der er for det første tale om oplysninger om luftfartselskabets eller rejsebureauets tab opgjort efter den foreslåede § 4, stk. 2, nr. 1 eller 2, som der ansøges om statsgaranti for udlån til, jf. nr. 1, og dokumentation herfor.
Herefter er der tale om oplysninger om pengeinstituttets kreditvurdering af luftfartselskabet eller rejsebureauet, jf. nr. 2. Kreditvurderingen skal indeholde oplysninger om grundlaget for kreditvurderingen og en angivelse af de faktorer, som pengeinstituttet har tillagt vægt ved kreditvurderingen.
Efter den foreslåede stk. 3 kan økonomi- og erhvervsministeren fastsætte regler om ansøgningsproceduren og krav til ansøgningen, herunder for eksempel om indsendelse af finansielle nøgletal fra det pågældende luftfartselskab eller rejsebureau til brug for placering af luftfartselskabet eller rejsebureauet i en risikoklasse og den heraf afhængige opgørelse af risikopræmien, herunder for eksempel de senest reviderede årsregnskaber og eventuelle perioderegnskaber for virksomheden, oversigt over bankens engagementer med virksomheden, redegørelse for pengeinstituttets samlede kreditvurdering af virksomheden samt opgørelse over det likviditetstab, der ligger til grund for udmålingen af garantibeløbet. Økonomi- og erhvervsministeren kan desuden fastsætte regler om, at pengeinstitutterne elektronisk registrerer virksomheden i et dertil hørende administrationssystem og i den forbindelse indtaster de nøgletal for virksomheden, som benyttes til at beregne risikoklassen og risikopræmien.
Sideløbende vil pengeinstitutterne have mulighed for at fremsende materialet som anført i stk. 2. Garantien vil være aktiv, når den første præmie er indbetalt.
Til § 6 Vækstfonden vil efter den foreslåede stk. 1 i forbindelse med behandling af en ansøgning om statsgaranti kunne kræve samtlige oplysninger af det långivende pengeinstitut, som efter Vækstfondens vurdering er nødvendige for, at Vækstfonden kan træffe afgørelse om, hvorvidt der kan meddeles pengeinstituttet tilsagn om statsgaranti.
Vækstfonden kan således udover oplysningerne nævnt i den foreslåede § 5, stk. 2, kræve yderligere nødvendige oplysninger.
 Det foreslås i stk. 2, at Vækstfonden vil meddele afslag på statsgaranti for udlån til virksomheder, der vurderes ikke at være kreditværdige på grundlag af pengeinstituttets kreditvurdering eller Vækstfondens vurdering, der foretages efter den foreslåede § 8, stk. 1.
Til § 7 Efter stk. 1, kan staten alene stille garantier med en løbetid på højst 3 år.
Løbetiden vil afhænge af garantien, og det underliggende låns karakteristika, herunder garantibeløbets størrelse.
Løbetiden vil blive aftalt med pengeinstituttet og vil blive fastsat under hensynstagen til risikopræmien, der skal ydes for lånet.
Vækstfonden fastsætter efter stk. 2 en individuel årlig risikopræmie for det låntagende luftfartsselskab eller rejsebureau som betaling for en statsgaranti, således at risikopræmien udgør en procentdel af garantibeløbet afhængig af den individuelle risikovurdering af det pågældende luftfartsselskab eller rejsebureau.
Beregningen foretages på grundlag af de regler herom, som økonomi- og erhvervsministeren fastsætter i medfør af den foreslåede stk. 3.
Ved den individuelle risikovurdering skal der tages hensyn til garantien og det underliggende låns karakteristika, herunder garantibeløbets størrelse/varighed samt sandsynligheden for, at låntageren misligholder sine forpligtelser.
Med udgangspunkt i pengeinstitutternes kreditvurdering opereres med en præmie differentieret efter risikoklasser.
Placeringen i en risikoklasse foretages på grundlag af finansielle nøgletal for det pågældende luftfartsselskab eller rejsebureau for 2008 og 2009. I forbindelse med engagementer på over 10 mio. kr. foretages der desuden en objektiv vurdering af nøgletal for de første 3 måneder i 2010.
 Ved garantistillelse for nye lån forventes den årlige præmiesats for selskaber med den højeste kreditkvalitet at være ca. 0,57 pct. af garantisummen, mens selskaber med den laveste kreditkvalitet, der dog stadigvæk er kreditværdige, forventes at skulle betale ca. 5,5 pct. af garantisummen årligt i risikopræmie.
Ved garantistillelse for eksisterende lån indebærer Vækstfondens kontrol med kreditvurderingen, jf. § 8, stk. 1, at risikopræmien bliver højere grundet administrationsomkostninger forbundet med kontrollen.
I denne situation forventes den årlige præmiesats for selskaber med den højeste kreditkvalitet at være ca. 3,17 pct. af garantisummen, mens selskaber med den laveste kreditkvalitet, der dog stadigvæk er kreditværdige, forventes at skulle betale ca. 7,9 pct. af garantisummen årligt i risikopræmie.
 Overskud hidrørende fra opkrævede risikopræmier i forbindelse med garantistillelse tilfalder statskassen, jf. den foreslåede § 9, stk. 3, 1. pkt.
Efter stk. 2, fastsætter Vækstfonden desuden en stiftelsesprovision på 2 pct. af garantisummen til dækning af fondens omkostninger i forbindelse med administration af ordningen.
Det er hensigten, at denne del af ordningen skal hvile i sig selv, således at stiftelsesprovisionen dækker administrationsomkostningerne fuldt ud.
Eventuelle overskud tilfalder staten, jf .den foreslåede § 9, stk. 3, 1. pkt.
Eventuelle underskud vil blive dækket af staten, der i videst mulig omfang vil dække underskuddet via opkrævede risikopræmier, jf. den foreslåede § 9, stk. 3, 2. pkt.
Økonomi- og erhvervsministeren bemyndiges i stk. 3 til at fastsætte regler om rammer for garantistillelsen.
Det er hensigten, at ministeren skal fastsætte regler om beregningsmetoden for risikopræmier, hvoraf det vil fremgå, at rejseudbyderne og rejseformidlerne vil blive inddelt i risikoklasser på baggrund af de økonomiske oplysninger, der fremgår af den foreslåede § 7, stk. 2, og at risikopræmien fastsættes på baggrund heraf.
Til § 8 Det foreslås, at Vækstfonden for eksisterende udlån foretager kontrol med pengeinstituttets kreditvurdering.
Vækstfonden kontrollerer således, om selskabet, efter Vækstfondens vurdering, er placeret i den korrekte risikoklasse, der er afgørende for fastsættelse af risikopræmie, jf. § 7, stk. 2, samt at tabsopgørelsen, der ligger til grund for ansøgningen, er korrekt.
 Det foreslås i stk. 2, at der skal stilles anden sikkerhed for det statsgaranterede lån i det omfang, der er stillet anden sikkerhed for låntagers øvrige lån i pengeinstituttet, således at der foretages en ligelig fordeling af anden sikkerhedsstillelse.
Til § 9 Det fremgår af stk. 1, at staten indfrier en garanti efter påkrav, når den er forfalden til betaling.
Det er således staten, der på baggrund af pengeinstituttets tabsopgørelse udbetaler penge til det långivende pengeinstitut under statsgarantien.
Det er en forudsætning herfor, at anden sikkerhed i form af pant m.v. realiseres før beregning af statens udbetaling under garantien, således af staten udbetaler et beløb svarende til højst 80 pct. af pengeinstituttets tab efter realisering af anden sikkerhed.
Tab i forbindelse med udbetaling under garantien bæres af staten, der i videst mulig udstrækning vil søge tabet dækket via opkrævet risikopræmie, jf. den foreslåede § 7, stk. 2. Økonomi- og erhvervsministeren kan i bekendtgørelsen, der udstedes i medfør af § 7, stk. 3, fastlægge retningslinjer for, hvorvidt, der kan foretages a contoudbetalinger af garantien til det långivende pengeinstitut, selvom det endelige tab, som staten skal dække i henhold til ordningen, endnu ikke er opgjort.
 Efter stk. 2 kan Vækstfonden forlange en erklæring fra det långivende pengeinstituts revisor om instituttets endelige tab indtil fem år efter instituttets endelige tabsopgørelse, og pengeinstituttet afholder omkostningerne til udarbejdelse af denne erklæring.
Efter stk. 3 vil et overskud hidrørende fra såvel opkrævet stiftelsesprovision som risikopræmier i forbindelse med garantistillelse tilfalde statskassen.
Et eventuelt underskud i forbindelse med ordningen vil blive dækket af staten.
Dette indebærer for det første, at udbetalinger under garantien foretages af staten, og for det andet, at et eventuelt underskud i forbindelse med Vækstfondens administration af ordningen vil blive dækket af staten.
Sådanne underskud vil så vidt muligt blive dækket af opkrævet stiftelsesprovision og af de opkrævede risikopræmier.
Til § 10 Det er efter stk. 1 som udgangspunkt bestyrelsen, der træffer afgørelser efter loven eller regler fastsat i medfør heraf.
Fondens sekretariat afgiver en indstilling til brug herfor.
Bestyrelsen kan dog uddelegere afgørelseskompetencen til sekretariatet.
Bestemmelserne om tilsyn og revision, der fremgår af §§ 7, 8, 9, 10 og § 12, stk. 2, i lov om Vækstfonden, finder tilsvarende anvendelse på Vækstfondens virksomhed efter denne lov.
 Det fastslås i stk. 2, at Vækstfondens afgørelser efter loven ikke kan indbringes for anden administrativ myndighed.
Til § 11 Efter stk. 1, aflægger bestyrelsen et årligt regnskab, en beretning om sin virksomhed efter loven samt årsregnskab og årsbudget for garantier udstedt efter loven til økonomi- og erhvervsministeren.
Det årlige regnskab for ordningen vil indgå i Vækstfondens samlede årsregnskab, der revideres af Rigsrevisionen, jf. vækstfondlovens § 8. Årsregnskabet samt beretningen vil indgå til økonomi- og erhvervsministerens tilsyn med Vækstfonden efter § 7 i vækstfondloven.
 Økonomi- og erhvervsministeren kan efter stk. 2 kræve oplysninger af Vækstfonden til brug for ministerens tilsyn med vækstfonden.
Til § 12 Det foreslås i stk. 1, at såfremt et pengeinstitut afgiver urigtige eller vildledende oplysninger eller undlader at overholde sine forpligtelser i henhold til loven eller bestemmelser fastsat i medfør af loven, vil det medføre, at en lånegaranti, der er udstedt på baggrund heraf, bortfalder efter Vækstfondens afgørelse herom.
Vækstfondlovens § 12, stk. 3, hvorefter en afgivelse af urigtige eller vildledende oplysninger eller fortielse af oplysninger af betydning for en sags afgørelse sanktioneres med bøde eller fængselsstraf, finder ikke anvendelse på Vækstfondens virksomhed efter denne lov.
Men straffelovens bestemmelser finder også anvendelse her.
Det foreslås i stk. 2, at Vækstfonden vil kræve garantiudbetalinger, der er foretaget på grundlag af et urigtigt grundlag, herunder urigtige eller vildledende oplysninger, tilbagebetalt af det pågældende pengeinstitut.
Beløbet forrentes fra tidspunktet for udbetaling efter principperne i renteloven.
 Efter den foreslåede stk. 3, vil Vækstfonden, såfremt erklæringen fra det långivende pengeinstituts revisor om instituttets endelige tab på lånet, jf. § 9, stk. 2, viser, at der er foretaget garantiudbetalinger, der overstiger den ydede statsgaranti, træffe afgørelse om tilbagebetaling af det for meget udbetalte garantibeløb.
Til § 13 Det foreslås i stk. 1, at loven grundet lovforslagets hastende karakter skal træde i kraft dagen efter bekendtgørelse i Lovtidende.
 Det foreslås i stk. 2, at lovforslaget grundet lovforslagets hastende karakter kan stadfæstes straks efter vedtagelsen.
Til § 14 Det foreslås, at loven ikke skal gælde for Færøerne og Grønland.
