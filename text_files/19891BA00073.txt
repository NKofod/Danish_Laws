Nr BSF 73 Forslag til folketingsbeslutning om sikkerheden på passagerskibe i dansk  

 rutefart Fremsat af Nyrup Rasmussen (S) Svend Andersen (S) Ole Espersen (S) Lissa  

 Mathiasen (S) Tove Lindbo Larsen (S) Kelm-Hansen (S) den 26. april 1990 Det pålægges regeringen at tage de nødvendige initiativer til at sikre 1. at danske sikkerheds- og arbejdsmiljøbestemmelser som et minimum  

 omfatter alle passagerskibe, som sejler mellem danske havne i fast rutefart, 2. at gældende danske sikkerhedsregler gennemgås i alle detaljer med  

 henblik på at gennemføre opstramninger, hvor det skønnes nødvendigt i  

 samarbejde med andre nordiske og europæiske lande, 3. at misbrug af bekvemmelighedsflag imødegås ved, at passagerskibe i fast  

 rutefart på danske havne påbydes at føre et af anløbslandenes flag.
Det  

 indebærer, at et skib i fast fart mellem Norge og Danmark fører norsk eller  

 dansk flag, et skib i fart mellem Sverige og Danmark svensk eller dansk flag  

 og så fremdeles.
Herved sikres, at de pågældende skibe bemandes i henhold til  

 de i flaglandet gældende regler.
Det indebærer vel at mærke overholdelse af  

 de »rene« flags regler - ikke DIS' regler,  

 bekvemmelighedsflagsregler eller andre ordninger, som kan anvendes til at  

 undvige sikkerheds- og bemandingsbestemmelser, 4. at der indledes forhandlinger med de enkelte anløbslande med henblik  

 på, at de gældende nationale sikkerhedsbestemmelser mindst lever op til  

 ajourførte danske sikkerhedskrav, 5. at det danske skibstilsyn styrkes, både når det gælder uddannelse,  

 ressourcer, speciale m.v. såvel for skibes passager- som for godstransport.  

 Det er og må forblive en samfundsopgave at varetage sikkerhedsopsynet med  

 såvel passager- som godstransportskibe, 6. at samtlige passagerskibe i rutefart, som anløber danske havne,  

 gennemgås hurtigst muligt for at sikre, at gældende sikkerhedskrav i henhold  

 til danske minimumsbestemmelser er opfyldt, 7. at straffeloven revideres, hvis det er nødvendigt for at sikre, at brug  

 af bekvemmelighedsflag ikke vanskeliggør eller reelt umuliggør, at ansvaret  

 for skibskatastrofer placeres, 8. at de gældende regler om søforklaring ændres, således at det sikres, at  

 det offentliges interesse i en så sikker og upartisk fastlæggelse af det  

 faktisk passerede tilgodeses i størst muligt omfang, 9. at regeringen fastholder ovenstående principper under de nu indledte  

 drøftelser i det fælles nordiske udvalg, som er nedsat efter  

 skibskatastrofen.
Bemærkninger til forslaget Omstændighederne bag »Scandinavian Star«-katastrofen har bl.a.  

 afsløret:
- at den udbredte anvendelse af bekvemmelighedsflag indebærer helt  

 uacceptable forringelser af sikkerhedsforholdene på passagerskibe og en  

 ansvarsforflygtigelse, der ganske enkelt er uacceptabel for Danmark, - at sikkerhedsbestemmelserne på »Scandinavian Star« ikke var  

 overholdt på sejltidspunktet, - at brandslukningsberedskab og redningsbådsforhold m.v. ikke var sikret i  

 henhold til gældende sikkerhedsbestemmelser - heller ikke efter de mindre  

 restriktive internationale minimumsstandarder, - at personalet ikke var uddannet til varetagelse af sikkerhedsopgaver, - at passagererne ikke var informeret om gældende sikkerhedsforhold på  

 »Scandinavian Star«, - at danske sikkerhedsbestemmelser på en række afgørende områder er  

 videregående end de gældende internationale minimumsbestemmelser, - at retsforfølgelse efter dansk eller norsk lovgivning vanskeliggøres -  

 eller umuliggøres i værste fald - på grund af rederiets indregistrering af  

 »Scandinavian Star« under bekvemmelighedsflag i Bahamas.
Det må aldrig være muligt at »tjene på« eller »konkurrere  

 på« sikkerheden på skibe, som registreres under bekvemmelighedsflag.
På  

 den baggrund bør alle kræfter sættes ind - ved at ændre på lovgivning,  

 sikkerhedsbestemmelser, internationale aftaler m.v. - således at det kan  

 undgås, at lignende katastrofer gentager sig fremover.
