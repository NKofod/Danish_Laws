Nr BSF 131 Forslag til folketingsbeslutning om videregående uddannelser i tyndt  

 befolkede egne af landet og om oprettelse af samfundsvidenskabelige  

 bacheloruddannelser ved Sydjysk Universitetscenter Fremsat af Kjeld Rahbæk Møller (SF) Aage Frandsen (SF) Ulla Tørnæs (V)  

 Hanne Severinsen (V) den 7. maj 1996 Folketinget opfordrer undervisningsministeren til 1) at nedsætte et udvalg til a) at analysere mulighederne for en bedre koordinering af de videregående  

 uddannelsesinstitutioner i tyndt befolkede egne af landet med henblik på en  

 bedre ressourceanvendelse, b) i samarbejde med uddannelsesinstitutionerne at undersøge barriererne  

 for lettere meritoverførsel med henblik på at opnå et mere smidigt  

 uddannelsessystem og 2) at optage forhandlinger med Sydjysk Universitetscenter om oprettelse af  

 et antal bacheloruddannelser inden for det samfundsvidenskabelige fagområde.
Bemærkninger til forslaget De unges lyst til at tage en uddannelse er fortsat meget stor.
Det er  

 glædeligt, men rejser også nogle problemer.
Bl.a. sker der en samling af de  

 unge i de store universitetsbyer.
Sidstnævnte fænomen skaber det problem, at mens der på en række fag er  

 arbejdsløshed blandt akademikere i de store byer, er de tyndt befolkede egne  

 underforsynet med akademisk arbejdskraft.
Ikke sjældent har virksomheder,  

 hvis hovedsæde er placeret i landområder, af denne grund placeret deres  

 udviklingsafdeling i byområderne i stedet for i nær tilknytning til selve  

 produktionen.
 Nogle typer videregående uddannelsesinstitutioner er forholdsvis jævnt  

 fordelt i landet, men det er vanskeligt for de mange små, stærkt  

 specialiserede institutioner at skabe en overordnet strategi, ligesom miljøet  

 i og omkring institutionerne vanskeligt kan matche miljøet på de store  

 universiteter.
 I de øvrige nordiske lande, hvor problemet af geografiske grunde er endnu  

 større, har man udviklet modeller, som Danmark med fordel kan lade sig  

 inspirere af.
Eksempelvis har man i Karlstad i Sverige samlet alle de videregående  

 uddannelser i en institution med fælles ledelse, der blandt andet fastlægger,  

 hvad der skal udbydes af fag.
Herved kan ressourcerne fordeles langt mere  

 hensigtsmæssigt.
Generelt har man i både Norge og Sverige oprettet regionale  

 uddannelsesinstitutioner, der ud over at udbyde mellemlange videregående  

 uddannelser, også udbyder universitetsuddannelser indtil bachelorniveau.
Hvis  

 de uddannelsessøgende derefter vil fortsætte til kandidat- eller  

 ph.d.-niveau, må de læse videre på et af universiteterne.
Hvis en sådan model skal kunne fungere i Danmark, vil det kræve større  

 fleksibilitet i uddannelsessystemet.
Eksempelvis er det i Sverige nemmere at  

 kombinere på tværs af forskellige fag.
Ligeledes er det nemmere at  

 meritoverføre end i det danske uddannelsessystem, hvor det er vanskeligt at  

 få overført fag fra en uddannelse til en anden, hvorved en del af  

 fleksibiliteten går tabt.
Også en større grad af samlæsning ville forbedre  

 ressourceanvendelsen i det danske uddannelsessystem.
 Ad forslagets punkt 1a:
Det foreslåede udvalg skal gennemgå de videregående  

 uddannelsesinstitutioner i de egne af landet, hvor der ikke findes  

 universiteter, med henblik på sammenlægning eller i hvert fald en bedre  

 koordinering mellem institutionerne.
Målet skal være at opbygge  

 uddannelsesinstitutioner, der mere fleksibelt end de nuværende adskilte og  

 stærkt specialiserede institutioner kan prioritere deres udbud efter behov og  

 herunder eventuelt udbyde nye bacheloruddannelser i samarbejde med et af  

 universiteterne.
Målet er uden en yderligere spredning af forskningsressourcerne at sikre  

 alle egne af landet en bedre betjening med uddannelsespladser og en bedre  

 forsyning med færdiguddannede.
Der kan især peges på to områder - ud over den  

 sydlige del af Jylland - hvor der er behov for en bedre forsyning med  

 uddannelssinstitutioner, nemlig Midtvestjylland og  

 Sydsjælland/Lolland-Falster.
 Ad forslagets punkt 1b:
Det er institutionerne selv, der skal give merit for uddannelse ved andre  

 institutioner.
Der er gode grunde til, at det er sådan, men desværre  

 misbruger institutionerne denne situation til i vidt omfang kun at godkende  

 kursusindhold, der er helt identisk med institutionens eget.
Derved  

 forhindres såvel faglig som geografisk mobilitet, og uddannelsessystemet  

 bliver urimeligt stift.
Derfor skal det foreslåede udvalg sammen med institutionerne gennemgå  

 barriererne med henblik på at opnå et mere smidigt system, hvor det er  

 lettere at skifte fra en institution til en anden, ligesom det bør være  

 lettere at skifte mellem nært beslægtede fag mellem bachelor- og  

 kandidatniveau.
I sidstnævnte tilfælde kan der være tale om, at institutionen  

 stiller krav om enkelte supplerende kurser som betingelse for at optage en  

 bachelor med en anden baggrund på deres kandidatuddannelse.
 Ad forslagets punkt 2:
Når målet er at sikre de forskellige dele af landet en bedre forsyning med  

 uddannelsespladser, er det nødvendigt at se på, om der findes uudnyttet  

 kapacitet.
Og her falder Sydjysk Universitetscenter i øjnene.  

 Universitetscentret har gennem mange år opbygget en forskningskapacitet og  

 dermed en kapacitet til at yde forskningsbaseret undervisning.
Men foreløbig  

 har universitetscentret ikke haft lov til at udnytte denne mulighed.
Universitetscentrets forskning finder især sted inden for  

 samfundsvidenskaberne.
Det foreslås derfor at give universitetscentret lov  

 til at uddanne bachelorer, i første omgang inden for samfundsfagene.
Forslagsstillerne har ikke med forslaget taget stilling til, hvilke  

 samfundsvidenskabelige uddannelser der bør udbydes på Sydjysk  

 Universitetscenter.
Dette må afhænge dels af SUC's egen vurdering af  

 mulighederne og dels af andre universiteters vurdering.
Da de uddannede  

 bachelorer skal have lov til at fortsætte til en kandidatgrad, hvis de ønsker  

 det, skal universitetscentret derfor aftale med andre universiteter, at de  

 uddannede bachelorer kan fortsætte uddannelsen der.
Det vil naturligvis kun  

 kunne lade sig gøre, hvis de modtagende universiteter skønner, at der er tale  

 om et fagområde, hvor SUC råder over den tilstrækkelige ekspertise.
Forslagsstillerne har heller ikke taget stilling til antallet af  

 uddannelsespladser, der bør udbydes.
Også her er de begrænsende faktorer  

 SUC's egen vurdering af kapaciteten og antallet af bachelorer, som andre  

 universiteter er villige til at uddanne til kandidater.
Til gengæld er der spændende muligheder i at oprette en  

 universitetsuddannelse i Esbjerg.
Al erfaring viser, at både de unges  

 tilbøjelighed til at søge en uddannelse og arbejdsgivernes mulighed for at få  

 kvalificeret arbejdskraft øges, når der oprettes en uddannelse i et  

 lokalområde.
Endvidere vil bacheloruddannelser i Esbjerg givetvis medføre større viden  

 om, hvorvidt der findes eller kan opdyrkes et arbejdsmarked for bachelorer.  

 Al erfaring taler nemlig for, at nogle af de uddannede bachelorer vil  

 undersøge mulighederne for at få job med baggrund i en bachelorgrad, før de  

 rejser til en anden by for at læse videre til kandidat.
Derved vil der også  

 være større motivation for institutionerne til at udvikle brugbare afrundede  

 bachelormodeller.
 Uagtet oprettelsen af bacheloruddannelser ved SUC bør institutionen indgå  

 i det i punkt 1 nævnte udvalgs overvejelser.
