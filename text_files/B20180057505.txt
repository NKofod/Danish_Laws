Bekendtgørelse om brucellose hos svin I medfør af § 27, stk. 2, § 29, § 30, stk. 1 og 3, § 34, stk. 1, § 47, stk. 1, § 53, stk. 1, § 62 og § 70, stk. 3, i lov om hold af dyr, jf. lovbekendtgørelse nr. 21 af 11. januar 2018, fastsættes efter bemyndigelse i henhold til § 7, nr. 1, og § 10, stk. 1, nr. 1 og 3, i bekendtgørelse nr. 1592 af 15. december 2017 om Fødevarestyrelsens opgaver og beføjelser:
Anvendelsesområde og definitioner § 1. Denne bekendtgørelse finder anvendelse på svin, herunder vildsvin samt enhver krydsning heraf.
 Stk. 2. Ved brucellose hos svin forstås enhver infektion med brucellabakterier hos svin.
Anmeldepligt og undersøgelser § 2. Den ansvarlige for en besætning skal straks tilkalde en dyrlæge ved mistanke om forekomst af brucellose i besætningen.
Stk. 2. Tilkaldelse af dyrlæge skal ske, når 1) der er et væsentligt forøget antal kastninger eller omløbninger i besætningen, eller 2) der hos orner ses hævede testikler.
 § 3. Opretholdes mistanken, eller får en dyrlæge i forbindelse med sit arbejde mistanke om brucellose i en besætning, skal dyrlægen straks underrette Fødevarestyrelsen og efter dennes anvisninger udtage og indsende materiale til undersøgelse på DTU Veterinærinstituttet.
 § 4. Fødevarestyrelsen kan påbyde den ansvarlige for en besætning at lade blodprøver eller andet materiale blive udtaget, indsendt og undersøgt for forekomst af brucellose i forbindelse med risiko for smittespredning, ved områdeundersøgelse eller lignende og ved hold af svin på friland.
 Stk. 2. Fødevarestyrelsen kan i forbindelse med undersøgelsen påbyde, at der ikke må til- eller fraføres besætningen dyr af modtagelige arter, før resultatet af undersøgelsen foreligger.
Mistænkte eller smittede besætninger § 5. Fødevarestyrelsen kan anse en besætning, der er omfattet af §§ 2 og 3, som mistænkt for at være smittet med brucellose.
Stk. 2. Endvidere kan Fødevarestyrelsen anse en besætning som mistænkt for at være smittet med brucellose, hvis 1) den har fået tilført dyr fra eller på anden måde har haft kontakt med en mistænkt eller smittet besætning, 2) der ved blodprøveundersøgelse af svin fra besætningen er fundet positiv serologisk reaktion for brucellose, eller 3) der på eller i umiddelbar nærhed af en frilandsbesætning er fundet en eller flere harer inficeret med brucellabakterier.
 Stk. 3. Mistanken om smitte med brucellose i en besætning opretholdes, indtil den endeligt af- eller bekræftes, jf. §§ 7 og 8.
§ 6. Fødevarestyrelsen kan påbyde den ansvarlige for en besætning, der er mistænkt for eller smittet med brucellose, 1) at lade udtage og indsende blodprøver eller andet materiale fra svinene til undersøgelse for brucellose, 2) at træffe forholdsregler, der har betydning for kontrol med og bekæmpelse af sygdomme, herunder om tilintetgørelse af inficeret materiale, samt at træffe forholdsregler vedrørende hegning, fodring, opstaldning samt anvendelse af arealer, husdyrgødning og foderafgrøder, 3) at give oplysninger om handelskontakter m.v. for at opklare og hindre smittespredning, og 4) at lade svin slagte eller aflive bl.a. i diagnostisk- eller bekæmpelsesøjemed.
 Stk. 2. Afgørelse om aflivning i en smittet besætning træffes under hensyn til typen af brucellabakterier og graden af infektion i besætningen.
 Stk. 3. Den ansvarlige for en besætning eller dyr, der er aflivet i en smittet besætning, skal efter Fødevarestyrelsens anvisninger foretage rengøring og desinfektion af ejendommen eller staldafsnittet samt af udstyr og arealer, der har været benyttet til svinene.
 Stk. 4. Der må tidligst indsættes svin på ejendommen eller staldafsnittet en måned efter, at Fødevarestyrelsens har godkendt den i stk. 3 nævnte rengøring og desinfektion.
 Stk. 5. Der må tidligst sættes svin på udendørs arealer, der har været benyttet til smittede svin, 6 måneder efter, at de smittede svin blev fjernet fra arealerne, og udendørs arealer blev pløjet.
§ 7. Ved positiv serologisk reaktion, jf. § 3 og § 5, stk. 2, nr. 2, genprøves dyret efter 1 uge.
Er den serologiske reaktion herefter negativ, afkræftes mistanken.
Er den serologiske reaktion fortsat positiv, kan Fødevarestyrelsen senest inden 2 uger bestemme, at dyret skal gentestes, eller at der skal udtages materiale til bakteriologisk undersøgelse.
 Stk. 2. Uanset bestemmelserne i stk. 1 kan den ansvarlige for besætningen til enhver tid for egen regning lade udtage og indsende materiale fra det reagerende dyr til bakteriologisk undersøgelse for brucellose.
 § 8. En besætning anses for smittet med brucellose, når DTU Veterinærinstituttet har påvist brucellabakterier i materiale fra dyr i besætningen.
 § 9. Den ansvarlige for en smittet eller mistænkt besætning skal straks give meddelelse om forholdet til alle, der er kommet i kontakt med besætningen.
Transport af dyr fra mistænkte og smittede besætninger § 10. Mistænkte eller smittede besætninger må ikke til- eller fraføres svin, herunder sende svin til slagtning, uden Fødevarestyrelsens tilladelse.
 Stk. 2. Svin, der sendes til slagtning, skal ledsages af en passerseddel udstedt af Fødevarestyrelsen.
 Stk. 3. Der må ikke udleveres sæd fra orner fra mistænkte eller smittede besætninger til andre besætninger.
 Stk. 4. Afhentning og indtransport af svin til slagtning fra mistænkte eller smittede besætninger skal af transportøren tilrettelægges således, at svinene under transporten ikke kommer i kontakt med dyr fra besætninger, der anses for fri for brucellose.
 Stk. 5. Transportøren skal, inden slagteriet, slagtehuset eller destruktionsanstalten forlades, sørge for, at transportmidler og genstande, herunder fodtøj og overtrækstøj, der har været anvendt ved transporten, renses og desinficeres efter Fødevarestyrelsens anvisninger.
 § 11. Fødevarestyrelsen kan erklære en smittet besætning fri for smitte med brucellose, når undersøgelser og foranstaltninger påbudt af Fødevarestyrelsen, efter Fødevarestyrelsens vurdering er gennemført med et tilfredsstillende resultat.
Vaccination § 12. Vaccination mod brucellose er forbudt.
Overvågning for andre sygdomme § 13. Prøver udtaget i medfør af § 3, § 4, stk. 1, § 6, stk. 1, nr. 1, og § 7, stk. 1, kan anvendes til overvågning for andre sygdomme.
Stk. 2. Prøver udtaget fra svin i forbindelse med andre undersøgelser, kan Fødevarestyrelsen lade undersøge for brucellose.
Betaling § 14. Udgifterne ved udtagelse, indsendelse og undersøgelse af de § 3, § 4, stk. 1, § 6, stk. 1, nr. 1, og § 7, stk. 1, nævnte prøver afholdes af Fødevarestyrelsen.
Udgifter til andre prøver, der er udtaget i henhold til denne bekendtgørelse eller i henhold til påbud udstedt i medfør af bekendtgørelsen, er Fødevarestyrelsen uvedkommende.
Straf § 15. Medmindre højere straf er forskyldt efter anden lovgivning, straffes med bøde den, der 1) overtræder §§ 2-3, § 6, stk. 3-5, §§ 9-10 eller § 12, eller 2) undlader at efterkomme påbud efter § 4 eller § 6, stk. 1.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 16. Bekendtgørelsen træder i kraft den 1. juli 2018.
 Stk. 2. Bekendtgørelse nr. 205 af 28. marts 2008 om brucellose hos svin ophæves.
