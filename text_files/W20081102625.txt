Ankestyrelsens principafgørelse U-10-08 om arbejdsskade - forsøg på redning af menneskeliv - personkreds - sikringspligtig arbejdsgiver Resume:
 En hjemmeplejeleder blev bidt i hånden, da hun forsøgte at hjælpe en tilfældig forbipasserende kvinde, der fik et ildebefindende med krampeanfald ud for tilskadekomnes arbejdsadresse.
 Ulykken var omfattet af lovens bestemmelse om forsøg på redning af menneskeliv, hvor dette ikke indgik i arbejdet for arbejdsgiveren, men dog skete i forbindelse med arbejdet.
 Love:
Lov om arbejdsskadesikring - lovbekendtgørelse nr. 154 af 7. marts 2006 - § 2, stk. 1 og § 4, stk. 2, nr. 3 Sagsfremstilling:
En leder for nogle hjemmehjælpere i T kommune blev tilkaldt af sine medarbejdere, der prøvede at hjælpe en tilfældig forbipasserende kvinde, som var blevet ramt af kramper.
Kvinden fik ildebefindende, mens hun opholdt sig på gaden ud for den arbejdsadresse, hvor hjemmehjælperne og deres daglige leder holdt til.
Lederens opgave var at rådgive og vejlede hjemmehjælperne, der alle var ansat i T kommune.
Lederen forsøgte at bistå kvinden, og blev i den forbindelse bidt i højre hånd.
 Arbejdsskadestyrelsen anerkendte tilskadekomsten som en ulykke og henførte sikringspligten til T kommune, som havde ansat lederen.
 Forsikringsselskabet klagede over afgørelsen og gjorde gældende, at lederen ikke var på arbejde og omfattet af loven, da hun blev bidt i hånden af den forbipasserende kvinde, der havde kramper.
 Ankestyrelsen indhentede supplerende oplysninger om det faktiske hændelsesforløb.
Lederen oplyste, at hun blev tilkaldt af sine medarbejdere, der først havde forsøgt at hjælpe kvinden på gaden.
Da lederen så hende, havde kvinden kramper og var blåviolet i hovedet.
 Arbejdsskadestyrelsen udtalte over for Ankestyrelsen, at lederen var omfattet af lovens bestemmelse om forsøg på redning af menneskeliv, forebygge ulykker eller afværge større materielle og kulturelle tab, når forsøget uden at være arbejde efter § 2, dog sker i sammenhæng med sådant arbejde.
 Sagen blev behandlet i principielt møde med henblik på afklaring af rækkevidden af lovens regler om personkreds og indsats i forbindelse med forsøg på redning af menneskeliv, når dette ikke indgik i arbejdet for arbejdsgiveren.
 Afgørelse:
 Lederen kom til skade under forsøg på redning af menneskeliv, mens hun var på arbejde, der ikke omfattede redning af menneskeliv.
Den sikrede personkreds omfatter primært personer, der udfører arbejde for en arbejdsgiver her i landet.
Alt arbejde, der udføres for arbejdsgiveren, er omfattet af arbejdsskadesikringen.
 Den sikrede personkreds omfatter endvidere personer, der forsøger at redde menneskeliv her i landet, når forsøget uden at være arbejde efter § 2 dog sker i sammenhæng med sådant arbejde, jf. § 4, stk. 2, nr. 3.
 Den sikrede personkreds omfatter endvidere personer, der forsøger at redde menneskeliv her i landet, § 4, stk. 2, nr. 4.
 Det er en betingelse for at anerkende en skade, at den er en følge af arbejdet eller de forhold, det er foregået under.
 Ankestyrelsen vurderede, at lederen kom til skade på et tidspunkt, hvor hun forsøgte at redde menneskeliv, og at denne handling ikke skyldtes hendes ansættelse som leder af hjemmeplejen i T kommune, men dog skete i sammenhæng hermed.
 Ankestyrelsen henførte således ulykken under lovens § 4, stk. 2, nr. 3. Herefter skulle forsikringsselskabet udrede eventuel erstatning, hvorefter selskabet kunne få refunderet dets udlæg efter anmodning til Arbejdsskadestyrelsen, jf. § 49, stk. 5.
