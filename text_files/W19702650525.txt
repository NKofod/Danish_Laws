I slutningen af januar 1970 udstedte monopoltilsynet et pålæg til  

 Herning Folkeblad om at genoptage forretningsforbindelsen med Midtjydsk  

 Reklame-Bureau.
Sagen var en udløber af en privat uoverensstemmelse mellem  

 direktørerne for bladet og bureauet.
Striden førte til, at Herning Folkeblad  

 nægtede at modtage annoncer fra bureauet, og denne blokade opretholdtes også  

 efter at den private strid, i hvert fald formelt, var afsluttet ved dom efter  

 et injuriesøgsmål.
 Monopoltilsynet fandt, at de udtalelser fra bureau-direktøren, som var  

 anledning til blokaden, ikke sagligt kunne motivere den indskrænkning i  

 bureauets frie erhvervsudøvelse, som bladets afbrydelse af  

 forretningsforbindelsen medførte, og som måtte ses på baggrund af  

 folkebladets udbredelse og betydning på Herning-egnen.
 Herning Folkeblads advokat gjorde under proceduren i sagen bl. a.
 gældende, at monopollovens § 12, stk. 3, kun gælder for varer, ikke  

 for en tjenesteydelse som annonceformidling.
 Ankenævnet kunne ikke tiltræde denne opfattelse og fandt i øvrigt, at  

 monopoltilsynets pålæg var tilstrækkeligt begrundet, hvorfor afgørelsen blev  

 stadfæstet.
År 1970, den 22. september, blev der i sagen j. nr. 3/70, Herning  

 Folkeblad A/S, afsagt sålydende KENDELSE:
 I skrivelse af 2. februar 1970 har landsretssagfører Rasmus Reeh som  

 advokat for Herning Folkeblad A/S klaget over en af monopoltilsynet ved  

 skrivelse af 28. januar 1970 truffet afgørelse, hvorefter tilsynet i medfør  

 af monopollovens § 12, stk. 3, har pålagt Herning Folkeblad omgående at  

 genoptage forretningsforbindelsen med Midtjydsk Reklame-Bureau A/S.
 Klagerne har nedlagt påstand om, at det i den påklagede afgørelse  

 indeholdte pålæg ophæves.
 Monopoltilsynet har påstået den påklagede afgørelse stadfæstet, og hertil  

 har landsretssagfører Arne Boll som advokat for Midtjydsk Reklame-Bureau A/S  

 sluttet sig.
 Efter monopollovens § 18, stk. 7, har indgivelse af klagen haft opsættende  

 virkning.
 Sagen har været behandlet på nævnets møder den 2. og den 21. september  

 1970. På det første møde var klagerne, monopoltilsynet og Midtjydsk  

 Reklame-Bureau A/S repræsenteret.
 Overfor nævnet er der redegjort for sagen i indlæg fra klagerne af 4.  

 marts og 3. juni 1970, i indlæg fra monopoltilsynet af 23. april 1970 og i  

 indlæg fra Midtjydsk Reklame-Bureau A/S af 10. april og 4. juni 1970.
 Monopoltilsynet har givet følgende redegørelse for sagens omstændigheder:
Herning Folkeblad bragte den 11. august 1969 på side 3 i stor  

 opsætning en meddelelse, hvoraf fremgik, at bladets direktør havde følt sig  

 injurieret af et privat brev, som Midtjydsk Reklame-Bureau's direktør, F.  

 Roesen, den 20. december 1968 sendte til en nordmand, hr.
Rolf Geving.
 I dette private brev imødegik direktør Roesen den af Rolf Geving i et  

 læserbrev til Herning Folkeblad udtrykte opfattelse af aftenlivet omkring  

 Eldorado-restauranten i Herning og anførte bl. a., at man ved at læse i  

 Herning Folkeblad, såvel dets redaktionelle artikler som optagne læserbreve,  

 ikke får et særligt godt indtryk af Eldorado og politiet i Herning, men at  

 man mand og mand imellem i byen ved, at grunden er den, at Herning Folkeblads  

 forretningsfører (svigersøn til bladets afdøde indehaver) i sin tid måtte  

 forlade politiet i Ikast, den by, Eldorado-restauranten kommer fra.
 Bladet optrykte direktør Roesens brev i sin helhed og sluttede med at  

 meddele, at bladet ikke fremover ville modtage annoncer gennem  

 reklamebureauet, ligesom det henstilledes til annoncører, der hidtil havde  

 indleveret annoncer gennem dette bureau, at benytte en anden ekspeditionsmåde  

 ved annonceindrykning i Folkebladet.
 Bladet fulgte omgående denne linje, ligesom det undlod at sætte de  

 annoncer, der var bestilt gennem Midtjydsk Reklame-Bureau inden  

 bladmeddelelsen, i bladet.
 Reklamebureauet indbragte spørgsmålet om den etablerede blokade for Dansk  

 Annonce-Udvalg (et forhandlingsorgan for bladudgivere, reklamebureauer og  

 annoncører, som har til opgave at formidle udveksling af synspunkter med  

 hensyn til annoncering i danske dag- og ugeblade samt afgive erklæringer i  

 spørgsmål, der forelægges det til udtalelse). Dette udvalg udtalte, at bladet  

 ikke kan nægte at modtage annoncerne på sædvanlige betingelser.
Reklamebureauets juridiske repræsentant krævede herefter, at bladet straks  

 genoptog annoncering fra reklamebureauet, men bladet reagerede ikke herpå.  

 Derimod rejste den administrerende direktør for Herning Folkeblad, A.  

 Poulsen, ved retten injuriesag mod direktøren for Midtjydsk Reklame-Bureau,  

 F.
Roesen, i anledning af de af denne i brevet til Rolf Geving fremsatte  

 bemærkninger.
Ifølge udskrift af Dombogen for retten i Ikast blev direktør F.
Roesen ved  

 dom af 23. oktober 1969 fundet skyldig efter straffelovens § 267, stk. 1,  

 (fremsættelse af ærekrænkende sigtelser) og idømt en staf af 10 dagbøder a  

 150 kr., ligesom den fremsatte udtalelse i sin tid måtte forlade politiet i  

 Ikast blev kendt ubeføjet.
Efter dommens afsigelse sendte direktør Roesen et brev til en række  

 venner.
I brevet - som delvis er citeret i Jyllands-Posten s referat af  

 injuriedommen den 24. oktober 1969 - takker direktør Roesen disse for den  

 støtte og interesse, de har vist ham under den af direktør Poulsen anlagte  

 injuriesag, og i det følgende anvendes herefter denne vending: Sagen er  

 afsluttet med en bøde på 1.500 kr., som jeg naturligvis betaler med glæde -  

 det var pengene værd.
Direktør Roesen har over for tilsynet oplyst, at formålet med dette sidst  

 afsendte brev nærmest har været at berigtige forskellige vildledende  

 oplysninger i Herning Folkeblads referat af retsmødet.
Derimod ligger der  

 heri ikke noget ønske om at holde striden - som direktør Roesen anser for  

 afsluttet med den afsagte injuriedom - ved lige.
 Om grundlaget for den påklagede afgørelse har monopoltilsynet overfor  

 nævnet anført:
Midtjydsk Reklame-Bureau A/S er et landsautoriseret reklamebureau og  

 medlem af Danske Reklamebureauers Brancheforenings Kautionsforsikring over  

 for dagblade.
Så godt som alle betydende reklamebureauer er tilsluttet denne  

 forening, som dels ved egne vedtagelser - reg. nr. 1986 - dels ved aftaler  

 med bladudgiverne i København - reg. nr. 2346 - og i provinsen - reg. nr.  

 2417 - har foretaget en gennemgribende regulering af annonceformidlingen.
 Den ordning, som er tilrettelagt ved de pågældende aftaler og vedtagelser,  

 bygger i hovedtrækkene på det princip, at kun bureauer, der er autoriserede  

 af branchen, og som har stillet sikkerhed for bladenes tilgodehavender, kan  

 opnå en nærmere fastsat provision, som hverken helt eller delvis må  

 videregives til annoncørerne.
Midtjydsk Reklame-Bureau A/S har en årlig omsætning af annoncer på 4,6  

 mill. kr.
Dets direkte omsætning med Herning Folkeblad, som bureauet har haft  

 forretningsforbindelse med i 15 år, beløber sig årligt til 200-300.000 kr.,  

 hvoraf bureauet oppebærer en provision på 20 pct.
Som følge af bureauets  

 deltagelse i visse større annoncekampagner, hvori Herning Folkeblad er blandt  

 annonceorganerne, vil imidlertid en større del af bureauets annoncebudget  

 blive berørt af bladets boykot, efter bureauets oplysning omkring 30 pct.
Herning Folkeblad udgives af et aktieselskab med domicil i Herning og er  

 det eneste dagblad, der trykkes i Herning området.
Bladet har et oplagstal på  

 ca. 15.300 (1968). Af andre dagblade udkommer inden for området kun Aktuelt's  

 udgave for Vejle og omegn, der har et oplagstal på ca. 1.500.
 Herning Folkeblad havde i 1968 en dækningsprocent på 63 af posthusstandene  

 inden for Herning byområde.
Ved sin afgørelse i sagen har monopoltilsynet lagt vægt på, at Herning  

 Folkeblad med en dækningsprocent på over 60 i forhold til posthusstandene  

 inden for det vigtigste medium for annoncer fra lokale erhvervsdrivende, og  

 at Midtjydsk Reklame-Bureau som det lokale reklamebureau følgelig må have en  

 væsentlig erhvervsmæssig interesse i at kunne få annoncer optaget i bladet.  

 At annoncørerne uanset den iværksatte blokade kan få indrykket annoncer i  

 Herning Folkeblad på anden måde, er i denne forbindelse uden betydning.
Ved  

 blokaden hindres reklamebureauet i at betjene sin nærmeste og naturlige  

 kundekreds på sædvanlig måde, og det er uden videre klart, at dette medfører  

 en indskrænkning i bureauets frie erhvervsudøvelse, jfr. herved monopollovens  

 § 11, stk. 1.
Monopoltilsynet har dernæst ikke kunnet anerkende, at de af direktør  

 Roesen fremsatte udtalelser om direktør Poulsen kunne anses for en  

 tilstrækkelig begrundelse for den iværksatte blokade.
Udtalelserne tog alene  

 sigte på direktør Poulsen personlig og ses ikke at have været egnede til at  

 nedsætte Herning Folkeblad i folks omdømme eller at skade bladet  

 forretningsmæssigt.
Udtalelserne kunne altså ikke sagligt motivere, at  

 aktieselskabet Herning Folkeblad afbrød forretningsforbindelsen med  

 aktieselskabet Midtjysk Reklame-Bureau.
Og helt utvivlsomt måtte det i hvert  

 fald være, at efter den afsagte dom i injuriesagen, ved hvilken den del af  

 udtalelserne, der var personligt ærekrænkende for direktør Poulsen, blev  

 mortificeret, kunne udtalelserne ikke længere med nogen rimelighed påberåbes  

 som begrundelse for Herning Folkeblads vedblivende nægtelse af at genoptage  

 forretningsforbindelsen med Midtjydsk Reklame-Bureau.
I denne forbindelse skal bemærkes, at monopoltilsynet ikke har ment, at de  

 af direktør Roesen fremsatte bemærkninger i den efter dommen til en række  

 personer udsendte skrivelse - det såkaldte vennecirkulære - er af en sådan  

 karakter, at de kan begrunde en fortsat blokade.
Tilsynet har herefter  

 fundet, at den iværksatte blokade ikke er sagligt begrundet, men medfører en  

 urimelig indskrænkning i reklamebureauets frie erhvervsudøvelse og har i  

 overensstemmelse hermed i henhold til monopollovens § 12, stk. 3, meddelt  

 Herning Folkeblad pålæg om at genoptage forretningsforbindelsen med Midtjydsk  

 Reklame-Bureau.
Klagerne har heroverfor bl. a. anført, at det ikke er rigtigt, at  

 ca. 30 pct. af annoncebureauets annoncebudget vil blive berørt af bladets  

 annoncestop som følge af bureauets deltagelse i visse større  

 annoncekampagner, hvori Herning Folkeblad er blandt annonceformidlerne, idet  

 næppe nogen af bureauets landsannoncører kan tænkes at falde fra, fordi  

 bureauet er afskåret fra at indrykke annnoncer i Herning Folkeblad, at  

 Midtjydsk Reklame-Bureau's årlige omsætning af annoncer er på 4,6 mill. kr.,  

 hvoraf omsætningen med Herning Folkeblad kun beløber sig til 200.000-300.000  

 kr. eller under 5 pct. af den samlede omsætning, at når kun en ringe  

 del af bureauets annonceomsætning rammes af annoncestoppet, kan der ikke være  

 tale om, at der foreligger en urimelig indskrænkning i bureauets frie  

 erhversudøvelse, og at der allerede af denne grund ikke er hjemmel i  

 monopollovens § 12, stk. 3, for det påklagede pålæg.
Videre har klagerne  

 anført, at bureauet alene er en art kommissionær, der formidler forholdet  

 mellem bladet og dets annoncører, og at højesteret i dommen U.f.R. 1951 pag.  

 753 har accepteret en fabrikants leveringsnægtelse over for en mellemhandler,  

 netop fordi leveringsnægtelsen ikke var til hinder for, at varerne blev omsat  

 og fordelt til forbrugerne på forsvarlig måde.
Klagerne har herved bemærket,  

 at annoncestoppet over for midtjydsk Reklame-Bureau ikke har medført nogen  

 indskrænkning i annoncørernes frie erhvervsudøvelse, idet annoncørerne efter  

 bureauets opfordring har eller har kunnet indrykke annoncer i bladet gennem  

 firmaet Skovbølls Reklamer.
Dernæst har klagerne anført, at selv om det antages, at annoncestoppet  

 medførte en urimelig indskrænkning i bureauets frie erhvervsudøvelse, var -  

 og stadig er - annoncestoppet berettiget, idet der er en naturlig, saglig og  

 relevant forbindelse mellem de krænkelser, der er tilføjet bladets direktør  

 og redaktion og det annoncestop, bladet har etableret.
Klagerne finder, at  

 det i Jyllands-Posten citerede brev fra direktør Roesen er tilstrækkelig  

 dokumentation for, at bladet ikke længere kan stole på, at bureauet objektivt  

 og loyalt vil vejlede annoncørerne ved deres valg af, hvor og hvordan de skal  

 reklamere.
Efter klagernes opfattelse bør hjemmelen i monopollovens § 12,  

 stk. 3, ikke anvendes til at gennemtvinge en forretningsforbindelse mellem to  

 parter, hvor den ene på strafbar måde er blevet krænket af den anden, og hvor  

 den anden selv efter straffedom glæder sig over, at have fremsat sin  

 ubeføjede sigtelse.
Hertil kommer, at baggrunden for brevet fra direktør Roesen til en ham  

 ubekendt nordmand med det i forhold til Herning Folkeblads direktør uvenlige  

 indhold efter klagernes formening må søges i, at bureauet gennem flere år har  

 trukket betalingen for annoncer langt ud over den stipulerede betalingsfrist  

 af 45 dage fra fakturaens modtagelse.
Da Herning Folkeblad fik kendskab til  

 brevet ultimo juni 1969, henstod fakturaerne for december 1968-maj 1969  

 forfaldne men ubetalte, og den forfaldne gæld beløb sig i alt til godt  

 135.000 kr.
 Klagerne finder, at reaktionen over for reklamebureauet ikke er mere  

 omfattende end nødvendigt for at beskytte bladets interesser, og at der ikke  

 foreligger boykot - en kollektiv aktion - idet bladet ikke har opfordret  

 andre jydske blade til at afbryde forretningsforbindelsen med  

 reklamebureauet.
Endvidere gør klagerne gældende, at sagen blev behandlet første  

 gang i monopolrådet den 15. oktober 1969, uden at sagen forinden havde været  

 forelagt klagerne til udtalelse, og at dette er i strid med bestemmelserne i  

 monopollovens §§ 11 og 12, at der her er tale om en tjenesteydelse -  

 lov nr. 193 af 20. maj 1970 om prisstop for tjenesteydelser m. v. omfatter  

 således også annonceformidling - der ikke udmiddelbart er omfattet af  

 bestemmelserne i monopollovens § 12, stk. 3, og at denne bestemmelse  

 er en undtagelsesbestemmelse, som ikke bør anvendes analogt uden for det  

 område, den udtrykkeligt dækker.
Når § 12, stk. 3, kun omhandler salg af  

 varer, kan dette efter klagernes opfattelse være begrundet med, at ydelsen af  

 tjeneste i højere grad end salg af varer forudsætter et personligt  

 samarbejdsforhold og et personligt tillidsforhold, hvorfor leveringspålæg bør  

 være afskåret.
Overfor det af klagerne således anførte, har monopoltilsynet henholdt sig  

 til det foran gengivne grundlag for tilsynet ved meddelelsen af det påklagede  

 pålæg.
Tilsynet finder, at det ved sagens behandling har fulgt den i  

 monopolloven forskrevne procedure, idet man forinden pålægget blev givet har  

 forhandlet med sagens parter med henblik på at få blokaden ophævet.
Tilsynet  

 har alene under de foreliggende omstændigheder fundet det rigtigt på mødet  

 den 15. oktober 1969 at gøre monopolrådet bekendt med sagen og afæske det en  

 stillingtagen til, hvorledes sagen burde gribes an.
Efter forhandlinger med  

 sagens parter blev sagen herefter forelagt monopolrådet til afgørelse i mødet  

 den 28. januar 1970.
Endvidere har monopoltilsynet anført, at monopollovens § 12, stk. 3, ikke  

 er begrænset til kun at finde anvendelse på levering af varer og derfor også  

 principielt må være anvendelig i sager, der drejer sig om tjenesteydelser.
I  

 de benyttede udtryk at sælge og købere kan ikke uden støtte i lovmotiverne  

 indlægges den begrænsning, at bestemmelsen kun skulle give hjemmel til at  

 pålægge leveringspligt med hensyn til varer, idet de pågældende udtryk efter  

 almindelig sprogbrug fuldt så vel kan anvendes i relation til andet end  

 varer, specielt også tjenesteydelser.
Tilsynet har i denne forbindelse  

 bemærket, at det forhold, at pressen mod betaling giver plads for  

 annoncer, er en form for ydelse, der ikke indeholder noget personligt  

 element, at pressen leverer spalteplads, men annoncernes indhold og  

 udformning bestemmes i almindelighed af køberen, at ydelsen fra  

 pressens side derfor er en form for levering af et råmateriale, at der  

 ingen væsensforskel er mellem denne ydelse og f. eks. en leverance af mursten  

 fra et teglværk til et entreprenørfirma, og at de samme regler, som i  

 givet fald kan benyttes til at tvinge teglværket til at levere til  

 entreprenørfirmaet, også under tilsvarende forhold må gælde for et dagblad.
Midtjydsk Reklame-Bureau A/S har tilsluttet sig det af monopoltilsynet  

 anførte og har herunder bl. a. fremhævet, at sagen drejer sig om, hvorvidt  

 Herning Folkeblad som altdominerende dagblad og annonceorgan i Herning  

 handelsområde, og som det eneste dagblad, der trykkes i Herning, lovligt kan  

 nægte at optage annoncer ekspederet for kunder gennem reklamebureauet på  

 grund af en ren privat sag mellem folkebladets direktør og reklamebureauets  

 direktør.
Reklamebureauet har herved anført, at denne private sag er  

 afsluttet, og at reklamebureauet ikke på nogen måde har misrekommanderet  

 folkebladet som sådan eller dets varer, d. v. s. annoncerne og disses  

 placering i folkebladet.
Endvidere har reklamebureauet anført, at betalings-  

 og kreditspørgsmålet ikke kan have været begrundelse for boykotten, og at en  

 upåtalt og praktiseret betalingsordning ej heller kan begrunde en  

 opretholdelse af boykotten, samt at reklamebureauet i øvrigt forlængst og  

 rettidigt efter aftalen har afregnet med folkebladet.
 Til det således foreliggende skal nævnet udtale:
Nævnet finder, at forholdet mellem klagerne og reklamebureauet, der må  

 betegnes som et tjenesteydelsesforhold, er omfattet af bestemmelserne i  

 monopollovens § 12, stk. 3. Nævnet har herved bl. a. lagt vægt på, at det i  

 bemærkningerne til forslaget til monopolloven (F.T. 1953/54 spalte 1241)  

 anføres til § 12, der svarer til monopollovens § 11, at det efter forslagets  

 affattelse er klart at de angivne regler også finder anvendelse for tjeneste-  

 og transportydelser, og der er derfor ikke optaget nogen udtrykkelig  

 bestemmelse herom.
I bemærkningerne tages der i denne henseende ikke  

 forbehold med hensyn til lovforslagets § 13, stk. 3, der svarer til lovens §  

 12, stk. 3.:
 Endvidere finder nævnet, at monopoltilsynet ikke, som af klagerne hævdet,  

 har handlet i strid med de i monopollovens §§ 11 og 12 givne bestemmelser for  

 fremgangsmåden ved udstedelse af pålæg, samt at bureauets påståede  

 efterladenhed med overholdelse af betalingsbetingelserne, som klagerne først  

 på et sent stadium i sagen har gjort gældende, ikke berettiger dem til at  

 nægte at genoptage forretningsforbindelsen med Midtjydsk Reklame-Bureau A/S.  

 Nævnet bemærker herved, at reklamebureauet nu har berigtiget dette forhold,  

 og at et pålæg, som det i sagen omhandlede, berettiger klagerne til altid at  

 kræve kontant betaling eller betryggende sikkerhed, jfr. monopollovens § 12,  

 stk. 3, 2. pkt.
 Herefter, og under hensyn til Herning Folkeblads udbredelse og betydning  

 på Herning-egnen samt til monopoltilsynets foran gengivne begrundelse for den  

 påklagede afgørelse, vil denne være at stadfæste.
 Herefter bestemmes:
 Den forannævnte af monopoltilsynet under 28. januar 1970 trufne afgørelse  

 stadfæstes.
