(Til samtlige statsamter, amtskommuner  

 og kommuner) 1. Indledning.
Efter lov nr. 397 af 10. juni 1987 om sundhedsvæsenets centralstyrelse  

 m.v. skal der den 1. januar 1988 oprettes et Sundhedsvæsenets  

 Patientklagenævn.
Nævnet skal behandle klager over den faglige virksomhed,  

 der udøves af personer inden for sundhedsområdet.
 Det er i lovens § 23 og i bemærkningerne til lovforslaget forudsat, at der  

 skal iværksættes en bred information om klagemuligheder på sundhedsområdet.
 I § 23, stk. 2, bestemmes, at sundhedsministeren kan fastsætte regler om,  

 at statsamterne inddrages i klagevejledningen.
 En bestemmelse herom er nu efter forhandling med Indenrigsministeriet  

 optaget i Sundhedsministeriets bekendtgørelse nr. 822 af 11. december 1987 om  

 persongrupper inden for sundhedsvæsenet, der er omfattet af Sundhedsvæsenets  

 Patientklagenævns virksomhed samt om klagevejledning i statsamterne.  

 Statsamternes forpligtelse til at yde vejledning træder i kraft samtidig med  

 bekendtgørelsen, dvs. den 1. januar 1988.
 Sundhedsministeriet vil i løbet af foråret 1988 udsende en vejledning, der  

 beskriver de mange klageveje og ordninger, der eksisterer på sundhedsområdet.  

 Vejledningen udsendes til brug for alle myndigheder m.v., der får brug for at  

 vejlede patienter og borgere om klagemuligheder.
 2. Indhold.
 Nærværende cirkulære beskriver alene de opgaver, som statsamterne  

 forventes at løse i forbindelse med vejledningen af klagere, samt hvilket  

 formål statsamternes klagevejledning skal tilgodese i forhold til den  

 klagevejledning, som i øvrigt finder sted på sundhedsområdet.
 3. Omfang.
Statsamterne skal vejlede om alle typer af klager på sundhedsområdet, dvs.  

 både klager, der vedrører sundhedspersoners faglige virksomhed og om de  

 rettigheder, som borgerne har i henhold til lovgivningen eller på anden måde  

 er tillagt, f.eks. i landsoverenskomster mellem Sygesikringens  

 Forhandlingsudvalg og de respektive faglige foreninger.
Vejledningen skal  

 desuden omfatte klager, der vedrører servicespørgsmål m.v., samt situationer,  

 hvor klageren ønsker erstatning, eller hvor et forhold ønskes strafferetligt  

 forfulgt.
 Statsamternes klagevejledning på sundhedsområdet vil være et naturligt  

 supplement til den vejledning, som statsamterne i øvrigt tilbyder på  

 forskellige områder.
 4. Vejledningen.
 Statsamternes hovedopgave bliver:
at fungere som det sted, hvortil alle typer af klager inden for  

 sundhedsvæsenet kan indleveres og derefter blive videresendt til rette  

 klageinstans (uden at dette dog hindrer patienterne i at skrive direkte til  

 rette klageinstans), at yde befolkningen en almindelig vejledning om klagemuligheder,  

 klageveje, dokumentationsbehov m.v. (ved klagerens skriftlige, telefoniske  

 eller personlige henvendelse), at søge åbenbare misforståelser eller mangler i de enkelte  

 klagesager afklaret inden fremsendelse til rette klageinstans.
Statsamternes klagevejledning skal opfattes som et lokalt sikkerhedsnet  

 for eventuelle klagere.
Kommuner og amtskommuner har efter  

 centralstyrelseslovens § 23, stk. 1 en forpligtelse til at give information  

 og yde vejledning til befolkningen om klageadgange på sundhedsområdet.
Denne  

 virksomhed er en naturlig del af den kommunale og amtskommunale  

 opgaveløsning.
 Det vil derfor være naturligt for statsamternes klagevejledning at søge at  

 skabe kontakt mellem klageren og de lokale rådgivningsmuligheder inden for  

 social- og sundhedsområdet, medmindre det af klagen fremgår, at de muligheder  

 der ligger heri, er udtømte.
Vejledning kan foregå mundtligt ved klagerens fremmøde på statsamtet samt  

 ved telefonisk eller skriftlig henvendelse.
Vejledningsopgaven består i at  

 sætte sig ind i sagen, evt. stille uddybende spørgsmål og orientere om,  

hvem der tager stilling til det pågældende klagepunkt samt hvad  

 klageren kan opnå ved at udnytte de forskellige klagemuligheder (erstatning,  

 påtale overfor sundhedspersonen osv.). Det kan efter omstændighederne være på  

 sin plads mere generelt at udtale sig om, hvorvidt en klage er  

 velbegrundet, om klagesagens forløb, hvilket supplerende materiale,  

 dokumentation eller lign., det kan være hensigtsmæssigt at  

 medsende/eftersende samt andre spørgsmål omkring det pågældende klageforhold  

 f.eks. sanktionsmuligheder, tidsfrister og lign.
 5. Kontakt til andre myndigheder.
 Det vil i forbindelse med klagevejledningen kunne være naturligt, at den  

 pågældende medarbejder ved statsamtet, hvis det kan gøres uden videre besvær,  

 f.eks. telefonisk søger at få afklaret eventuelle tvivlsspørgsmål og i øvrigt  

 indhenter oplysninger, som kan have betydning for klageren, evt. ved  

 henvendelse til andre myndigheder, f.eks. sygehusforvaltningen,  

 embedslægeinstitutionen eller lign.
Det vil formentlig i visse situationer være muligt at løse patientens  

 problem ved at etablere de fornødne kontakter på lokalt plan.
Det er dog  

 vigtigt, at statsamterne i forbindelse med vejledningen sikrer sig, at  

 patienten er klar over, hvilke klagemuligheder der er, hvis den lokale  

 »klagevisitation« ikke giver noget tilfredsstillende resultat.
 6. Hvad skal vejledningen ikke indeholde.
 Vejledningen kan blive noget af en balanceakt, idet  

 vejledningsforpligtelsen ikke bør føre til en egentlig sagsbehandling i  

 statsamtet, herunder igangsættelse af undersøgelser og egentlige  

 forligsbestræbelser.
 Statsamterne bør også i forbindelse med klagevejledningen være opmærksom  

 på, at det efter loven er Sundhedsvæsenets Patientklagenævn, der skal tage  

 stilling til klager over sundhedspersoners faglige virksomhed, og at  

 Sundhedsstyrelsen har en almindelig tilsynsforpligtelse med denne virksomhed  

 og derfor tillige et behov for information om sundhedspersoners virksomhed,  

 som tilgodeses gennem styrelsens forberedelse af sager, der skal forelægges  

 Patientklagenævnet.
 7. Journalisering m.v.
 I alle tilfælde, hvor der foreligger en skriftlig henvendelse eller  

 videresendelse om klageforhold, må statsamtet oprette en særskilt sag  

 vedrørende den enkelte klager.
Sundhedsministeriet forventer ikke, at der normalt vil være anledning til  

 at oprette en egentlig sag i statsamtet på den enkelte klager, hvor  

 sagsbehandlingen udelukkende består i mundtlige henvendelser, vejledning og  

 information.
Det vil være tilstrækkeligt, at statsamtet på en samlesag  

 registrerer antallet og karakteren af henvendelserne, samt hvilke  

 ekspeditioner de har givet anledning til.
Hvis der viser sig behov herfor,  

 vil klagevejledningen kunne gives ved hjælp af en blanket, hvor klagen  

 formuleres og relevante spørgsmål registreres.
Man vil, når der er indvundet  

 erfaringer med klagevejledning, vende tilbage til spørgsmålet om evt.  

 fremstilling af en standardblanket til formålet.
