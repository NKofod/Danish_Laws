Nr LSF 333 Forslag til Lov om ændring af udlændingeloven og lov om midlertidig  

 opholdstilladelse til visse personer fra det tidligere Jugoslavien m.v.
Fremsat af indenrigsministeren (Birte Weiss) den 27. maj 1993 Vedtaget ved tredjebehandling den 18. juni 1993 Lov nr. 462 af 30/06/1993 § 1 I udlændingeloven, jf. lovbekendtgørelse nr. 462 af 26. juni 1987, som  

 ændret senest ved lov nr. 482 af 24. juni 1992, foretages følgende ændringer:
 1. I § 42 a, stk. 2, indsættes efter 2. pkt. som nyt  

 punktum:
»En kommune kan endvidere efter aftale med Direktoratet for  

 Udlændinge tilvejebringe og drive sådanne indkvarteringssteder.« 2. I § 42 a, stk. 2, indsættes som stk. 3:
»Stk. 3. Indenrigsministeren fastsætter regler for kommunernes  

 deltagelse i finansieringen af tilvejebringelsen og driften af  

 indkvarteringssteder for udlændinge, der er nævnt i stk. 1, herunder om  

 statens dækning af udgifterne.« § 2 I lov nr. 933 af 28. november 1992 om midlertidig opholdstilladelse til  

 visse personer fra det tidligere Jugoslavien m.v. foretages følgende  

 ændringer:
 1. I § 7, stk. 2, indsættes efter 1. pkt. som nyt punktum:
»En kommune kan endvidere efter aftale med Direktoratet for  

 Udlændinge tilvejebringe og drive sådanne indkvarteringscentre.« 2. I § 7 indsættes som stk. 3:
» Stk. 3. Indenrigsministeren fastsætter regler for  

 kommunernes deltagelse i finansieringen af tilvejebringelsen og driften af  

 indkvarteringscentre for personer, der er meddelt opholdstilladelse efter  

 denne lov, herunder om statens dækning af udgifterne.« § 3 Loven træder i kraft den 1. juli 1993.
§ 4 Loven gælder ikke for Færøerne og Grønland.
Oprindeligt fremsat forslag § 1 I udlændingeloven, jf. lovbekendtgørelse nr. 462 af 26. juni 1987 som  

 ændret senest ved lov nr. 482 af 24. juni 1992, foretages følgende ændringer:
 1. I § 42 a, stk. 2, indsættes efter 2. pkt. som nyt  

 punktum:
»En kommune kan endvidere efter aftale med Direktoratet for  

 Udlændinge tilvejebringe og drive sådanne indkvarteringssteder.« 2. I § 42 a, stk. 2, indsættes som stk. 3:
» Stk. 3. Indenrigsministeren fastsætter regler for  

 kommunernes deltagelse i finansieringen af tilvejebringelsen og driften af  

 indkvarteringssteder for udlændinge, der er nævnt i stk. 1, herunder om  

 statens dækning af udgifterne.« § 2 I lov nr. 933 af 28. november 1992 om midlertidig opholdstilladelse til  

 visse personer fra det tidligere Jugoslavien m.v. foretages følgende  

 ændringer:
 1. I § 7, stk. 2, indsættes efter 1. punktum som nyt  

 punktum:
»En kommune kan endvidere efter aftale med Direktoratet for  

 Udlændinge tilvejebringe og drive sådanne indkvarteringscentre.« 2. I § 7 indsættes som stk. 3:
» Stk. 3. Indenrigsministeren fastsætter regler for  

 kommunernes deltagelse i finansieringen af tilvejebringelsen og driften af  

 indkvarteringscentre for personer, der er meddelt opholdstilladelse efter  

 denne lov, herunder om statens dækning af udgifterne.« § 3 Loven træder i kraft den 1. juli 1993.
§ 4 Loven gælder ikke for Færøerne og Grønland.
Bemærkninger til lovforslaget Almindelige bemærkninger Lovforslaget tilsigter at gøre det muligt for landets kommuner - efter  

 nærmere aftale med Direktoratet for Udlændinge - at tilvejebringe og drive  

 indkvarteringssteder for asylansøgere og for personer, der er meddelt  

 opholdstilladelse i medfør af loven om midlertidig opholdstilladelse til  

 visse personer fra det tidligere Jugoslavien.
 Lovforslaget skal ses som et led i regeringens samlede bestræbelser på i  

 højere grad at inddrage de kommunale kræfter i arbejdet med modtagelse og  

 indkvartering af asylansøgere.
Langt hovedparten af de asylansøgere, der indrejser til Danmark,  

 indkvarteres på særlige asylcentre, hvor de her opholder sig, medens deres  

 asylsag behandles.
Der er dog enkelte asylansøgere, der er indkvarteret  

 privat.
Udlændingelovens § 42 a, stk. 2, udgør lovgrundlaget for tilvejebringelsen  

 og driften af asylcentre.
Af bestemmelsen fremgår, at det er Direktoratet for  

 Udlændinge, der tilvejebringer og driver indkvarteringssteder for  

 asylansøgere, samt at dette kan ske i samarbejde med Dansk Røde Kors.
 Med henblik på varetagelsen af opgaven med drift af asylcentrene har  

 Direktoratet for Udlændinge indgået en rammeoverenskomst med Dansk Røde Kors,  

 hvori rammerne for Dansk Røde Kors deltagelse i arbejdet er beskrevet.
Efter overenskomsten er Direktoratet for Udlændinge forpligtet til at  

 stille indkvarteringscentre til rådighed i driftsklar stand.
Dansk Røde Kors  

 varetager herefter de opgaver, der er forbundet med den daglige drift og  

 forplejning af asylansøgerne på centrene, ligesom Dansk Røde Kors varetager  

 visse sundhedsmæssige opgaver i forhold til asylansøgerne.
Dansk Røde Kors  

 forestår endvidere et særligt undervisningsprogram for asylansøgere på  

 centrene.
Tilsvarende er det i § 7, stk. 2, i lov nr. 933 af 28. november 1992 om  

 midlertidig opholdstilladelse til visse personer fra det tidligere  

 Jugoslavien m.v. fastsat, at det er Direktoratet for Udlændinge, der  

 tilvejebringer og driver særskilte indkvarteringscentre for de personer, der  

 er meddelt opholdstilladelse efter loven.
I bemærkningerne til lovforslaget  

 er det angivet, at også varetagelsen af indkvarteringsopgaverne i forhold til  

 denne persongruppe forudsættes at ske på grundlag af en overenskomst mellem  

 Direktoratet for Udlændinge og Dansk Røde Kors.
Hvad angår tilbud om  

 undervisning, kurser samt gennemførelse af forskellige kulturelle og sociale  

 aktiviteter forudsættes disse imidlertid varetaget af Dansk Flygtningehjælp.
Efter regeringens opfattelse bør så mange kommuner som muligt involveres i  

 arbejdet med modtagelse af asylansøgere.
Mange kommuner gør allerede i dag en  

 stor indsats i forhold til modtagelsen af asylansøgere, ligesom mange  

 kommuner også gør en stor indsats i forbindelse med arbejdet med integration  

 af personer, der er blevet anerkendt som flygtninge i Danmark.
Lovforslaget  

 skal ses som en udbygning af kommunernes mulighed for at deltage i arbejdet  

 med udlændinge.
Direktoratet for Udlændinge vil fortsat stå som den ansvarlige myndighed.  

 En kommune vil skulle indgå aftale med Direktoratet for Udlændinge om driften  

 af et asylcenter eller særligt indkvarteringscenter for personer fra det  

 tidligere Jugoslavien, der er meddelt midlertidig opholdstilladelse.
Dette  

 gælder også i de tilfælde, hvor en kommune ikke alene ønsker at drive et  

 asylcenter, men tillige ønsker at tage aktiv del i tilvejebringelsen heraf,  

 f.eks. gennem finansiering af nybyggeri.
Det er tanken i første omgang at arbejde med nogle få forsøgsordninger med  

 drift af indkvarteringssteder i kommunalt regi.
En nærmere evaluering af  

 forløbet efter et stykke tid må herefter danne grundlag for de fortsatte  

 vurderinger af, hvorledes den kommunale deltagelse i tilvejebringelsen og  

 driften af asylcentre mest hensigtsmæssigt kan ske.
 Lovforslaget indeholder en særlig bemyndigelsesbestemmelse, hvorefter  

 indenrigsministeren fastsætter regler for kommunernes deltagelse i  

 finansiering af tilvejebringelsen og driften af asylcentre, herunder om  

 statens dækning af udgifterne.
Lovforslagets administrative og økonomiske konsekvenser Lovforslaget skønnes ikke at medføre øgede udgifter.
Der vil alene i kraft  

 af bemyndigelsesbestemmelsen til at fastsætte særlige finansierings- og  

 tilskudsregler kunne blive tale om en anden fordeling af udgifterne mellem  

 staten og kommunerne.
Det er en forudsætning, at kommuner, der indgår i  

 ordningen, kompenseres i fuldt omfang for driftsudgifter.
Anlægsudgifterne fordeles mellem staten og kommunerne efter regler fastsat  

 af indenrigsministeren.
Der er alene tale om frivillige ordninger for  

 kommunerne.
Det er ikke muligt at skønne over omfanget af den ændrede fordeling af  

 udgifterne.
Det vides ikke, hvor mange kommuner der ønsker at indgå i  

 ordningen.
Det er endvidere forbundet med betydelig usikkerhed at skønne over  

 behovet for asylcenterkapacitet.
 Statens udgifter til kommunerne vil blive afholdt over finanslovens konto  

 til underhold m.v. af asylansøgere.
Bemærkninger til lovforslagets enkelte bestemmelser Til § 1 Den foreslåede ændring af udlændingelovens § 42 a, stk. 2, tager sigte på  

 at etablere det fornødne hjemmelsgrundlag for en inddragelse af kommunerne i  

 driften af asylcentre, herunder tillige at skabe hjemmel til, at kommunen  

 eksempelvis ved finansiering af nybyggeri kan tilvejebringe et asylcenter.
 Der er idag ikke hjemmel til at kommunerne kan tilvejebringe og drive  

 asylcentre.
Det fremgår af den foreslåede bestemmelse, at kommunernes adgang til at  

 tilvejebringe og drive asylcentre skal ske »efter aftale med  

 Direktoratet for Udlændinge«.
Det er således fortsat Direktoratet for  

 Udlændinge, der i samme omfang som hidtil skal forestå den overordnede  

 planlægning vedrørende tilvejebringelse og drift af asylcentre, samt indgå  

 aftale med en kommune, der ønsker at drive et asylcenter.
Ved indsættelsen af den foreslåede bemyndigelsesbestemmelse i  

 udlændingelovens § 42 a, stk. 3, gives mulighed for, at indenrigsministeren  

 kan fastsætte regler om, at staten og kommunerne i fællesskab kan finansiere  

 tilvejebringelse og drift af indkvarteringssteder for asylansøgere.
Det vil  

 være frivilligt for den enkelte kommune, om den vil indgå i en sådan ordning.
Der har fra nogle kommuner været ønske om at etablere lokale varianter af  

 de præfabrikerede små landsbyer til husning af asylansøgere, som er ved at  

 blive etableret.
Sådanne særlige ordninger vil betyde meget for den enkelte  

 kommune, og vil være til gavn for lokalsamfundet både på kort og på langt  

 sigt.
Det er hensigten at udnytte den foreslåede bemyndigelsesbestemmelse til at  

 fastsætte regler, der giver mulighed for at staten betaler et beløb pr.  

 indkvarteringsplads til etablering af eksempelvis præfabrikerede huse til  

 husning af asylansøgere, svarende til prisen pr. indkvarteringsplads i de  

 asylcentre, som staten etablerer.
Det er endvidere hensigten at fastsætte  

 regler, der giver mulighed for, at den pågældende kommune erhverver eller  

 stiller et kommunalt ejet areal til rådighed for Direktoratet for Udlændinge,  

 der herefter forestår oprettelsen af indkvarteringsstedet.
Den pågældende  

 kommune afholder udgifterne til etableringsfasen - herunder byggemodning,  

 tilslutningsafgifter, administrationsudgifter m.v.
Staten afholder udgifterne  

 til de præfabrikerede huse.
Efter en årrække, der aftales nærmere for hvert  

 enkelt projekt, afstår staten bygningerne til den pågældende kommune.  

 Kommunen kan herefter anvende asylcentret til det formål, der blev aftalt  

 mellem staten og kommunen.
Dette vil eksempelvis kunne være anvendelse til  

 vandrehjem.
Det er endvidere tanken at give mulighed for, at staten kan yde et tilskud  

 pr. indkvarteringsplads ved kommunalt byggeri til asylcenter, svarende til  

 prisen pr. indkvarteringsplads i de asylcentre, som staten etablerer.
Det  

 pågældende byggeri vil efter en årrække kunne anvendes til andet formål end  

 asylcenter.
 De konkrete projekter vil blive forelagt Folketingets Finansudvalg.
Det er endelig tanken at udstede regler, hvorefter staten yder et  

 driftstilskud til kommuner, der driver et asylcenter.
Der vil blive tale om  

 et tilskud pr. asylansøger, der maksimalt kan udgøre det beløb, staten  

 anvender pr. asylansøger til driften, dvs. for tiden gennemsnitligt 110.000  

 kr. årligt pr. plads.
Til § 2 Ved den foreslåede ændring af § 7, stk. 2, i lov om midlertidig  

 opholdstilladelse til visse personer fra det tidligere Jugoslavien m.v.  

 skabes der dels mulighed for, at kommuner kan tilvejebringe og drive de  

 særskilte indkvarteringscentre, der anvendes til indkvartering af personer,  

 der er meddelt midlertidig opholdstilladelse i medfør af denne lov.
 Som beskrevet i de almindelige bemærkninger har det hidtil været Dansk  

 Røde Kors, der har forestået opgaverne med modtagelse, indkvartering og  

 varetagelse af den daglige pleje, medens Dansk Flygtningehjælp har varetaget  

 tilbuddene om undervisning, kurser og forskellige aktiviterer for de  

 pågældende personer.
 Efter den foreslåede ordning vil der kunne indgås aftale om, at en kommune  

 skal varetage samtlige de opgaver, som Dansk Røde Kors og Dansk  

 Flygtningehjælp ellers står for.
 Vedrørende den foreslåede bestemmelse i § 7, stk. 3, henvises til  

 bemærkninger ovenfor vedrørende den foreslåede bestemmelse i udlændingelovens  

 § 42 a, stk. 3.
