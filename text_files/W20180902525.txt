SU - ekstra klip - forsinkelse - studieskift Resumé:
 Det følger af reglerne, at der som udgangspunkt kan gives højst 70 klip (rammen) til uddannelser inden for klippekortet.
 Der kan gives ekstra klip til rammen og støttetiden, i det omfang den studerende er blevet forsinket i uddannelsen på grund af rådsarbejde, sygdom eller andre særlige forhold.
 Efter reglerne er en studerende forsinket i en videregående uddannelse, når der er brugt flere klip end det antal måneder, den studerende er nået i sin uddannelse.
 Ankenævnet gav afslag på ekstra klip som tillæg til rammen og støttetiden.
 Ankenævnet fandt, at det er en forudsætning for at være berettiget til ekstra klip som følge af forsinkelse på grund af sygdom eller andre særlige forhold, at den studerende på ansøgningstidspunktet er indmeldt på den uddannelse, som forsinkelsen er opstået i.
 Ekstra klip kan således alene tildeles, så længe der er en formodning for, at den studerende vil færdiggøre den uddannelse, som den studerende var tilmeldt, da forsinkelsen opstod.
Reglerne Love og bekendtgørelser Bekendtgørelse af lov om statens uddannelsesstøtte, lovbekendtgørelse nr. 1037 af 30. august 2017  § 16, stk. 1, om, at der højst kan gives 70 klip til uddannelse, der gives uddannelsesstøtte til inden for klippekortet (rammen)  § 17, stk. 1, om, at der til den enkelte uddannelse gives et antal klip, der svarer til den normerede uddannelsestid målt i måneder (støttetiden)  § 19, stk. 1, om ministerens bemyndigelse til at bestemme, at der efter ansøgning gives ekstra klip som tillæg til rammen og støttetiden, hvis den studerende er blevet forsinket i en uddannelse på grund af enten rådsarbejde, sygdom eller andre særlige forhold Bekendtgørelse om statens uddannelsesstøtte, bekendtgørelse nr. 1515 af 13. december 2017  § 13, stk. 1, 2. pkt., om, at forsinkelse er forskellen mellem klip, der er brugt til uddannelsen, og den studiemæssige fremgang efter de regler, der gælder for uddannelsen, målt i ECTS-point eller lignende.
 § 27, stk. 3, om, at styrelsen kan bestemme, at der gives ekstra klip som tillæg til rammen og støttetiden, hvis den studerende er blevet forsinket i uddannelsen på grund af sygdom eller andre særlige forhold  § 27, stk. 4, om, at forsinkelsen skal indtræde i en periode med stipendium, aktiveringsydelse, uddannelsesgodtgørelse, orlovsydelse til uddannelse, revalideringsydelse eller uddannelsesydelse.
Styrelsen bestemmer, hvor mange ekstra klip rammen og støttetiden udvides med.
 Sagsfremstilling:
 Styrelsen for Institutioner og Uddannelsesstøtte traf den 1. februar 2017 afgørelse om afslag på ekstra klip som følge af forsinkelse på grund af andre særlige forhold.
 Styrelsen vurderede, at de forhold, som den studerende havde anført som årsag til forsinkelsen, ikke var særlige forhold som kunne berettige til ekstra klip.
 Den studerende klagede over afgørelsen.
 Ved genvurderingen fastholdt styrelsen afgørelsen.
 Afgørelse:
Ankenævnet fandt, at den studerende ikke var forsinket i sin nuværende uddannelse, og derfor ikke havde ret til ekstra klip.
Ankenævnet stadfæstede derfor styrelsens afgørelse, dog med en anden begrundelse.
Begrundelse for afgørelsen Vi vurderer, at du ikke har ret til ekstra klip til din uddannelse (udeladt).
(udeladt) Studieforlængelse Vi vurderer, at du ikke har ret til tillægsklip på grund af forsinkelse på grund af andre særlige forhold, idet vi vurderer, at du ikke er forsinket i din nuværende uddannelse i relation til SU.
 Vi har i den forbindelse lagt vægt på, at du påbegyndte uddannelsen (udeladt) i august 2016.
 Vi har endvidere lagt vægt på, at du har oplyst, at årsagen til, at du mangler SU-klip til din nuværende uddannelse, er, at du blev forsinket i din bacheloruddannelse på grund af andre særlige forhold, og at du måtte afbryde din kandidatuddannelse i idræt på grund af andre særlige forhold.
 Vi har derfor lagt til grund, at forsinkelsen ikke er opstået på din nuværende uddannelse, men i forbindelse med tidligere adskilte uddannelsesforløb.
 Vi har herefter lagt særlig vægt på, at du ikke er forsinket i din nuværende uddannelse i relation til SU, da der ikke er oplysninger om, at du har forbrugt flere SU-klip, end det antal måneder, du er nået i uddannelsen.
Efter ankenævnets opfattelse er det en forudsætning for at være berettiget til ekstra klip som følge af forsinkelse på grund af sygdom eller andre særlige forhold, at den studerende på ansøgningstidspunktet er indmeldt på den uddannelse, som forsinkelsen er opstået i.
Det vil sige, at ekstra klip alene kan tildeles, så længe der er en formodning for, at den studerende vil færdiggøre den uddannelse, som den studerende var tilmeldt, da forsinkelsen opstod.
Efter reglerne kan der som udgangspunkt højst gives 70 klip (rammen) til uddannelser inden for klippekortet.
Rammen kan udvides, i det omfang den studerende er blevet forsinket i uddannelsen på grund af rådsarbejde, sygdom eller andre særlige forhold.
 Efter reglerne er man forsinket i en videregående uddannelse, når man har brugt flere klip end det antal måneder, man har nået i sin uddannelse.
 (udeladt).
