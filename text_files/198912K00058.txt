Nr LSF 58 Forslag til Lov om spillekasinoer Fremsat af justitsministeren (Engell) den 1. november 1989 Vedtaget ved tredjebehandling den 1. juni 1990 Lov nr. 397 af 13/06/1990 Kapitel 1 Meddelelse af tilladelse § 1. Justitsministeren kan meddele tilladelse til oprettelse og  

 drift af spillekasinoer.
 Stk. 2. Tilladelse kan meddeles for indtil 10 år ad gangen.
 Stk. 3. Ved afgørelsen af, om en tilladelse kan meddeles, skal der  

 lægges vægt på, at den, der ønsker en tilladelse, må antages at ville drive  

 spillekasinoet på fuldt forsvarlig måde.
 Stk. 4. Der kan fastsættes vilkår for tilladelsen.
Kapitel 2 De enkelte spil m.v.
 § 2. I et spillekasino må der kun spilles roulette, baccarat og  

 black jack.
 Stk. 2. Justitsministeren kan meddele tilladelse til andre former  

 for spil, ligesom den enkelte tilladelse kan begrænses til en eller flere  

 spilleformer.
 Stk. 3. Justitsministeren fastsætter regler om kontrol af det  

 spilletekniske udstyr.
 § 3. I tilknytning til et spillekasino kan der opstilles  

 gevinstgivende spilleautomater, der kun må kunne benyttes af spillekasinoets  

 gæster.
 Stk. 2. Justitsministeren fastsætter nærmere regler om  

 gevinstgivende spilleautomater, herunder om kontrol af automaterne.
 § 4. Indehaveren af en tilladelse skal udarbejde et  

 spillereglement, der redegør for spillereglerne for de enkelte spil.
 Stk. 2. Spillereglementet skal ved opslag bekendtgøres for  

 spillekasinoets gæster, ligesom det på begæring skal udleveres til gæsterne.
 § 5. Justitsministeren fastsætter nærmere regler om spillenes  

 afvikling, herunder om maksimum og minimum for indsatser i de enkelte spil.
 § 6. Indsatser i spil skal, bortset fra de i § 3, stk. 1, nævnte  

 spil, gøres med særlige spillemærker (jetons).
 Stk. 2. Gevinster i spil skal, bortset fra de i § 3, stk. 1,  

 nævnte spil, udbetales i spillemærker.
 Stk. 3. Veksling fra kontanter til spillemærker kan foretages i  

 kasinoets vekselkasse samt ved spillebordene, medens veksling fra  

 spillemærker til kontanter kun må finde sted i kasinoets vekselkasse.
 Stk. 4. Alle spillemærker skal veksles i kasinoets vekselkasse,  

 inden spillekasinoet forlades.
 Stk. 5. Et spillekasino skal føre et dagligt regnskab.
 Stk. 6. Justitsministeren kan fastsætte nærmere regler om,  

 hvorledes udbetalinger efter stk. 4 skal finde sted, samt regler om opgørelse  

 af og kontrol med kontanter ved spillebordene.
 § 7. Justitsministeren kan fastsætte regler om fabrikation og  

 godkendelse af spillemærker til brug i spillekasinoer.
Kapitel 3 Adgangskrav m.v.
 § 8. Et spillekasino skal være offentligt tilgængeligt, dog må  

 kun personer over 18 år få adgang til spillekasinoet.
 Stk. 2. Enhver gæst skal på begæring forevise legitimation.
 § 9. Justitsministeren kan fastsætte regler om opkrævning af entre  

 samt om åbningstid for spillekasinoer.
Kapitel 4 Regler vedrørende spillekasinoets personale § 10. I et spillekasino må kun ansættes personer, der er fyldt 18  

 år.
 § 11. En ansat må ikke deltage i spil i spillekasinoet ud over i  

 de tilfælde, hvor den ansattes funktion i spillekasinoet er at medvirke i  

 spillenes afvikling.
 § 12. En ansat må ikke modtage gaver fra spillekasinoets gæster.  

 Dog er det tilladt for gæsterne at lægge spillemærker som gaver bestemt for  

 det samlede personale i særlige til dette formål indrettede beholdere.
 Stk. 2. Beløb, der er givet i henhold til stk. 1, 2. pkt., skal  

 fordeles mellem de ansatte efter en skriftlig aftale, som skal være godkendt  

 af justitsministeren.
 Stk. 3. Justitsministeren kan fastsætte regler om opgørelse af og  

 kontrol med gaver givet i henhold til stk. 1, 2. pkt.
 § 13. I et spillekasino må kun ansættes personer, der forud for  

 ansættelsen er godkendt af politiet.
 § 14. Reglerne i §§ 11 og 12, stk. 1, 1. pkt., gælder også for  

 indehaveren af tilladelsen samt for direktører og bestyrelsesmedlemmer i et  

 selskab, der er meddelt tilladelse.
Kapitel 5 Årsregnskab og revision § 15. Indehaveren af en tilladelse skal, i det omfang vedkommende  

 ikke er omfattet af den øvrige lovgivnings regler om bogføring og aflæggelse  

 af årsregnskab m.v., foretage bogføring og udarbejde årsregnskab bestående af  

 balance, resultatopgørelse og noter efter regler i eller fastsat i henhold  

 til bogføringsloven.
Indehaveren skal endvidere udarbejde en årsberetning.
 Stk. 2. Årsregnskabet skal udarbejdes, således at det med  

 revisionspåtegning foreligger i godkendt stand senest 6 måneder efter  

 regnskabsperiodens udløb.
 § 16. Hvis der ikke efter anden lovgivning er foreskrevet  

 revision, skal indehaveren af en tilladelse antage en eller flere  

 statsautoriserede eller registrerede revisorer.
 Stk. 2. Mindst en af revisorerne skal være statsautoriseret  

 revisor.
 Stk. 3. Justitsministeren kan afsætte revisor.
 Stk. 4. Er indehaveren af en tilladelse ikke en virksomhed, der er  

 omfattet af årsregnskabslovens kapitel 8 a, gælder reglerne i § 17.
 § 17. Bestemmelserne i § 61 b, stk. 3, § 61 g, stk. 1, § 61 h og §  

 61 i i årsregnskabsloven gælder også ved revision af det i § 15 omhandlede  

 årsregnskab.
Stk. 2. Revisor skal til brug for indehaveren af en tilladelse og  

 dennes ledelse føre en revisionsprotokol.
Indehaveren og alle medlemmer af  

 ledelsen skal underskrive enhver protokoltilførsel.
 § 18. I forbindelse med sin kritiske gennemgang af  

 regnskabsmaterialet og spillekasinoets forhold i øvrigt skal revisor  

 efterkomme de krav vedrørende revisionen, som justitsministeren stiller.
 Stk. 2. Revisor kan i øvrigt i påtegningen meddele oplysninger,  

 som revisor anser det for rigtigst at lade komme til justitsministerens  

 kundskab.
 § 19. Indehaveren af en tilladelse skal på begæring indsende en  

 kopi af det reviderede årsregnskab samt af årsberetningen til  

 Justitsministeriet.
Kapitel 6 Kontrolbestemmelser § 20. Politiet fører tilsyn med, at kasinovirksomheden drives på  

 fuldt forsvarlig måde.
 Stk. 2. Politiet har, hvis det skønnes nødvendigt, til enhver tid  

 mod behørig legitimation uden retskendelse adgang til et spillekasinos  

 lokaler, forretningsbøger og papirer m.v. for at føre tilsyn med  

 virksomhedens udøvelse.
 Stk. 3. Politiet kan pålægge indehaveren af en tilladelse eller  

 ansatte at afgive oplysninger om kasinovirksomheden.
Kapitel 7 Bortfald og tilbagekaldelse af tilladelser m.v.
§ 21. En tilladelse bortfalder, 1) når indehaveren af tilladelsen ophører med at eksistere, 2) når der sker ændringer i direktionen eller bestyrelsen for det selskab  

 eller lignende, der er meddelt tilladelse, medmindre ændringen efter  

 anmeldelse inden 14 dage godkendes af justitsministeren, eller 3) når indehaveren af tilladelsen anmelder betalingsstandsning eller  

 kommer under konkurs.
Stk. 2. Efter anmeldelse inden 14 dage til Justitsministeriet kan  

 et dødsbo, en ægtefælle, der sidder i uskiftet bo, en skyldner, der har  

 anmeldt betalingsstandsning, eller et konkursbo uden tilladelse fortsætte  

 kasinovirksomheden med henblik på afvikling, afhændelse eller lignende.  

 Adgangen hertil gælder kun indtil 6 måneder efter dødsfaldet,  

 betalingsstandsningens anmeldelse eller konkursdekretets afsigelse.
I særlige  

 tilfælde kan fristen forlænges.
§ 22. En tilladelse kan tilbagekaldes af justitsministeren,  

 såfremt 1) indehaveren af tilladelsen har gjort sig skyldig i grov eller gentagen  

 overtrædelse af denne lov, af bestemmelser fastsat i henhold til loven eller  

 af vilkår for tilladelsen, 2) indehaveren af tilladelsen dømmes for strafbart forhold, der begrunder  

 en nærliggende fare for misbrug af adgangen til at drive et spillekasino, jf.  

 borgerlig straffelovs § 78, stk. 2, 3) indehaveren af tilladelsen ikke længere kan antageliggøre, at  

 vedkommende vil kunne drive spillekasinoet på fuldt forsvarlig måde, eller 4) spillekasinoet er til væsentlig forstyrrelse af den offentlige orden.
 Stk. 2. En afgørelse om tilbagekaldelse skal indeholde oplysning  

 om adgangen til at begære domstolsprøvelse og om fristen herfor.
§ 23. En afgørelse efter § 22 kan af tilladelsens indehaver  

 forlanges indbragt for domstolene.
Anmodning herom skal fremsættes over for  

 Justitsministeriet inden 4 uger efter, at afgørelsen er meddelt den  

 pågældende.
Sagen indbringes herefter for retten efter reglerne om  

 politisager.
Stk. 2. Anmodning om indbringelse af sagen for retten har ikke  

 opsættende virkning, men retten kan ved kendelse bestemme, at indehaveren af  

 tilladelsen skal have adgang til at drive spillekasinoet under sagens  

 behandling.
Ankes en dom, hvorved en tilbagekaldelse ikke findes lovlig, kan  

 den ret, der har afsagt dommen, eller den ret, hvortil sagen er indbragt,  

 bestemme, at spillekasinoet ikke må drives under ankesagens behandling.
Kapitel 8 Straffe- og ikrafttrædelsesbestemmelser m.v.
§ 24. Medmindre højere straf er forskyldt efter anden lovgivning,  

 straffes med bøde den, der 1) overtræder § 2, stk. 1, § 3, stk. 1, § 4, § 6, stk. 1-5, § 8, stk. 1, §  

 10, § 11, § 12, stk. 1 og 2, §§ 13-15, § 16, stk. 1, § 17, stk. 2, § 18, stk.  

 1, og § 19 eller 2) tilsidesætter vilkår fastsat efter § 1, stk. 4.
 Stk. 2. I forskrifter, der udstedes i medfør af loven, kan der  

 fastsættes straf af bøde for overtrædelse af bestemmelser i forskrifterne.
 Stk. 3. Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
 § 25. Loven træder i kraft den 31. december 1990.
 § 26. Loven gælder ikke for Færøerne og Grønland.
Oprindeligt fremsat forslag Kapitel 1 Meddelelse af tilladelse § 1. Justitsministeren kan meddele tilladelse til oprettelse og drift af  

 spillekasinoer.
 Stk. 2. Tilladelse kan meddeles for indtil 5 år ad gangen.
 Stk. 3. Ved afgørelsen af, om en tilladelse kan meddeles, skal der lægges  

 vægt på, at den der ønsker en tilladelse, må antages at ville drive  

 spillekasinoet på fuldt forsvarlig måde.
 Stk. 4. Der kan fastsættes vilkår for tilladelsen.
Kapitel 2 De enkelte spil m.v.
 § 2. I et spillekasino må der kun spilles roulette, baccarat og black  

 jack.
 Stk. 2. Justitsministeren kan meddele tilladelse til andre former for  

 spil, ligesom den enkelte tilladelse kan begrænses til en eller flere  

 spilleformer.
 Stk. 3. Justitsministeren fastsætter regler om kontrol af det  

 spilletekniske udstyr.
 § 3. I tilknytning til et spillekasino kan der opstilles gevinstgivende  

 spilleautomater, der kun må kunne benyttes af spillekasinoets gæster.
 Stk. 2. Justitsministeren fastsætter nærmere regler om gevinstgivende  

 spilleautomater, herunder om kontrol af automaterne.
 § 4. Indehaveren af en tilladelse skal udarbejde et spillereglement, der  

 redegør for spillereglerne for de enkelte spil.
 Stk. 2. Spillereglementet skal ved opslag bekendtgøres for spillekasinoets  

 gæster, ligesom det på begæring skal udleveres til gæsterne.
 § 5. Justitsministeren fastsætter nærmere regler om spillenes afvikling,  

 herunder om maksimum og minimum for indsatser i de enkelte spil.
 § 6. Indsatser i spil skal, bortset fra de i § 3, stk. 1, nævnte spil,  

 gøres med særlige spillemærker (jetons), der mod kontant betaling skal købes  

 i kasinoets vekselkasse.
 Stk. 2. Gevinster i spil skal, bortset fra de i § 3, stk. 1, nævnte spil,  

 udbetales i spillemærker.
 Stk. 3. Alle spillemærker skal veksles i kasinoets vekselkasse inden  

 spillekasinoet forlades.
 Stk. 4. Et spillekasino skal føre et dagligt regnskab over hver enkelt  

 omveksling af spillemærker.
 Stk. 5. Justitsministeren kan fastsætte nærmere regler om, hvorledes  

 udbetalinger efter stk. 3 skal finde sted.
 § 7. Justitsministeren kan fastsætte regler om fabrikation og godkendelse  

 af spillemærker til brug i spillekasinoer.
Kapitel 3 Adgangskrav m.v.
 § 8. Et spillekasino skal være offentligt tilgængeligt, dog må kun  

 personer over 18 år få adgang til spillekasinoet.
 Stk. 2. Enhver gæst skal på begæring forevise legitimation.
 § 9. Justitsministeren kan fastsætte regler om opkrævning af entre samt om  

 åbningstid for spillekasinoer.
Kapitel 4 Regler vedrørende spillekasinoets personale § 10. I et spillekasino må kun ansættes personer, der er fyldt 18 år.
 § 11. En ansat må ikke deltage i spil i spillekasinoet, udover i de  

 tilfælde hvor den ansattes funktion i spillekasinoet er at medvirke i  

 spillenes afvikling.
 § 12. En ansat må ikke modtage gaver fra spillekasinoets gæster.
Kapitel 5 Årsregnskab og revision § 13. Indehaveren af en tilladelse skal i det omfang vedkommende ikke er  

 omfattet af den øvrige lovgivnings regler om bogføring og aflæggelse af  

 årsregnskab m.v. foretage bogføring og udarbejde årsregnskab bestående af  

 balance, resultatopgørelse og noter efter regler i eller fastsat i henhold  

 til bogføringsloven.
Indehaveren skal endvidere udarbejde en årsberetning.
 Stk. 2. Årsregnskabet skal udarbejdes, således at det med  

 revisionspåtegning foreligger i godkendt stand senest 6 måneder efter  

 regnskabsperiodens udløb.
 § 14. Hvis der ikke efter anden lovgivning er foreskrevet revision, skal  

 indehaveren af en tilladelse antage en eller flere statsautoriserede eller  

 registrerede revisorer.
 Stk. 2. Mindst en af revisorerne skal være statsautoriseret revisor.
 Stk. 3. Justitsministeren kan afsætte revisor.
 Stk. 4. Er indehaveren af en tilladelse ikke en virksomhed, der er  

 omfattet af årsregnskabslovens kapitel 8a, gælder reglerne i § 15.
 § 15. Bestemmelserne i § 61 b, stk. 3, § 61 g, stk. 1, § 61 h og § 61 i i  

 årsregnskabsloven gælder også ved revision af det i § 13 omhandlede  

 årsregnskab.
Stk. 2. Revisor skal til brug for indehaveren af en tilladelse og dennes  

 ledelse føre en revisionsprotokol.
Indehaveren og alle medlemmer af ledelsen  

 skal underskrive enhver protokoltilførsel.
 § 16. I forbindelse med sin kritiske gennemgang af regnskabsmaterialet og  

 spillekasinoets forhold i øvrigt skal revisor efterkomme de krav vedrørende  

 revisionen, som justitsministeren stiller.
 Stk. 2. Revisor kan i øvrigt i påtegningen meddele oplysninger, som  

 revisor anser det for rigtigst at lade komme til justitsministerens kundskab.
 § 17. Indehaveren af en tilladelse skal på begæring indsende en kopi af  

 det reviderede årsregnskab samt af årsberetningen til Justitsministeriet.
Kapitel 6 Kontrolbestemmelser § 18. Politiet fører tilsyn med, at kasinovirksomheden drives på fuldt  

 forsvarlig måde.
 Stk. 2. Politiet har, hvis det skønnes nødvendigt, til enhver tid mod  

 behørig legitimation uden retskendelse adgang til et spillekasinos lokaler,  

 forretningsbøger og papirer m.v. for at føre tilsyn med virksomhedens  

 udøvelse.
 Stk. 3. Politiet kan pålægge indehaveren af en tilladelse eller ansatte at  

 afgive oplysninger om kasinovirksomheden.
Kapitel 7 Bortfald og tilbagekaldelse af tilladelser m.v.
§ 19. En tilladelse bortfalder, 1) når indehaveren af tilladelsen ophører med at eksistere, 2) når der sker ændringer i direktionen eller bestyrelsen for det selskab  

 eller lignende, der er meddelt tilladelse, medmindre ændringen efter  

 anmeldelse inden 14 dage godkendes af justitsministeren, eller 3) når indehaveren af tilladelsen anmelder betalingsstandsning eller  

 kommer under konkurs.
Stk. 2. Efter anmeldelse inden 14 dage til Justitsministeriet kan et  

 dødsbo, en ægtefælle, der sidder i uskiftet bo, en skyldner, der har anmeldt  

 betalingsstandsning eller et konkursbo uden tilladelse fortsætte  

 kasinovirksomheden med henblik på afvikling, afhændelse eller lignende.  

 Adgangen hertil gælder kun indtil 6 måneder efter dødsfaldet,  

 betalingsstandsningens anmeldelse eller konkursdekretets afsigelse.
I særlige  

 tilfælde kan fristen forlænges.
 § 20. En tilladelse kan tilbagekaldes af justitsministeren, såfremt:
1) indehaveren af tilladelsen eller en ansat har gjort sig skyldig i grov  

 eller gentagen overtrædelse af denne lov, af bestemmelser fastsat i henhold  

 til loven eller af vilkår for tilladelsen, 2) indehaveren af tilladelsen eller en ansat dømmes for strafbart forhold,  

 der begrunder en nærliggende fare for misbrug af adgangen til at drive et  

 spillekasino, jf. borgerlig straffelovs § 78, stk. 2, 3) indehaveren af tilladelsen ikke længere kan antageliggøre, at  

 vedkommende vil kunne drive spillekasinoet på fuldt forsvarlig måde, eller 4) spillekasinoet er til væsentlig forstyrrelse af den offentlige orden.
 Stk. 2. En afgørelse om tilbagekaldelse skal indeholde oplysning om  

 adgangen til at begære domstolsprøvelse og om fristen herfor.
§ 21. En afgørelse efter § 20 kan af tilladelsens indehaver forlanges  

 indbragt for domstolene.
Anmodning herom skal fremsættes over for  

 Justitsministeriet inden 4 uger efter, at afgørelsen er meddelt den  

 pågældende.
Sagen indbringes herefter for retten efter reglerne om  

 politisager.
Stk. 2. Anmodning om indbringelse af sagen for retten har ikke opsættende  

 virkning, men retten kan ved kendelse bestemme, at indehaveren af tilladelsen  

 skal have adgang til at drive spillekasinoet under sagens behandling.
Ankes  

 en dom, hvorved en tilbagekaldelse ikke findes lovlig, kan den ret, der har  

 afsagt dommen, eller den ret, hvortil sagen er indbragt, bestemme, at  

 spillekasinoet ikke må drives under ankesagens behandling.
Kapitel 8 Straf- og ikrafttrædelsesbestemmelser m.v.
§ 22. Medmindre højere straf er forskyldt efter anden lovgivning, straffes  

 med bøde den, der 1) overtræder § 2, stk. 1, § 3, stk. 1, § 4, § 6, stk. 1-4, § 8, stk. 1,  

 §§ 10-13, § 14, stk. 1, § 15, stk. 2, § 16, stk. 1, og § 17, eller 2) tilsidesætter vilkår fastsat efter § 1, stk. 4.
 Stk. 2. I forskrifter, der udstedes i medfør af loven, kan der fastsættes  

 straf af bøde for overtrædelse af bestemmelser i forskrifterne.
 Stk. 3. Er en overtrædelse begået af et aktieselskab, anpartsselskab,  

 andelsselskab eller lignende, kan der pålægges selskabet som sådant  

 bødeansvar.
 § 23. Loven træder i kraft den 31. december 1990.
 § 24. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning 1.1. Langt de fleste lande i Vesteuropa har spillekasinoer.
I Danmark er  

 det imidlertid ikke tilladt at drive kasinoer, hvilket skyldes forbuddet mod  

 erhvervsmæssig hasardspil i straffelovens § 203, stk. 1. Lovforslaget har til  

 formål at muliggøre etableringen af spillekasinoer i Danmark, idet  

 justitsministeren i henhold til forslaget bemyndiges til at meddele  

 tilladelse til oprettelse og drift af spillekasinoer.
 Samtidig med dette lovforslag har skatteministeren fremsat forslag til lov  

 om afgift af spillekasinoer.
Det tilsigtes ved lovforslaget at skabe grundlag for øgede indtægter til  

 staten.
Bruttoindtægterne fra et spillekasino påtænkes således belagt med en  

 betydelig afgift.
Der henvises herved til det af skatteministeren fremsatte  

 lovforslag og pkt. 9 i de almindelige bemærkninger.
 Det må samtidig antages, at spillekasinoer vil kunne virke tiltrækkende på  

 turister, således at der ved etableringen af spillekasinoer skabes grundlag  

 for øgede turistindtægter dels gennem turisters deltagelse i kasinospil dels  

 gennem turisters almindelige forbrug af varer og tjenesteydelser.
Ved at tillade spillekasinoer opnår man endvidere, at hasardspil i videre  

 omfang end i dag kan foregå inden for lovlige rammer.
Selv om der ikke har  

 været mange straffesager til pådømmelse om overtrædelse af straffelovens §§  

 203-204 om hasardspil, må det antages, at sådant spil i et vist omfang finder  

 sted, og den efterspørgsel, der under alle omstændigheder vil være efter  

 hasardspil, kan ved etableringen af spillekasinoer blive imødekommet på legal  

 vis.
1.2. Spørgsmålet om at tillade spillekasinoer har flere gange været til  

 drøftelse i Folketinget.
Den 9. juli 1971 stillede Jørgen Andersen (RV)  

 spørgsmål til den daværende justitsminister K.
Thestrup om, hvorfor der ikke  

 var skabt hjemmel for at etablere spillekasinoer i Danmark (Folketingstidende  

 1970/71, sp. 7808-7810), og den 17. november 1978 var der i Folketinget 1.  

 behandling af et forslag til lov om oprettelse af spillekasinoer  

 (Folketingstidende 1978-79, sp. 2565-2581). Lovforslaget blev henvist til  

 Erhvervsudvalget, der imidlertid ikke afgav betænkning over forslaget.
Senest  

 har medlemmer af Centrumdemokraterne og Fremskridtspartiet den 31. januar  

 1989 fremsat lovforslag om spillekasinoer (L 194 1988/89). Lovforslaget var  

 til 1. behandling i Folketinget den 29. marts 1989 (Folketingstidende  

 1988-89, sp. 8181-8207). Her viste der sig et flertal for at tillade  

 etablering af spillekasinoer, og justitsministeren tilkendegav under  

 folketingsdebatten, at regeringen ville fremsætte et lovforslag herom.
2. Meddelelse af tilladelse 2.1. I lovforslaget er det præciseret, at der ved afgørelsen af, om en  

 tilladelse kan meddeles, skal lægges afgørende vægt på, at den, der søger  

 tilladelse, kan antages at ville drive spillekasinoet på fuldt forsvarlig  

 måde.
Herved tænkes både på, at spillekasinoet skal drives økonomisk  

 forsvarligt, og på at kasinoet ikke må give anledning til ordensmæssige  

 problemer.
Efter lovforslaget vil en tilladelse være tidsbegrænset til 5 år,  

 men med mulighed for forlængelse.
Der henvises herved til pkt. 8 i  

 lovforslagets almindelige bemærkninger.
Der er ikke nogen begrænsninger i den personkreds, der kan søge om  

 tilladelse til at oprette et spillekasino.
Såvel enkeltpersoner som  

 selskaber, fonde, foreninger o.lign. kan således principielt ansøge om  

 tilladelse.
Det vil imidlertid være forbundet med betydelige anlægsudgifter  

 at etablere et spillekasino, ligesom den løbende drift vil være  

 omkostningskrævende og stille store krav til likviditeten hos indehaveren af  

 en tilladelse.
På baggrund heraf må det antages, at det i første række vil  

 være aktie- eller anpartsselskaber med en betydelig stabilitet og  

 egenkapital, der vil kunne påregnes at være i stand til at drive et  

 spillekasino på fuldt forsvarlig måde.
Det er ved lovforslaget forudsat, at kasinodrift ikke skal være  

 monopoliseret, men at flere selskaber m.v. skal kunne meddeles tilladelse.
Da  

 kasinodrift endvidere må anses for en opgave for private virksomheder, der er  

 parat til at tage en erhvervsmæssig risiko, er det samtidig forudsat, at  

 tilladelse til at drive spillekasinoer ikke skal gives til offentlige  

 institutioner, men alene til private selskaber m.v.
Det vil i øvrigt følge af  

 reglerne om kommunernes mulighed for at drive erhvervsvirksomhed, at en  

 kommune ikke har adgang til at drive eller yde støtte til et spillekasino.
 2.2. Det er forbundet med betydelig usikkerhed at skønne over, hvor mange  

 mennesker der vil besøge spillekasinoer i Danmark og i forbindelse hermed,  

 hvor stor omsætningen i et spillekasino kan antages at blive.
Blandt andet af hensyn til de turistmæssige aspekter er det  

 Justitsministeriets opfattelse, at spillekasinoer skal have et internationalt  

 tilsnit.
Henset hertil og til, at et kasino for at være rentabelt skal have  

 et meget stort besøgstal, vil der efter Justitsministeriets skøn kun være  

 økonomisk grundlag for få spillekasinoer i Danmark, og det kan således  

 forventes, at der kun vil blive givet et encifret antal tilladelser.
Som nævnt ovenfor tilsigtes det bl.a. ved lovforslaget at skabe øgede  

 turistindtægter.
Ved afgørelsen af, om en tilladelse kan meddeles, skal der  

 derfor lægges vægt på, at et spillekasino placeres et sted, der besøges af  

 mange udlændinge.
Det har været fremført, at visse lokalområder vil kunne  

 lide skade ved, at der placeres et spillekasino i området.
I den forbindelse  

 bemærkes, at det tillige skal tillægges betydning, at tilstedeværelsen af et  

 spillekasino ikke må antages at ville skade udviklingen i lokalområdet.
Bl.a.  

 med henblik på vurderingen af dette spørgsmål vil Justitsministeriet indhente  

 en udtalelse fra de kommuner, hvori spillekasinoer ønskes placeret.
Spillekasinoer findes ombord på visse udenlandske krydstogtskibe o.lign.  

 Ved lovforslaget åbnes der mulighed for, at krydstogtskibe, der udgår fra  

 danske havne, eller danske skibe i rutefart også i et vist mindre omfang vil  

 kunne opnå tilladelse til oprettelse af spillekasinoer.
En tilladelse hertil  

 kan således tænkes begrænset til kun at omfatte enkelte spilleformer.
Under hensyn til det meget begrænsede antal tilladelser, der vil blive  

 givet, er det ikke anset for nødvendigt at fastsætte særlige regler om  

 ansøgningernes form og indhold.
Kasinodrift er imidlertid en virksomhedsform,  

 der kræver store anlægsudgifter og særlig indsigt i denne type  

 erhvervsudøvelse, ligesom der må stilles særlige krav med hensyn til  

 personalets uddannelse og lokalernes indretning m.v. samt den eventuelt  

 tilknyttede virksomhedsdrift.
Hertil kommer den betydelige likviditet, som  

 vil være en forudsætning for at opnå tilladelse.
Det forudsættes derfor, at  

 ansøgerne udarbejder et detaljeret projekt for kasinovirksomheden.
 De enkelte spil m.v.
3.1. I spillekasinoer i udlandet kan man typisk spille roulette (fransk  

 og/eller amerikansk) samt kortspillene baccarat/chemin de fer og black jack.  

 Derudover er der som oftest en spillesal med gevinstgivende spilleautomater i  

 tilknytning til et spillekasino.
Spilleautomaterne udbetaler kontanter og  

 ikke spillemærker.
I lovforslaget er det gjort til hovedreglen, at de samme spil kan spilles  

 i et dansk kasino.
Dog er der åbnet mulighed for, at justitsministeren kan  

 tillade andre former for spil, ligesom det i en tilladelse vil kunne  

 fastsættes som vilkår, at det kun er en eller flere af de nævnte  

 spilleformer, der må spilles.
En sådan begrænsning kan navnlig tænkes aktuel  

 ved tilladelser til kasinovirksomhed ombord på skibe.
Efter de i Danmark gældende regler om gevinstgivende spilleautomater, jf.  

 herom cirkulære nr. 16 af 4. februar 1988 om offentlige forlystelser, kapitel  

 3, må gevinser fra en spilleautomat kun udbetales i spillemærker.
Disse må  

 ikke omveksles til kontakter, men må kun anvendes til fortsat spil, andre  

 forlystelser, køb af varer af mindre værdi, f.eks. balloner eller køb af is,  

 pølser o.lign.
 Adgangen til i et spillekasino at opstille gevinstgivende spilleautomater,  

 der udbetaler kontakter, er således en fravigelse fra de hidtil gældende  

 regler.
I lovforslaget er det imidlertid præciseret, at det kun er gæsterne i et  

 spillekasino, der må benytte spilleautomater med kontantgevinster.
Dette  

 indebærer, at spilleautomaterne skal opstilles således, at der kun er adgang  

 til dem fra spillekasinoets lokaler, og det vil dermed kun være personer, som  

 har betalt entre for at komme ind i kasinoet, der vil kunne benytte  

 spilleautomaterne.
3.2. Roulettespillet består af en drejeskive med 37 felter fra 0-36, som  

 spillerne kan spille på i forskellige kombinationer.
Spillerne markerer, hvor  

 de vil spille, ved at lægge jetoner på eet eller flere felter på det  

 tilhørende roulettebord.
Udfaldet afgøres ved, at en kugle, der roterer i en  

 cylindrisk skål over rouletteskiven, der selv roterer langsomt den modsatte  

 vej, falder til ro på et felt.
Når roulettekuglen er standset på et felt,  

 annonceres dette, hvorefter genvinstudbetaling samt indsamling af ikke  

 gevinstgivende jetoner finder sted.
Kortspillet black jack foregår ved, at spillerne hver for sig spiller mod  

 en bank, der er repræsenteret ved en ansat i spillekasinoet, en såkaldt  

 croupier.
Spillet går ud på at komme så tæt på summen 21 som muligt.  

 Overskrides 21 er spillet tabt.
Ved kortspillet baccarat spiller man ikke mod en bank, som repræsenterer  

 spillekasinoet.
De enkelte spillere skiftes derimod efter faste regler til at  

 være bank.
Spillet går ud på at komme nærmest summen 9. Spillekasinoet opnår  

 sit provenue fra baccarat ved at fradrage en procentsats af banksummen,  

 såfremt banken har haft gevinst.
Af samme grund kan en spiller ikke undslå  

 sig fra at overtage banken, når vedkommende står for tur.
Afviklingen af spillene kræver medvirken fra ansatte i spillekasinoet, de  

 såkaldte croupierer.
Det nødvendige antal af croupierer veksler for de  

 forskellige spil.
Opgaven for nogle croupierer er f.eks. alene at overvåge  

 spillenes korrekte afvikling samt træffe afgørelse i eventuelle tvister.
Det er i lovforslaget fastslået, at indehaveren af en tilladelse skal  

 udarbejde et spillereglement.
Heri skal der blandt andet redegøres for  

 spillereglerne for de enkelte spil.
Spillereglementet skal samtidig indeholde  

 oplysning om, hvem der i spillekasinoet skal afgøre eventuelle tvister.
Det  

 bemærkes i den forbindelse, at såfremt en spiller eller kasinoejeren mener,  

 at den trufne afgørelse er forkert, vil der kunne anlægges en sag herom ved  

 domstolene.
3.3. Efter lovforslaget skal justitsministeren fastsætte regler om  

 maksimum- og minimumsindsatser i de enkelte spil.
Henset til prisudviklingen  

 er det ikke fundet hensigtsmæssigt at angive satserne i selve lovteksten.
Det  

 er Justitsministeriets opfattelse, at minimumsindsatserne - bortset fra spil  

 i spilleautomaterne - ikke kan være mindre end 5 kr., og at de enkelte  

 maksimumsindsatser ikke i noget tilfælde må overstige 50.000 kr.
3.4. I spillekasinoer i udlandet gøres indsatser med særlige spillemærker  

 (jetons), ligesom gevinster ved spillebordene udbetales i spillemærker.
Samme  

 ordning foreslås indført i danske spillekasinoer.
Af kontrolmæssige hensyn stilles der samtidig forslag om, at enhver  

 omveksling fra kontanter til spillemærker samt fra spillemærker til kontanter  

 skal registreres, og for at muliggøre dette stilles der krav om, at alle  

 omvekslinger skal ske i kasinoets vekselkasse.
I overensstemmelse med, at der  

 ikke stilles krav om en personregistrering af gæsterne jf. herom i pkt. 4.2.,  

 stilles der heller ikke her krav om, at det i forbindelse med registreringen  

 af en omveksling angives, hvem der har vekslet.
Efter det af skatteministeren fremsatte lovforslag om afgift af  

 spillekasinoer er det bruttospilleindtægten, forstået som det beløb, hvormed  

 spilleindsatserne overstiger gevinsterne, der skal danne grundlag for  

 afgiftsberegningen.
En registrering af alle omvekslinger er derfor af  

 afgørende betydning for kontrollen med afgiftsberigtigelsen.
 Derudover må kravet om registrering af alle omvekslinger antages i ikke  

 uvæsentlig grad at mindske muligheden for, at »sorte penge kan vaskes  

 hvide«.
 Er der f.eks. tale om, at en person overfor politiet eller  

 skattemyndigheden påstår, at han har vundet penge i et spillekasino, vil det  

 kunne efterprøves, om der på det tidspunkt, vedkommende opgiver, har fundet  

 en omveksling sted som påstået, jf. iøvrigt nedenfor om udbetaling af større  

 gevinster i checks.
Det er muligt at vinde ganske betydelige beløb i et spillekasino, hvilket  

 stiller store krav til den pengebeholdning, som spillekasinoet skal ligge  

 inde med.
Dette kunne friste nogen til at begå røveriforsøg o.lign. mod  

 spillekasinoet.
Samtidig kan en person, der har vundet et stort beløb, være  

 udsat for en øget risiko for røverisk overfald o.lign.
Disse forhold taler for, at man ikke i alle tilfælde skal udbetale  

 kontanter til den person, der ønsker sin gevinst i spillemærker omvekslet i  

 kasinoets vekselkasse.
Man kunne i stedet ved store gevinster på eksempelvis  

 10.000 kr. og derover udstede en check.
Under henvisning hertil er der i  

 lovforslaget indføjet en regel, hvorefter justitsministeren kan fastsætte  

 nærmere regler om, hvorledes udbetaling af gevinster skal finde sted.
Herved  

 vil der samtidig være en meget effektiv efterforskningsmulighed i tilfælde,  

 hvor en person hævder, at han har vundet et større beløb i et spillekasino.
 4. Adgangskrav m.v.
4.1. Det er hensigten med lovforslaget at gøre spillekasinoer til en  

 offentlig forlystelse.
På baggrund heraf er det i lovforslaget fastlagt, at  

 et spillekasino skal være offentligt tilgængeligt, dog skal kun personer over  

 18 år have adgang til et kasino.
Et sådant alderskrav genfindes i andre  

 landes lovgivning om spillekasinoer.
Ved bestemmelsen om, at et spillekasino skal være offentligt tilgængeligt,  

 sikres det, at en kasinoejer ikke kan stille krav om, at man skal være medlem  

 af et bestemt selskab, en forening el.lign. for at få adgang til et  

 spillekasino.
Derimod tilsigter reglen ikke at udelukke, at en gæst i  

 konkrete tilfælde skal kunne afvises.
Er der f.eks. tale om, at en beruset  

 person ønsker adgang til et spillekasino, vil den pågældende kunne afvises,  

 såfremt det må antages, at vedkommende vil forstyrre den nødvendige ro og  

 orden i spillekasinoet.
Tilsvarende vil en person, der er taget i at forsøge  

 at snyde, kunne afvises eller udvises.
4.2. I modsætning til, hvad der gælder i visse andre lande, er der ikke i  

 lovforslaget stillet krav om, at alle gæster skal registreres.
I udlandet  

 bliver registreringen brugt i forbindelse med at det kontrolleres, at man  

 ikke lukker en spiller ind, der er meddelt spilleforbud.
Baggrunden for ikke at kræve en personregistrering er, at et sådant krav  

 om registrering må antages at ville afholde mange fra at besøge et  

 spillekasino i Danmark.
Hertil kommer, at et register over gæsterne vil kunne  

 misbruges på forskellig måde og være med til at blotlægge folks privatliv.
 I lovforslaget er der derfor alene stillet forslag om, at enhver gæst på  

 begæring skal forevise legitimation.
 4.3. Der er i lovforslaget indsat en bestemmelse om, at justitsministeren  

 bemyndiges til at fastsætte regler om opkrævning af entre samt om  

 åbningstider for spillekasinoer.
Under henvisning til, at spillekasinoer skal være en offentlig  

 forlystelse, findes det påkrævet, at der kan fastsættes nærmere regler om  

 opkrævning af entre og om åbningstider.
For så vidt angår rammerne for  

 entrefastsættelsen, taler prisudviklingen imod, at disse fastsættes i selve  

 lovteksten, og det foreslås derfor, at rammerne for entrefastsættelsen  

 indarbejdes i de administrative forskrifter, der skal udstedes i tilknytning  

 til loven.
Med muligheden for at fastsætte regler om entreens størrelse  

 sikres det endvidere, at et kasino ikke f.eks. gennem en særlig høj  

 entreafgift kan udelukke større grupper fra at besøge spillekasinoet.
 Det vil endvidere være muligt i den enkelte tilladelse at fastsætte  

 særlige vilkår med hensyn til kasinoets åbningstider.
5. Regler vedrørende spillekasinoets personale 5.1. Det foreslås, at der i et spillekasino kun må ansættes personer, der  

 er fyldt 18 år, og at ingen ansat selv må spille i spillekasinoet.  

 Spilleforbuddet gælder dog naturligvis ikke, i det omfang det er den ansattes  

 opgave at medvirke i spillenes afvikling, hvilket f.eks. vil være tilfældet  

 for så vidt angår kortspillet black jack.
Bestemmelsen om, at en ansat ikke må spille, er indsat for at forebygge  

 snyderi ved afviklingen af spillene.
Begge regler vil endvidere modvirke den  

 fristelse til at spille, som navnlig unge samt ansatte, der daglig vil være i  

 kontakt med spillekasinoet, udsættes for.
5.2. For yderligere at mindske risikoen for, at en ansat fristes til at  

 medvirke til falskspil m.v., foreslås der indført en bestemmelse om, at en  

 ansat ikke må modtage gaver fra spillekasinoets gæster.
En tilsvarende  

 ordning kendes i udlandet.
I mange lande er det dog tilladt, at spillere  

 lægger gaver og drikkepenge bestemt for det samlede personale i særlige  

 beholdere i spillesalene.
 Efter Justitsministeriets opfattelse kan der ikke bortses fra risikoen  

 for, at en gæst vil sørge for at gøre opmærksom på, at han giver en gave,  

 selv om denne skal henlægges i en fælles beholder, og for helt at undgå den  

 situation, at en ansat herved fristes til at medvirke til falskspil eller  

 andet snyderi, stilles der forslag om, at det generelt forbydes gæsterne at  

 give gaver til de ansatte.
Samtidig udelukker man muligheden for, at indtægter fra  

 kasinovirksomheden, som påtænkes belagt med afgift, kan kanaliseres over i  

 den fælles beholder.
En indehaver af et kasino kunne have en interesse heri,  

 idet vedkommende herved kunne undgå at betale afgift af indtægterne.
6. Årsregnskab og revision 6.1. I lovforslaget er der fastsat regler om, at indehaveren af en  

 tilladelse skal udarbejde et årsregnskab, som skal undergives revision.
 I bogføringsloven og i årsregnskabsloven er der givet særlige regler om  

 regnskabsaflæggelse og om revision, men det er kun visse typer af  

 virksomheder, der er omfattet af disse regler.
 De foreslåede regler har til formål at sikre, at der for enhver  

 kasinovirksomhed uanset organisationsform er pligt til at aflægge årsregnskab  

 og til at lade regnskabet revidere.
Udover at være af betydning for kontrollen med den afgift, der skal  

 berigtiges i henhold til det af skatteministeren fremsatte lovforslag, kan et  

 regnskab for et spillekasino være af betydning for Justitsministeriets  

 vurdering af, om spillekasinoet til stadighed drives på fuldt forsvarlig  

 måde.
Regnskaberne vil således indgå i Justitsministeriets overvejelser over,  

 hvorvidt en tilladelse vil kunne forlænges eller i særlige tilfælde  

 tilbagekaldes.
7. Kontrolbestemmelser 7.1. Det foreslås, at politiet skal føre det nødvendige tilsyn med  

 kasinovirksomhederne, og i tilknytning hertil er der stillet forslag om, at  

 politiet, hvis det skønnes nødvendigt, til enhver tid uden retskendelse mod  

 behørig legitimation har adgang til et spillekasinos lokaler,  

 forretningsbøger m.v.
Endvidere skal politiet efter forslaget kunne pålægge  

 indehaveren af en tilladelse eller ansatte at afgive oplysninger om  

 kasinovirksomheden.
Det bemærkes, at der i det af skatteministeren fremsatte lovforslag om  

 afgift af spillekasinoer er indsat bestemmelser om, at også told- og  

 skatteforvaltningen i relation til kontrollen med afgiftsberigtigelser er  

 berettiget til at foretage eftersyn i spillekasinoets lokaler samt til at  

 efterse forretningsbøger m.v.
Samtidig er det i skatteministerens forslag  

 fastsat, at politiet skal yde told- og skatteforvaltningen bistand.
Udover at yde bistand til told- og skatteforvaltningen vil politiets  

 opgaver være at føre tilsyn med, at kasinovirksomheden drives på fuldt  

 forsvarlig måde.
Politiet vil herunder skulle kontrollere, at der ikke  

 foregår uregelmæssigheder ved afviklingen af spillene, f.eks. ved at en  

 spiller på uretmæssig måde tilsikres eller frasiges gevinster.
Det vil også  

 være en del af tilsynet af efterse, at der ikke anvendes falske jetoner.
 Endvidere vil det indgå i politiets opgaver at kontrollere, at spillene i  

 et spillekasino afvikles i god ro og orden, ligesom der skal føres tilsyn  

 med, at der ikke i eller omkring spillekasinoet opstår ordensmæssige  

 problemer.
 7.2. Bestemmelsen om, at politiet skal føre kontrol, skal ses i sammenhæng  

 med andre regler i lovudkastet, der er fastsat specielt med henblik på at  

 imødegå risikoen for økonomisk kriminalitet, falskspil m.v.
En vigtig regel i den forbindelse er bestemmelsen i lovudkastet om, at  

 alle omvekslinger skal registreres.
Udover, at reglen er af stor betydning i  

 tilknytning til kontrollen med berigtigelsen af de afgifter, som  

 kasinovirksomheden tænkes pålagt, mindsker den muligheden for, at »sorte  

 penge kan vaskes hvide«, jf. pkt. 3.3. ovenfor.
 En anden bestemmelse, der skal forebygge risikoen for falskspil m.v., er  

 reglen om, at ansatte ikke må modtage gaver af spillerne, se nærmere herom  

 ovenfor i pkt. 5.2.
 Der er således ved lovforslaget lagt vægt på, at reglerne for udøvelse af  

 kasinovirksomhed er udformet således, at det ikke blot er politiets kontrol,  

 der vil være den afgørende hindring for, at der snydes, men at de materielle  

 regler tillige forebygger, at dette kan finde sted.
 8. Bortfald og tilbagekaldelse af tilladelser m.v.
 8.1. Ved afgørelsen af, om en person eller et selskab m.v. kan meddeles  

 tilladelse til at drive et spillekasino, skal der som beskrevet ovenfor i  

 pkt. 2.1. efter forslaget lægges afgørende vægt på, at det må antages, at  

 personen eller selskabet vil drive spillekasinoet på fuldt forsvarlig måde.
Det følger heraf, at tilladelsen vil være knyttet til den person eller det  

 selskab m.v., som står som ansøger.
I overensstemmelse hermed indeholder  

 forslaget en bestemmelse om, at en tilladelse bortfalder, når  

 tilladelsesindehaveren ophører med at eksistere, enten fordi den person, der  

 er meddelt tilladelse, afgår ved døden, eller fordi det selskab m.v., som er  

 meddelt tilladelse, opløses.
Selv om et selskab ikke opløses, kan det i personmæssig henseende undergå  

 forandringer for eksempel ved, at medlemmer af bestyrelsen eller direktionen  

 udskiftes.
I sådanne tilfælde er der efter Justitsministeriets opfattelse  

 tale om, at de forudsætninger, en tilladelse måtte være givet under, ikke  

 længere er til stede.
Som følge heraf er der i lovforslaget indsat en  

 bestemmelse om, at en tilladelse bortfalder, når der sker ændringer i  

 direktionen eller bestyrelsen, medmindre ændringen godkendes af  

 justitsministeren.
 8.2. Der er endvidere i lovforslaget indsat regler om, at en tilladelse  

 til at drive et spillekasino i visse tilfælde vil kunne tilbagekaldes.
 Det gælder således efter forslaget, hvis indehaveren af en tilladelse  

 eller en ansat har gjort sig skyldig i grov eller gentagen overtrædelse af  

 bestemmelserne i loven om spillekasinoer, af bestemmelser fastsat i henhold  

 til loven eller af vilkår for tilladelsen, eller hvis indehaveren af  

 tilladelsen eller ansatte dømmes for strafbart forhold, der begrunder en  

 nærliggende fare for misbrug af adgangen til at drive et spillekasino.
 Derudover er det præciseret, at en tilladelse vil kunne tilbagekaldes,  

 såfremt indehaveren ikke længere opfylder den grundlæggende betingelse om, at  

 vedkommende skal kunne drive spillekasinoet på fuldt forsvarlig måde.
 Endelig er der stillet forslag om, at en tilladelse skal kunne  

 tilbagekaldes, såfremt et spillekasino er til væsentlig forstyrrelse af den  

 offentlige orden.
9. Lovforslagets økonomiske og administrative konsekvenser Etablering af adgang til at tillade spillekasinoer i Danmark vil indebære  

 et væsentligt indtægtsprovenu for staten.
Merindtægterne er i det samtidigt  

 fremsatte forslag til lov om afgift af spillekasinoer skønnet at blive i  

 størrelsesordenen 100 mio. kr. årligt.
Dette skøn er dog forbundet med  

 betydelig usikkerhed.
Der henvises til bemærkningerne til det nævnte  

 lovforslag.
Gennemførelse af lov om spillekasinoer vil medføre et vist merarbejde i  

 Justitsministeriets departement, navnlig i forbindelse med behandlingen af de  

 indkomne ansøgninger.
Personalemerforbruget forventes i det første år at  

 blive i størrelsesordenen et årsværk.
Gennemførelse af lov om spillekasinoer vil endvidere medføre nye opgaver  

 for politiet og skattemyndighederne som følge af disse myndigheders tilsyn  

 med og kontrol af kasinovirksomhederne.
Det er vanskeligt på forhånd at  

 opgøre merarbejdet for politiet, men under hensyn til det forventede antal  

 kasinoer skønnes merarbejdet at ville have et omfang svarende til 8 - 10  

 årsværk.
Til dækning af Justitsministeriets øgede udgifter vil 2% af det samlede  

 statslige merprovenu blive overført til Justitsministeriets budget.
For så  

 vidt angår de bevillingsmæssige konsekvenser for skattemyndighederne henvises  

 til forslaget til lov om afgift af spillekasinoer.
 Lovforslaget skønnes ikke i øvrigt at medføre økonomiske eller  

 administrative konsekvenser for det offentlige.
 10. Hørte myndigheder m.v.
 Lovforslaget er samtidig med fremsættelsen sendt til udtalelse hos:
 Rigsadvokaten, Rigspolitichefen, Politidirektøren i København, Foreningen  

 af Politimestre i Danmark, Dansk Kriminalpolitiforening, Dansk Politiforbund,  

 Politifuldmægtigforeningen, Advokatrådet, Kommunernes Landsforening,  

 Københavns og Frederiksberg kommuner, Amtsrådsforeningen i Danmark, Danmarks  

 Turistråd, Turismens Fællesråd, Centralforeningen af Hotelværter og  

 Restauratører, Danmarks Rederiforening, Dansk Automat Brancheforening,  

 Dantest, Teknologisk Institut i København, Teknologisk Institut i Århus,  

 Teknologisk Institut i Odense og Forbrugerrådet.
Bemærkninger til lovforslagets enkelte bestemmelser Til § 1 Bestemmelsen bemyndiger justitsministeren til at meddele tilladelser til  

 oprettelse og drift af spillekasinoer.
 Det fremgår af bestemmelsens stk. 3, at det vigtigste kriterium for, om en  

 tilladelse kan meddeles, vil være, om ansøgeren må antages at ville drive  

 spillekasinoet på fuldt forsvarligt måde.
 Som beskrevet i lovforslagets almindelige bemærkninger, pkt. 2.2, skal der  

 dog tillige lægges vægt på, at spillekasinoet placeres et sted, der besøges  

 af mange udlændinge, ligesom det skal tillægges betydning, at spillekasinoet  

 ikke kan antages at ville skade udviklingen i lokalområdet.
Før der tages endelig stilling til en ansøgning om tilladelse til at  

 oprette et spillekasino, vil Justitsministeriet anmode om en udtalelse fra  

 den kommune, hvori spillekasinoet ønskes placeret, således at kommunen kan få  

 lejlighed til at udtale sig om, hvorvidt man har indvendinger imod, at der  

 gives tilladelse til et spillekasino i kommunen.
Tilsvarende vil  

 Justitsministeriet indhente en udtalelse fra den stedlige politimester.
Der er ikke i § 1 gjort nogen begrænsning i den personkreds, der kan opnå  

 tilladelse til at drive et spillekasino, men som beskrevet i pkt. 2.1. i  

 lovforslagets almindelige bemærkninger er det forudsat, at der alene skal  

 gives tilladelser til private personer eller selskaber m.v.
Efter  

 lovforslaget vil der også kunne meddeles tilladelse til kasinodrift ombord på  

 visse skibe.
Det er i § 1 fastsat, at en tilladelse vil være tidsbegrænset.
Efter  

 bestemmelsen vil der således maksimalt kunne udstedes en tilladelse for 5 år,  

 men tilladelsen vil kunne forlænges.
Ved en ansøgning om forlængelse vil der  

 skulle lægges vægt på, om tilladelsesindehaveren stadig må antages at ville  

 drive spillekasinoet på fuldt forsvarlig måde, eller om der foreligger  

 sådanne omstændigheder, der gør det betænkeligt at forlænge tilladelsen.  

 Foreligger der en situation, hvor betingelserne i lovforslagets § 20 for at  

 tilbagekalde tilladelsen er opfyldt, vil en ansøgning om forlængelse af  

 tilladelsen blive afslået.
Der kan imidlertid derudover tænkes tilfælde, hvor  

 det ud fra en helhedsbetragtning findes absolut påkrævet at foretage en  

 begrænsning i spilleudbuddene, hvilket kan medføre, at en tilladelse til at  

 drive et spillekasino ikke vil blive forlænget.
Af § 1, stk. 4 fremgår, at der vil kunne fastsættes vilkår for  

 tilladelsen.
Som et eksempel herpå kan nævnes, at der vil kunne fastsættes  

 vilkår om, hvor mange spilleborde og spillemaskiner kasinoet må have.
Det vil  

 endvidere kunne fastsættes som vilkår, at indehaveren af en tilladelse skal  

 stille en bankgaranti til sikkerhed for de forpligtelser, spillekasinoet kan  

 få overfor gæster, der vinder store gevinster.
Da der påtænkes indført regler  

 om, at visse gevinstudbetalinger skal ske ved checks, kan der gå nogle dage,  

 inden spillekasinoet bliver præsenteret for betalingsforpligtelsen, og det  

 findes af den grund påkrævet, at der er sikkerhed for, at en spiller kan få  

 sin gevinst indløst.
En garanti vil antagelig skulle være på mellem 5 og 10  

 mill. kr.
Til § 2 Bestemmelsen fastlægger, hvilke spil der som udgangspunkt må spilles i et  

 dansk kasino.
Adgangen til at opstille spilleautomater er dog reguleret i  

 lovforslagets § 3.
 I lovforslagets almindelige bemærkninger pkt. 3.2. er der givet en  

 kortfattet beskrivelse af spillene, hvortil henvises.
For så vidt angår roulette vil det både være tilladt at spille såkaldt  

 fransk roulette og amerikansk roulette.
Forskellen mellem de to spil består  

 navnlig i, at der i amerikansk roulette er flere felter, der ikke giver  

 gevinstudbetalinger, hvilket statistisk set øger spillekasinoets indtjening.
 Det vil ligeledes være muligt at tilbyde spillet baccarat i forskellige  

 varianter.
 Der vil i henhold til lovforslagets § 5 kunne fastsættes nærmere regler om  

 de enkelte spil, jf. bemærkningerne nedenfor til § 5. Af lovforslagets § 4  

 følger endvidere, at spillereglerne for de enkelte spil ved opslag skal være  

 tilgængelige for spillekasinoets gæster, ligesom enher gæst på begæring skal  

 have et eksemplar udleveret.
Efter § 2, stk. 2, kan justitsministeren give tilladelse til andre former  

 for spil.
Herved skal forstås spil, der minder om de i stk. 1 nævnte spil.  

 Det tilsigtes således ikke at åbne mulighed for visse elektroniske spil, som  

 man f.eks. kan deltage i uden fysisk at være tilstede i det pågældende  

 spillekasino.
Af § 2, stk. 2, fremgår endvidere, at en tilladelse vil kunne begrænses  

 til en eller flere spilleformer.
Dette kan navnlig tænkes aktuelt, såfremt  

 der meddeles tilladelse til kasinodrift ombord på et skib.
Efter bestemmelsen i § 2, stk. 3, fastsætter justitsministeren regler om  

 kontrol med det spilletekniske udstyr.
Bestemmelsen skal ses i sammenhæng med  

 bemyndigelsen i § 3, stk. 2, hvorefter der fastsættes nærmere regler om  

 gevinstgivende spilleautomater herunder om kontrol med automaterne.
Regler om  

 kontrol m.v., herunder syn af spilleautomater findes i dag i  

 Justitsministeriets cirkulære nr. 16 af 4. februar 1988 om offentlige  

 forlystelser.
Kontrollen vil bl.a. omfatte, at gevinstchancen svarer til den  

 gevinsttabel som fastsættes af justitsministeren i henhold til § 3, stk. 2.
Til § 3 Ved bestemmelsen åbnes der mulighed for, at et spillekasino kan opstille  

 spilleautomater, der udbetaler gevinster i kontanter, hvilket er en  

 fravigelse fra, hvad der ellers gælder for opstilling af spilleautomater jf.  

 herom Justitsministeriets cirkulære nr. 16 af 4. februar 1988, § 7.
 Ved udstedelsen af en tilladelse til kasinodrift vil der i henhold til  

 lovforslagets § 1 blive fastsat vilkår om, hvor mange spilleautomater der må  

 opstilles i tilknytning til spillekasinoet.
 Da bruttoindtægterne fra spilleautomaterne vil være afgiftsbelagt i  

 henhold til det af skatteministeren fremsatte lovforslag om afgift af  

 spillekasinoer, vil spilleautomaterne skulle være indrettet med et  

 tællesystem, der kan registrere samtlige indkast og gevinstudbetalinger,  

 således at disse registreringer kan danne grundlag for afgiftsberegningerne.
 Efter bestemmelsen i § 3, stk. 2, fastsætter justitsministeren nærmere  

 regler om gevinstgivende spilleautomater herunder om kontrol med automaterne.  

 Der henvises herved til bemærkningerne ovenfor til § 2.
Til § 4 Bestemmelsen fastsætter, at kasinoejeren skal udarbejde et  

 spillereglement.
Foruden at indeholde de nærmere regler for de enkelte spil  

 skal spillereglementet indeholde oplysning om, hvem der skal træffe afgørelse  

 i tvister, som måtte opstå i forbindelse med spillenes afvikling.
Til § 5 Ved bestemmelsen bemyndiges justitsministeren til administrativt at  

 fastsætte nærmere regler om spillenes afvikling og om maksimum og minimum for  

 indsatserne i de enkelte spil.
Maksimum- og minimumsindsatserne vil kunne fastsættes således, at de  

 varierer afhængig af, hvor store gevinstchancerne er.
Der henvises i øvrigt  

 til lovforslagets almindelige bemærkninger pkt. 3.3, hvoraf fremgår, at  

 minimumsindsatserne - bortset fra spil i spilleautomaterne - efter  

 Justitsministeriets opfattelse ikke bør være mindre end 5 kr., og at de  

 enkelte maksimumsindsatser ikke i noget tilfælde må overstige 50.000 kr.
I medfør af bestemmelsen kan der endvidere fastsættes regler om, hvor  

 mange croupierer, der skal deltage i afviklingen og overvågningen af  

 spillene.
Der kan endvidere fastsættes bestemmelser om, hvorledes  

 spillereglerne for de enkelte spil skal være.
Til § 6 I § 6 fastlægges, at indsatser i spillene - bortset fra i  

 spilleautomaterne - skal foretages med spillemærker (jetons), ligesom  

 udbetaling af gevinster ved spillebordene skal ske med spillemærker.
Det følger samtidig af bestemmelsen, at det ikke ved spillebordene vil  

 være muligt at få vekslet kontanter til spillemærker eller omvendt, idet al  

 omveksling skal foregå i en central vekselkasse, der skal registrere enhver  

 omveksling.
Som beskrevet i pkt. 3.4. i lovforslagets almindelige  

 bemærkninger er bestemmelsen om, at alle omvekslinger skal registreres,  

 indsat af kontrolmæssige hensyn, herunder navnlig af hensyn til  

 afgiftskontrollen, men også for at forhindre at »sorte penge kan vaskes  

 hvide«.
 For at sikre, at disse kontrolmuligheder kan være effektive, er det i § 6,  

 stk. 4, præciseret, at spillekasinoet skal føre et dagligt regnskab over hver  

 enkelt omveksling af spillemærker.
§ 6 indeholder endvidere et forbud mod, at der ydes spillere kredit, idet  

 det af stk. 1 fremgår, at spillemærker kun må købes mod kontant betaling.  

 Kravet om kontant betaling skal forstås således, at det er spillekasinoet,  

 der ikke må yde en spiller kredit.
Bestemmelsen tilsigter ikke at udelukke  

 brugen af forskellige købekort, som kan være knyttet til en kreditkonto.
 Der henvises i øvrigt til pkt. 3.3. i lovforslagets almindelige  

 bemærkninger.
Til §§ 8-9 Der henvises til pkt. 4 i lovforslagets almindelige bemærkninger.
Til § 10 Bestemmelsen indeholder et forbud mod, at der i et spillekasino ansættes  

 personer, som er under 18 år.
Forbuddet skal forstås således, at det også  

 omfatter ansættelse i en eventuel restaurationsvirksomhed, der står i  

 umiddelbar forbindelse med selve spillekasinoet.
Til § 11 Der henvises til lovforslagets almindelige bemærkninger pkt. 5.1.
Til § 12 Reglen forbyder ansatte at modtage gaver fra spillekasinoets gæster.
Dette  

 gælder uanset, hvad den ansattes funktion er i spillekasinoet.
Bestemmelsen  

 omfatter således ikke alene croupierer.
 Som beskrevet i pkt. 5.2. i lovforslagets almindelige bemærkninger vil det  

 heller ikke være tilladt for en spiller at give gaver bestemt for det samlede  

 personale.
Til § 13 Reglerne, der fastsætter pligt til regnskabsaflæggelse, har til formål at  

 sikre, at der for enhver kasinovirksomed uanset organiationsform er pligt til  

 at aflægge årsregnskab.
 Pligt hertil kan allerede følge af bogføringsloven jf. lovbekendtgørelse  

 nr. 60 af 19. februar 1986 som ændret ved lov nr. 851 af 23. december 1987  

 herunder af bestemmelser fastsat i henhold til loven eller af  

 årsregnskabsloven jf. lovbekendtgørelse nr. 436 af 20. juni 1989.
Til § 14 Bestemmelsen fastlægger en revisionspligt og har til formål at sikre, at  

 enhver kasinovirksomhed uanset organisationsform har pligt til at lade sit  

 regnskab revidere.
 Pligt hertil kan allerede følge af årsregnskabslovens kapitel 8 a, jf.  

 lovbekendtgørelse nr 436 af 20. juni 1989. Er kasinovirksomheden ikke  

 omfattet af disse regler, følger det af § 14, stk. 4, at revisionen skal  

 foretages i overensstemmelse med reglerne i § 15.
Til § 15 Bestemmelserne i § 15 opstiller forskellige krav til revisionen og  

 indeholder en henvisning til nogle bestemmelser i årsregnskabsloven.
 Henvisningen til årsregnskabslovens § 61 g, stk. 1, instituerer således  

 selve revisionskravet, medens henvisningen til § 61 h skal sikre, at  

 indehaveren af en tilladelse eventuelt dennes særskilte ledelse skal give  

 revisor de fornødne oplysninger.
Ved bestemmelsen i § 15, stk. 2, foreslås det, at der skal udarbejdes en  

 revisionsprotokol, som er revisors meddelelsesmiddel til ledelsen om  

 revisionsarbejde m.m.
Der henvises til § 3 i Erhvervs- og Selskabsstyrelsens  

 bekendtgørelse nr. 125 af 28. februar 1989.
Til § 16 Bestemmelserne, der skal ses i sammenhæng med reglerne i § 15, svarer til  

 bestemmelser i anden lovgivning.
Til § 17 Der stilles ikke forslag om, at et revideret regnskab altid skal indsendes  

 til Justitsministeriet, men § 17 indeholder hjemmel til, at indehaveren af en  

 tilladelse i konkrete tilfælde kan pålægges at indsende det reviderede  

 regnskab.
Til § 18 Ved bestemmelsen fastlægges det, at politiet skal føre kontrol med, at  

 spillekasinoerne drives på fuldt forsvarlig måde.
I tilknytning hertil er der i stk. 2 hjemmel for politiet til uden  

 retskendelse at foretage husundersøgelse af en kasinovirksomhed for at føre  

 det nødvendige tilsyn med kasinovirksomhedens udøvelse.
Bestemmelsen er  

 formuleret på tilsvarende måde som i anden lovgivning, der hjemler  

 husundersøgelse uden retskendelse.
 Der henvises i øvrigt til lovforslagets almindelige bemærkninger pkt. 7.1.  

 og 9.
Til § 19 Der henvises til lovforslagets almindelige bemærkninger, pkt. 8.1.
Til § 20 Bestemmelsen i § 20 regulerer justitsministerens adgang til at  

 tilbagekalde en tilladelse.
Det bemærkes i den forbindelse, at en afgørelse  

 om, at en tilladelse tilbagekaldes, vil kunne indbringes for domstolene, jf.  

 lovforslagets § 21.
 Efter § 20, stk. 1, nr. 2, kan en tilladelse tilbagekaldes, såfremt  

 indehaveren af tilladelsen eller en ansat dømmes for strafbart forhold, der  

 begrunder en nærliggende fare for misbrug af adgangen til at drive et  

 spillekasino.
 Bestemmelsen omfatter både tilfælde, hvor det er en kollektiv enhed der  

 dømmes, og hvor det er en enkeltperson.
 Hvis man f.eks. har meddelt et aktieselskab tilladelse til kasinodrift,  

 vil tilladelsen kunne tilbagekaldes efter § 20, stk. 1, nr. 2, såfremt  

 selskabet som sådant dømmes for et forhold, der begrunder en nærliggende fare  

 for misbrug af adgangen til at drive et spillekasino.
 Bestemmelsen omfatter imidlertid også tilfælde, hvor det er en ansat, der  

 dømmes for strafbart forhold, såfremt det strafbare forhold begrunder en  

 nærliggende fare for misbrug af adgangen til at drive et spillekasino.
I § 20, stk. 1, nr. 3, er der hjemmel til at tilbagekalde en tilladelse,  

 såfremt indehaveren af tilladelsen ikke længere kan antageliggøre, at  

 vedkommende vil kunne drive spillekasinoet på fuldt forsvarlig måde.
Efter  

 bestemmelsen har tilladelsesindehaveren således bevisbyrden for, at  

 vedkommende stadig opfylder den grundlæggende betingelse for en tilladelse,  

 som er, at spillekasinoet drives på fuldt forsvarlig måde.
Det vil ikke være en betingelse for at tilbagekalde en tilladelse i medfør  

 af § 20, stk. 1, nr. 3, at der foreligger eller kan dokumenteres strafbare  

 overtrædelser.
Bestemmelsen kan således tænkes anvendt i de tilfælde, hvor en  

 indehaver ikke betaler skyldige afgifter af spilleomsætningen.
I en sådan  

 situation kan man befrygte, at kasinovirksomheden heller ikke vil opfylde  

 sine forpligtelser over for spillekasinoets gæster, der måtte have krav på  

 gevinstudbetalinger, og man vil derfor kunne tilbagekalde tilladelsen under  

 henvisning til, at spillekasinoet ikke drives på fuldt forsvarlig måde.
Efter § 20, stk. 1. nr. 4, kan en tilladelse tilbagekaldes, såfremt  

 spillekasinoet er til væsentlige forstyrrelse af den offentlige orden.
Det er  

 ikke en forudsætning for at anvende denne bestemmelse, at de forhold, der må  

 karakteriseres som værende til væsentlig forstyrrelse af den offentlige  

 orden, kan lægges kasinoejeren eller ansatte til last.
 Det bemærkes i øvrigt, at lovforslagets regler om tilbagekaldelse  

 suppleres af straffelovens § 78, stk. 2, hvorefter domstolene under  

 tilsvarende betingelser som nævnt i § 20, stk. 1, nr. 2, har adgang til at  

 frakende en domfældt retten til at drive et spillekasino.
Til § 21 Bestemmelsen i § 21 fastlægger en umiddelbar adgang for  

 tilladelsesindehaveren til at få spørgsmålet om lovligheden af en  

 tilbagekaldelse prøvet ved domstolene.
Indehaveren af en tilladelse skal således ikke selv anlægge en sag herom,  

 men kan inden en frist på 4 uger fra tilbagekaldelsen meddele  

 Justitsministeriet, at vedkommende ønsker sagen prøvet ved domstolene.
Det  

 påhviler herefter Justitsministeriet at indbringe sagen for retten.
Sagen  

 behandles efter reglerne om politisager.
Til § 22 Det foreslås, at strafferammen for overtrædelse af lovens bestemmelser  

 bliver bøde, medmindre højere straf er forskyldt efter anden lovgivning.  

 Forbeholdet om, at højere straf kan være forskyldt efter anden lovgivning,  

 henviser blandt andet til straffelovens regler om berigelsesforbrydelser og  

 til straffelovens § 203, hvorefter straffen er bøde, hæfte eller fængsel  

 indtil 1 år for den, som søger erhverv ved hasardspil eller væddemål af  

 tilsvarende art, der ikke ifølge særlig bestemmelse er tilladt.
Til § 23 § 23 indeholder lovens ikrafttrædelsesdato.
Det foreslås, at loven træder  

 i kraft den 31. december 1990.
 Der er ved fastsættelsen af ikrafttrædelsestidspunktet taget hensyn til,  

 at der skal udarbejdes administrative forskrifter på et hidtil ukendt område,  

 ligesom det må forventes, at behandlingen af indkomne ansøgninger, der først  

 vil kunne påbegyndes efter lovens vedtagelse, vil tage en vis tid.
 Justitsministeren vil inden lovens ikrafttræden kunne give ansøgere  

 meddelelse om, at de med virkning fra den 31. december 1990 vil have  

 tilladelse til at drive et spillekasino.
Til § 24 Det følger af bestemmelsen, at loven ikke vil gælde for Færøerne og  

 Grønland.
Efter 2. behandling den 29. maj 1990 Kapitel 1 Meddelelse af tilladelse § 1. Justitsministeren kan meddele tilladelse til oprettelse og  

 drift af spillekasinoer.
 Stk. 2. Tilladelse kan meddeles for indtil 10 år ad gangen.
 Stk. 3. Ved afgørelsen af, om en tilladelse kan meddeles, skal der  

 lægges vægt på, at den, der ønsker en tilladelse, må antages at ville drive  

 spillekasinoet på fuldt forsvarlig måde.
 Stk. 4. Der kan fastsættes vilkår for tilladelsen.
Kapitel 2 De enkelte spil m.v.
 § 2. I et spillekasino må der kun spilles roulette, baccarat og  

 black jack.
 Stk. 2. Justitsministeren kan meddele tilladelse til andre former  

 for spil, ligesom den enkelte tilladelse kan begrænses til en eller flere  

 spilleformer.
 Stk. 3. Justitsministeren fastsætter regler om kontrol af det  

 spilletekniske udstyr.
 § 3. I tilknytning til et spillekasino kan der opstilles  

 gevinstgivende spilleautomater, der kun må kunne benyttes af spillekasinoets  

 gæster.
 Stk. 2. Justitsministeren fastsætter nærmere regler om  

 gevinstgivende spilleautomater, herunder om kontrol af automaterne.
 § 4. Indehaveren af en tilladelse skal udarbejde et  

 spillereglement, der redegør for spillereglerne for de enkelte spil.
 Stk. 2. Spillereglementet skal ved opslag bekendtgøres for  

 spillekasinoets gæster, ligesom det på begæring skal udleveres til gæsterne.
 § 5. Justitsministeren fastsætter nærmere regler om spillenes  

 afvikling, herunder om maksimum og minimum for indsatser i de enkelte spil.
 § 6. Indsatser i spil skal, bortset fra de i § 3, stk. 1, nævnte  

 spil, gøres med særlige spillemærker (jetons).
 Stk. 2. Gevinster i spil skal, bortset fra de i § 3, stk. 1,  

 nævnte spil, udbetales i spillemærker.
 Stk. 3. Veksling fra kontanter til spillemærker kan foretages i  

 kasinoets vekselkasse samt ved spillebordene, medens veksling fra  

 spillemærker til kontanter kun må finde sted i kasinoets vekselkasse.
 Stk. 4. Alle spillemærker skal veksles i kasinoets vekselkasse,  

 inden spillekasinoet forlades.
 Stk. 5. Et spillekasino skal føre et dagligt regnskab.
 Stk. 6. Justitsministeren kan fastsætte nærmere regler om,  

 hvorledes udbetalinger efter stk. 4 skal finde sted, samt regler om opgørelse  

 af og kontrol med kontanter ved spillebordene.
 § 7. Justitsministeren kan fastsætte regler om fabrikation og  

 godkendelse af spillemærker til brug i spillekasinoer.
Kapitel 3 Adgangskrav m.v.
 § 8. Et spillekasino skal være offentligt tilgængeligt, dog må  

 kun personer over 18 år få adgang til spillekasinoet.
 Stk. 2. Enhver gæst skal på begæring forevise legitimation.
 § 9. Justitsministeren kan fastsætte regler om opkrævning af entre  

 samt om åbningstid for spillekasinoer.
Kapitel 4 Regler vedrørende spillekasinoets personale § 10. I et spillekasino må kun ansættes personer, der er fyldt 18  

 år.
 § 11. En ansat må ikke deltage i spil i spillekasinoet ud over i  

 de tilfælde, hvor den ansattes funktion i spillekasinoet er at medvirke i  

 spillenes afvikling.
 § 12. En ansat må ikke modtage gaver fra spillekasinoets gæster.  

 Dog er det tilladt for gæsterne at lægge spillemærker som gaver bestemt for  

 det samlede personale i særlige til dette formål indrettede beholdere.
 Stk. 2. Beløb, der er givet i henhold til stk. 1, 2. pkt., skal  

 fordeles mellem de ansatte efter en skriftlig aftale, som skal være godkendt  

 af justitsministeren.
 Stk. 3. Justitsministeren kan fastsætte regler om opgørelse af og  

 kontrol med gaver givet i henhold til stk. 1, 2. pkt.
 § 13. I et spillekasino må kun ansættes personer, der forud for  

 ansættelsen er godkendt af politiet.
 § 14. Reglerne i §§ 11 og 12, stk. 1, 1. pkt., gælder også for  

 indehaveren af tilladelsen samt for direktører og bestyrelsesmedlemmer i et  

 selskab, der er meddelt tilladelse.
Kapitel 5 Årsregnskab og revision § 15. Indehaveren af en tilladelse skal, i det omfang vedkommende  

 ikke er omfattet af den øvrige lovgivnings regler om bogføring og aflæggelse  

 af årsregnskab m.v., foretage bogføring og udarbejde årsregnskab bestående af  

 balance, resultatopgørelse og noter efter regler i eller fastsat i henhold  

 til bogføringsloven.
Indehaveren skal endvidere udarbejde en årsberetning.
 Stk. 2. Årsregnskabet skal udarbejdes, således at det med  

 revisionspåtegning foreligger i godkendt stand senest 6 måneder efter  

 regnskabsperiodens udløb.
 § 16. Hvis der ikke efter anden lovgivning er foreskrevet  

 revision, skal indehaveren af en tilladelse antage en eller flere  

 statsautoriserede eller registrerede revisorer.
 Stk. 2. Mindst en af revisorerne skal være statsautoriseret  

 revisor.
 Stk. 3. Justitsministeren kan afsætte revisor.
 Stk. 4. Er indehaveren af en tilladelse ikke en virksomhed, der er  

 omfattet af årsregnskabslovens kapitel 8 a, gælder reglerne i § 17.
 § 17. Bestemmelserne i § 61 b, stk. 3, § 61 g, stk. 1, § 61 h og §  

 61 i i årsregnskabsloven gælder også ved revision af det i § 15 omhandlede  

 årsregnskab.
Stk. 2. Revisor skal til brug for indehaveren af en tilladelse og  

 dennes ledelse føre en revisionsprotokol.
Indehaveren og alle medlemmer af  

 ledelsen skal underskrive enhver protokoltilførsel.
 § 18. I forbindelse med sin kritiske gennemgang af  

 regnskabsmaterialet og spillekasinoets forhold i øvrigt skal revisor  

 efterkomme de krav vedrørende revisionen, som justitsministeren stiller.
 Stk. 2. Revisor kan i øvrigt i påtegningen meddele oplysninger,  

 som revisor anser det for rigtigst at lade komme til justitsministerens  

 kundskab.
 § 19. Indehaveren af en tilladelse skal på begæring indsende en  

 kopi af det reviderede årsregnskab samt af årsberetningen til  

 Justitsministeriet.
Kapitel 6 Kontrolbestemmelser § 20. Politiet fører tilsyn med, at kasinovirksomheden drives på  

 fuldt forsvarlig måde.
 Stk. 2. Politiet har, hvis det skønnes nødvendigt, til enhver tid  

 mod behørig legitimation uden retskendelse adgang til et spillekasinos  

 lokaler, forretningsbøger og papirer m.v. for at føre tilsyn med  

 virksomhedens udøvelse.
 Stk. 3. Politiet kan pålægge indehaveren af en tilladelse eller  

 ansatte at afgive oplysninger om kasinovirksomheden.
Kapitel 7 Bortfald og tilbagekaldelse af tilladelser m.v.
§ 21. En tilladelse bortfalder, 1) når indehaveren af tilladelsen ophører med at eksistere, 2) når der sker ændringer i direktionen eller bestyrelsen for det selskab  

 eller lignende, der er meddelt tilladelse, medmindre ændringen efter  

 anmeldelse inden 14 dage godkendes af justitsministeren, eller 3) når indehaveren af tilladelsen anmelder betalingsstandsning eller  

 kommer under konkurs.
Stk. 2. Efter anmeldelse inden 14 dage til Justitsministeriet kan  

 et dødsbo, en ægtefælle, der sidder i uskiftet bo, en skyldner, der har  

 anmeldt betalingsstandsning, eller et konkursbo uden tilladelse fortsætte  

 kasinovirksomheden med henblik på afvikling, afhændelse eller lignende.  

 Adgangen hertil gælder kun indtil 6 måneder efter dødsfaldet,  

 betalingsstandsningens anmeldelse eller konkursdekretets afsigelse.
I særlige  

 tilfælde kan fristen forlænges.
§ 22. En tilladelse kan tilbagekaldes af justitsministeren,  

 såfremt 1) indehaveren af tilladelsen har gjort sig skyldig i grov eller gentagen  

 overtrædelse af denne lov, af bestemmelser fastsat i henhold til loven eller  

 af vilkår for tilladelsen, 2) indehaveren af tilladelsen dømmes for strafbart forhold, der begrunder  

 en nærliggende fare for misbrug af adgangen til at drive et spillekasino, jf.  

 borgerlig straffelovs § 78, stk. 2, 3) indehaveren af tilladelsen ikke længere kan antageliggøre, at  

 vedkommende vil kunne drive spillekasinoet på fuldt forsvarlig måde, eller 4) spillekasinoet er til væsentlig forstyrrelse af den offentlige orden.
 Stk. 2. En afgørelse om tilbagekaldelse skal indeholde oplysning  

 om adgangen til at begære domstolsprøvelse og om fristen herfor.
§ 23. En afgørelse efter § 22 kan af tilladelsens indehaver  

 forlanges indbragt for domstolene.
Anmodning herom skal fremsættes over for  

 Justitsministeriet inden 4 uger efter, at afgørelsen er meddelt den  

 pågældende.
Sagen indbringes herefter for retten efter reglerne om  

 politisager.
Stk. 2. Anmodning om indbringelse af sagen for retten har ikke  

 opsættende virkning, men retten kan ved kendelse bestemme, at indehaveren af  

 tilladelsen skal have adgang til at drive spillekasinoet under sagens  

 behandling.
Ankes en dom, hvorved en tilbagekaldelse ikke findes lovlig, kan  

 den ret, der har afsagt dommen, eller den ret, hvortil sagen er indbragt,  

 bestemme, at spillekasinoet ikke må drives under ankesagens behandling.
Kapitel 8 Straffe- og ikrafttrædelsesbestemmelser m.v.
§ 24. Medmindre højere straf er forskyldt efter anden lovgivning,  

 straffes med bøde den, der 1) overtræder § 2, stk. 1, § 3, stk. 1, § 4, § 6, stk. 1-5, § 8, stk. 1, §  

 10, § 11, § 12, stk. 1 og 2, §§ 13-15, § 16, stk. 1, § 17, stk. 2, § 18, stk.  

 1, og § 19 eller 2) tilsidesætter vilkår fastsat efter § 1, stk. 4.
 Stk. 2. I forskrifter, der udstedes i medfør af loven, kan der  

 fastsættes straf af bøde for overtrædelse af bestemmelser i forskrifterne.
 Stk. 3. Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
 § 25. Loven træder i kraft den 31. december 1990.
 § 26. Loven gælder ikke for Færøerne og Grønland.
