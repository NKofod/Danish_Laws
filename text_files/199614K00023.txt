Nr BTL 23 Betænkning over Forslag til lov om ændring af lov om euforiserende stoffer  

 (Strafskærpelse ved gentagen handel med hårde stoffer)   

 Nr L 23 1996-97, 1. samling Afgivet af Retsudvalget Afgivet: 19961121 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget en skriftlig henvendelse fra Det Danske  

 Center for Menneskerettigheder.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Fremskridtspartiets,  

 Centrum-Demokraternes og Dansk Folkepartis medlemmer af udvalget)  

 lovforslaget til vedtagelse uændret.
 Et mindretal inden for flertallet (Venstres og Det Konservative  

 Folkepartis medlemmer af udvalget) ønsker dog samtidig at give udtryk for  

 tvivl om, hvorvidt lovforslaget vil have den tilsigtede virkning.
 Mindretallet har imidlertid afstået fra nu at stille ændringsforslag, men  

 vil følge retspraksis meget nøje og forventer, at ministeren løbende vil  

 orientere udvalget om udviklingen.
 Mindretallet vil, såfremt loven ikke hurtigt ændrer strafniveauet  

 mærkbart, overveje at fremsætte forslag om forhøjelse af straframmen og  

 indførelse af minimumsstraf.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til forkastelse ved 3.  

 behandling.
En del af mindretallet (Socialistisk Folkepartis medlem af udvalget)  

 tilføjer, at lovforslaget blev fremsat med tydelige tegn på hastværk, men  

 heldigvis fik SF gennemtrumfet, at lovforslaget skulle behandles som et  

 sædvanligt lovforslag i Folketinget.
Det har givet anledning til at få en  

 mere grundig gennemgang af konsekvenserne af lovforslaget og af det reelle  

 indhold i lovforslaget.
Samtidig har det jo i mellemtiden vist sig, at  

 domstolene har taget spørgsmålet om gentagelsesvirkning i disse sager op til  

 principiel behandling.
SF finder derfor ikke, at der er begrundelse for denne  

 lovgivning.
 SF's store bekymring er de virkninger, loven vil få for narkomanerne.  

 Erfaringerne fra de sidste måneder viser et højt stressniveau hos narkomaner,  

 som kan give nogle dødstal, som ingen kan leve med.
Det er derfor SF's forventning, at domstolene vil sikre en fornuftig  

 udnyttelse af mulighederne for, at gentagelsestilfælde får betydning for  

 straffastsættelsen i overensstemmelse med straffelovens almindelige  

 principper.
Det giver en sikkerhed for, at det ikke blot er sølle narkomaner,  

 som straffes på grund af deres mangel på lyst eller evne til at skaffe sig  

 penge på anden vis.
Afgørende i denne sammenhæng er, at rigsadvokatens  

 forholdsordre ikke på nogen måde må antastes.
Det er utrolig vigtigt, at  

 narkomaner ikke mister muligheden for at beholde stof til eget forbrug.
SF  

 skal samtidig til stadighed fastholde, at den manglende indsats på  

 narkoområdet, som har præget de sidste knap 15 år, har betydet, at  

 narkomanerne er blevet dårligere såvel psykisk som fysisk, og derfor er der  

 brug for behandlingstilbud, som spænder vidt, såvel i fængsler som i de  

 forskellige typer tilbud, som forhåbentlig snart dukker op som følge af de  

 lovændringer, der er foretaget de sidste år, hvor nu amtskommunerne er  

 ansvarlige for området.
