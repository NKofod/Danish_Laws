Skriftlig fremsættelse (19. november 2014) Ministeren for børn, ligestilling, integration og sociale forhold (Manu Sareen):
 Herved tillader jeg mig for Folketinget at fremsætte:
Forslag til lov om ændring af lov om social pension. (Genindførelse af tidligere gældende regler for optjening af ret til folkepension for flygtninge) (Lovforslag nr.
L 79).
 Lovforslaget er et led i udmøntningen af aftalen af 13. november 2014 om Finansloven for 2015 mellem Regeringen (Socialdemokraterne og Radikale Venstre), Socialistisk Folkeparti og Enhedslisten.
Det foreslås, at alle udlændinge, der har fået opholdstilladelse i Danmark efter §§ 7 eller 8 i udlændingeloven, omfattes af lempeligere regler for optjening af folkepension.
Med forslaget genindføres de indtil 1. januar 2011 gældende regler for flygtninges optjening af ret til folkepension, som blev ændret ved lov nr. 1603 af 22. december 2010 om ændring af lov om social pension (Harmonisering af regler om opgørelse af bopælstid for ret til folkepension).
Efter forslaget sidestilles bopælstid i oprindelseslandet med bopæl her i riget ved opgørelse af bopælstid for personer, der har fået opholdstilladelse efter §§ 7 eller 8 i udlændingeloven.
Det samme gælder andre lande, hvori den pågældende har haft bopæl på et grundlag svarende til det, der er nævnt i § 7 i udlændingeloven.
Tilsvarende gælder ved opgørelse af mindstebopælstiden på 3 år, jf. § 4 i lov om social pension.
 Med forslaget vil reglen for opgørelse af bopælstid for flygtninge gælde både ved tilkendelse af førtidspension og ved tilkendelse af folkepension.
 Der foreslås endvidere, at de flygtninge, der er indrejst i Danmark i perioden fra 1. januar 2011 til 31. december 2014, og som før 1. januar 2015 er tilkendt folkepension, har ret til at få fastsat folkepensionen på baggrund af optjeningsreglerne gældende fra 1. januar 2015.
 Lovforslaget skønnes at medføre samlede offentlige merudgifter (før skat og tilbageløb af moms og afgifter) på 13,1 mio. kr. i 2015, 17,5 mio. kr. i 2016. 22,2 mio. kr. i 2017 og 27,3 mio. kr. i 2018.
 Lovforslagets økonomiske konsekvenser skal forhandles med kommunerne.
 Det foreslås, at loven træder i kraft den 1. januar 2015.
 Lovforslaget er en del af finanslovsaftalen for 2015, og forslaget ønskes færdigbehandlet inden jul med henblik på ikrafttræden den 1. januar 2015. Lovforslaget er sendt i høring samtidig med fremsættelsen med frist til den 26. november 2014.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Folketingets velvillige behandling.
