 Krav til aktiekapitaln i et kreditinstitut, der havde tabt mere end  

 25% af aktiekapitalen.
 Som advokat for Bankieraktieselskabet A har advokat .... i skrivelse af  

 16. marts 1989 klaget over Finanstilsynets afgørelse i skrivelse af 7. marts  

 1989 (j.nr. 10-510-2-3). I skrivelsen har tilsynet bestemt, at minimumskravet  

 ved retablering af aktiekapital i det nævnte selskab, der er omfattet af  

 lovbekendtgørelse nr. 375 af 15. august 1985 om visse kreditinstitutter, jf.  

 lovbekendtgørelse nr. 374 af 15. august 1985 om banker og sparekasser, er  

 fastsat til 25 millioner kroner, efter at selskabet har underrettet tilsynet  

 om at det havde tabt mere end 25% af aktiekapitalen.
Det fremgår af sagen, at selskabet på et møde den 1. marts 1989 med  

 Finanstilsynet underrettede tilsynet om, at selskabet i 1988 havde tabt mere  

 end 25% af aktiekapitalen, idet egenkapitalen ultimo 1988 udgjorde knap 14  

 millioner kroner.
I en skrivelse af samme dato, hvorved underretning formelt  

 fandt sted i overensstemmelse med lovbekendtgørelse om visse  

 kreditinstitutter § 3, jf. § 44, stk. 1 i lovbekendtgørelse om banker og  

 sparekasser, anmodede selskabet samtidig tilsynet om blandt andet at  

 godkende, at retablering skete ved at bringe aktiekapitalen op på 75% af den  

 oprindelige aktiekapital på 25 millioner kroner eller til 18.750.000,00 jf.  

 bank og sparekasselovens § 44, stk. 3.
 I skrivelse af 7. marts 1989 meddelte tilsynet klageren, at man fandt at  

 minimumskravet til aktiekapitalen måtte fastsættes til 25 millioner kroner,  

 idet tilsynet henviste til at Industriministeren kan inddrage tilladelse til  

 at drive pengeinstitutvirksomhed efter bank og sparekasselovens § 43, stk. 1,  

 nr. 1 hvis instituttet ikke længere opfylder betingelserne for at få  

 tilladelse, herunder ikke længere opfylder minimumskravet til aktiekapitalens  

 størrelse.
 Klageren har begrundet sine synspunkter dels i den nævnte indberetning af  

 1. marts 1989, dels i en supplerende skrivelse af 9. marts 1989 til  

 Finanstilsynet, i klageskrivelsen af 16. marts 1989 til Industriministeriets  

 Erhvervsankenævn samt i skrivelse af 25. august 1989 ligeledes til ankenævnet  

 efter at have haft Finanstilsynets redegørelse af 30. juni 1989 til nævnet  

 til udtalelse.
 Klageren har gjort følgende gældende:
1. Det fremgår af bank og sparekasselovens § 44, stk. 3 at et  

 pengeinstitut har ret til at fortsætte sin virksomhed, selv om det har tabt  

 mere end 25% af aktiekapitalen, hvis der senest på generalforsamlingen  

 tilvejebringes ny kapital, hvorved pengeinstituttets aktiekapital efter  

 nedskrivning til det beløb, der er i behold, bringes op på mindst 75% af den  

 hidtidige aktiekapital, såfremt egenkapitalen i øvrigt er i overensstemmelse  

 med bank og sparekasseloven.
Alene denne bestemmelse finder efter loven  

 anvendelse i den foreliggende situation.
Lovens § 43, stk. 1, nr. 1, der  

 bestemmer at industriministeren kan inddrage den til et pengeinstitut  

 udstedte tilladelse blandt andet hvis pengeinstituttet ikke længere opfylder  

 betingelserne for at få tilladelse, er en generel bestemmelse, medens § 44,  

 stk. 2 og 3 er specialbestemmelser, som udtømmende regulerer den situation,  

 at selskabet har tabt mere end 25% af dets aktiekapital.
Efter almindelige  

 lovfortolkningsprincipper fører dette til at § 44, stk. 2 og 3 har forrang i  

 forhold til § 43, stk. 1, nr. 1 og § 44 gør således endelig op med hvilken  

 kapitalforhøjelse der kræves.
Det følger også af, at der i § 44, stk. 3 i  

 1980 er indsat sætningen: »Tilvejebringes det nødvendige kapitalindskud  

 ikke, inddrager industriministeren (pengeinstituttets) tilladelse«.  

 Sætningen ville være overflødig hvis § 43, stk. 1, nr. 1 var anvendelig på  

 forholdet.
Synspunktet har støtte i K.
Bjørn Jensen og Jørgen Nørgaard's  

 kommentar til bank og sparekasseloven § 43. Af bemærkningerne til  

 lovforslaget til lov nr. 177 af 14. maj 1980 fremgår at § 43 er en konsekvens  

 af EF's bankharmoniseringsdirektivs artikel 3, stk. 1 og at inddragelse af  

 tilladelse efter § 43 skal kunne komme på tale i tilfælde af at vedtægter og  

 vedtægtsændringer ikke kan stadfæstes.
Det er der netop ikke tale om i § 44  

 situationen.
Hertil kommer, at den ovenfor citerede sætning om hjemmel for  

 inddragelse specielt i § 44 situationen, hvor nødvendig kapitalindskud ikke  

 kan tilvejebringes, blev indsat samtidig.
Bemærkningerne til denne ændring i  

 § 44 siger udtrykkelig, at bestemmelsen svarer til den gældende lovs § 43  

 bortset fra 3. punktum og indeholder således ingen realitetsændring.
Efter  

 den før lov 177/80 gældende lov kunne bestemmelsen føre til at aktiekapitalen  

 blev mindre end minimumskapitalen efter § 3 i bank- og sparekasseloven.  

 Bemærkningerne til § 44 omtaler iøvrigt kun nødvendigheden af at bringe  

 kapitalindskuddet op på 75% af den hidtidige aktiekapital, men intet om at  

 aktiekapitalen samtidig skal være på mindst 25 millioner kroner. § 43 er  

 således ikke indsat for at skærpe kapitalkravene i forhold til det før  

 lovændringen gældende.
I forbindelse med rekonstruktion af en bank eller som  

 i det foreliggende et kreditinstitut, kan der således ikke stilles krav om,  

 at aktiekapitalen skal udgøre mindst 25 millioner kroner, når blot den udgør  

 75% af den oprindelige aktiekapital, uagtet den svarede til minimumskapitalen  

 ved stiftelse.
Havde det været tilfældet burde det have været præciseret i  

 bemærkningerne i forbindelse med den nævnte lovrevision.
Der er iøvrigt andre  

 tilfælde hvor § 43 ikke finder anvendelse, selv om  

 minimumsaktiekapitalskravet ikke er opfyldt for eksempel for selskaber, der  

 eksempelvis med en aktiekapital på 10 millioner kroner er stiftet før  

 forhøjelsen fra 5 millioner kroner til 25 millioner kroner efter lovens § 3.
2. Det fremgår af ordlyden af § 43, stk. 1, nr. 1 at industriministeren  

 kan inddrage »en udstedt tilladelse« hvis betingelserne »for  

 at få tilladelse« ikke længere er opfyldt. § 43, stk. 1, nr. 1 er  

 således ikke anvendelig i det foreliggende tilfælde, hvor betingelserne for  

 at have tilladelse jf. § 4b, stk. 2 og stk. 4, i lov om visse  

 kreditinstitutter blev opfyldt ved overdragelsen af selskabet til DK  

 Sparekassen.
Det forhøjede kapitalkrav er således en følge af loven om visse  

 kreditinstitutters ejerskiftebestemmelser - og ikke bestemmelser om  

 tilladelser.
Efter den nævnte lov er kreditinstitutter derfor stillet  

 anderledes end pengeinstitutter, der direkte er omfattet af bank- og  

 sparekasseloven.
Det fremgår af loven om visse kreditinstitutter § 4b, stk. 2  

 at kravet om en aktiekapital på 25 millioner kroner ikke er en betingelse for  

 tilladelse, men et ubetinget krav ved visse ejerskifter af et kreditinstitut,  

 der i forvejen besidder tilladelse.
Et sådant ejerskifte vil medføre, at  

 betingelserne efter § 4b, stk. 2, nr. 2 ikke længere er til stede, hvorfor  

 kravet i § 43 i bank- og sparekasseloven ikke kan anvendes i et sådant  

 tilfælde.
 Selv om instituttet ikke opfylder betingelserne for at opnå tilladelse kan  

 tilladelse derfor ikke inddrages.
Finanstilsynet har i den påklagede afgørelse som grundlag for at fastsætte  

 minimumsaktiekapitalskravet til 25 millioner kroner henvist til, at selskabet  

 efter etableringen har været erhvervet af kredse uden for den tidligere  

 fondsbørsvekselerer kreds.
Herefter er kravet til aktiekapitalens størrelse i  

 et kreditinstitut 25 millioner kroner, jf. lov om visse kreditinstitutter §  

 4b, stk. 4. Tilsynet har samtidig bemærket, at de lempeligere kapitalkrav  

 efter lovens § 4 f, stk. 2, nr. 1 må anses for at være undtagelsesregler i en  

 overgangsordning.
Finanstilsynet har henvist til at hjemlen for at stille  

 dette krav er bank- og sparekasselovens § 43, jf. § 3 i lov om visse  

 kreditinstitutter.
 Finanstilsynets synspunkter fremgår iøvrigt af den redegørelse af 30. juni  

 1989 som tilsynet har afgivet til Industriministeriets Erhvervsankenævn.  

 Redegørelsen har følgende indhold:
 Tilsynet skal udtale følgende:
 Efter § 3 i lov om visse kreditinstitutter er tilladelses- og  

 inddragelsesreglerne for pengeinstitutter tillige gældende for de selskaber,  

 der er omfattet af lov om visse kreditinstitutter.
 Bestemmelserne om tilladelse til at drive bank- og sparekassevirksomhed og  

 om inddragelse af tilladelse er indsat i bank- og sparekasseloven for at  

 opfylde EF's direktiv af 12. december 1977 om samordning af lovgivning om  

 adgang til at optage og udøve virksomhed som kreditinstitut.
 Ifølge direktivets artikel 3, nr. 2, skal der ved meddelelse af en  

 tilladelse blandt andet kræves, at der »forefindes en tilstrækkelig  

 minimumsegenkapital«.
 Dette krav er i lovgivningen om kreditinstitutter med særlig tilladelse  

 fastsat til 25 mio. kr., jf. lov om visse kreditinstitutter § 4b, idet der  

 dog - så længe kreditinstituttets aktier er i den oprindelige  

 fondsbørsvekselerers besiddelse - er særlige lempelige overgangsbestemmelser.  

 Sidstnævnte undtagelse er ikke aktuel i den foreliggende sag, hvor aktierne  

 er overdraget fra de oprindelige ejere.
 Efter direktivets artikel 8a, punkt d, kan tilladelsen inddrages, når  

 instituttet »ikke længere har tilstrækkelig egenkapital ...«,  

 hvilket henviser til kravet til minimumskapitalens størrelse, idet direktivet  

 ikke indeholder yderligere krav til egenkapitalens størrelse.
 Bestemmelsen i bank- og sparekasselovens § 43, der som nævnt er indført  

 med henblik på opfyldelse af direktivets regler, er indføjet i loven på et  

 senere tidspunkt end reglerne om rekonstruktion, der hidrører fra den  

 oprindelige bank- og sparekasselov i 1974 (lov nr. 199 af 2. april 1974). Der  

 er dog, som nævnt af klager, sket ændringer i teksten for så vidt angår stk.  

 3.
 Reglerne om meddelelse af tilladelse og inddragelse heraf fandtes ikke, da  

 den omtalte kommenterede udgave af bank- og sparekasseloven blev udarbejdet.  

 Kommentaren har derfor ikke taget stilling til spørgsmålet, og kan derfor  

 ikke tages til indtægt for klagers synspunkt.
 Tilsynet må derfor fastholde, at betingelserne i § 43 også indeholder krav  

 om minimumskapitalens tilstedeværelse, jf. lovforslagets side 8, 2. spalte,  

 nr. 2, hvor inddragelsessituationen blandt andet beskrives ved »...  

 f.eks. manglende egenkapitaldækning, jf. lovens § 3 og § 4, stk. 1 samt § 21,  

 jf. artikel 8, stk. 1 d og e«.
Kravet i bank- og sparekasselovens § 44, stk. 3, om at den fremtidige  

 aktiekapital skal være på 75% af den oprindelige, har selvstændig betydning i  

 de tilfælde, hvor den oprindelige aktiekapital er større end  

 minimumskapitalen.
Reglen, der er indført før bank- og sparekasselovens § 43,  

 indeholder således ikke en tilsidesættelse af direktivets og § 43's krav til  

 minimumsegenkapitalens størrelse, men skal fortolkes som et supplement  

 hertil.
Ved lov nr. 86 af 17. marts 1982 forhøjedes kapitalkravet til 25. mio. kr.  

 for nyetablerede pengeinstitutter.
Ifølge forslag til lovændringen er det  

 derved søgt sikret, at tilliden til nye institutter ikke formindskes, fordi  

 de efter kort tids drift er i økonomiske vanskeligheder, og som følge heraf  

 må likvideres eller rekonstrueres.
Hvis klagers påstand blev taget til følge, ville det åbne mulighed for  

 misbrug.
Institutter med en aktiekapital på 25. mio. kr. ville efter et tab  

 kunne nøjes med en aktiekapital på 18.750.000 kr., og fortsætte med dette  

 ringere kapitalgrundlag fremover.
Dette ville stride mod lovgivers hensigt  

 med lovændringerne, og mod hensynet til kreditorerne og indskyderne.
 Ankenævnet skal udtale:
Det fremgår af de almindelige bemærkninger til forslaget til lov om  

 ændring af lov om banker og sparekasser (lov 177/1980) at EF's 1. direktiv af  

 12. december 1977 (bankharmonisering) bygger på et grundlæggende princip om  

 at et kreditinstituts virksomhed beror på en offentlig tilladelse.
Gennem  

 overgangsreglen i direktivets artikel 10 er princippet gennemført for alle  

 kreditinstitutter, selv om der ikke er meddelt en konkret tilladelse.
De til  

 direktivets gennemførelse nødvendige ændringer herunder gennemførelsen af det  

 nævnte princip er sket dels ved vedtagelsen af lov nr. 177/80 dels ved den  

 samtidige vedtagelse af lov 178/80/nu lovbekendtgørelse 375/85 om visse  

 kreditinstitutter.
I § 3 i sidstnævnte lov er det bestemt, at reglerne for  

 banker i bank- og sparekasseloven om nægtelse og inddragelse af tilladelser  

 og opløsning finder tilsvarende anvendelse på disse institutter.
Det kan  

 herefter lægges til grund at bank- og sparekasselovens § 43 finder anvendelse  

 på klager, Bankieraktieselskabet A, i lighed med banker og sparekasser.
Den i bank- og sparekasselovens § 44, stk. 3 indeholdte materielle regel  

 fandtes også forud for gennemførelsen af lov 177/80, og ankenævnet er enig  

 med klageren i at der i overensstemmelse med bemærkningerne til § 44 i det  

 nævnte lovforslag ikke er sket nogen ændring i denne regels materielle  

 indhold.
Derimod er der ved vedtagelsen af § 43 på baggrund på det nævnte EF  

 direktiv indført nye regler om hvornår en tilladelse kan inddrages.
Der er  

 hverken efter reglernes materielle indhold, almindelig  

 lovfortolkningsprincipper, bemærkningerne til lovforslaget eller det af  

 klageren iøvrigt påberåbte støtte for at antage, at bevarelsen af reglen i §  

 44 skulle udelukke samtidig anvendelse af § 43. Af regelsættet følger derfor  

 at et pengeinstitut, der har lidt kapitaltab, skal opfylde retableringsreglen  

 i § 44 og at der yderligere kan stilles krav overfor den pågældende  

 virksomhed om at opfylde bestemte vilkår efter § 43.
 Det af Finanstilsynet stillede vilkår om at den almindelig gældende  

 minimumsaktiekapital for banker og sparekasser og kreditinstitutter skal  

 opfyldes kan stilles med hjemmel i bank- og sparekasselovens § 43, jf. herved  

 særlig bemærkningerne til § 43 i lovforslag vedrørende lov nr. 177/80, hvori  

 der specielt henvises til bank- og sparekasselovens § 3.
 Derfor stadfæstes Finanstilsynets afgørelse.
