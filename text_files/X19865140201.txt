 Et af en udlejer, mere end en måned efter fraflytningen, fremsat krav  

 om betaling af yderligere istandsættelsesarbejder i det lejede blev ikke  

 godkendt af nævnet.
Afgørelse af 08.04.1986 fra Huslejenævnet i Århus Nordre Kreds L mod U (sag nr.
C 65/86) Et af en udlejer - mere end en måned efter fraflytningen - fremsat krav om  

 betaling af yderligere istandsættelsesarbejder i det lejede (et parcelhus)  

 blev ikke godkendt af nævnet.
Betaling for øget vandforbrug forårsaget af en defekt WC-cisterne fandt  

 nævnet måtte påhvile lejeren.
Der lagdes herved vægt på, at lejeren, der  

 havde vedligeholdelsespligten, ikke havde godtgjort, at defekten ikke  

 skyldtes hans forsømmelse.
 Uenighed om lejemålets tidsmæssige afgrænsning blev af nævnet henvist til  

 domstolene.
Nævnet fandt ikke tilstrækkeligt grundlag for at pålægge udlejeren at  

 betale for nogle containere, der af lejeren var bestilt til bortkørsel af  

 haveaffald.
Ifølge lejekontrakten påhvilede det lejeren at holde haven,  

 herunder at beskære buske m.v., og lejeren kunne ikke tilstrækkeligt sikkert  

 godtgøre, at der var indgået en aftale om, at udlejeren skulle betale denne  

 udgift.
 I huslejenævnets afgørelse hedder det bl.a.:
 »Sagen fortsat.
 Siden nævnets møde den 4. marts 1986 har udlejer fremsendt skrivelse af  

 11. marts 1986. Endvidere er modtaget skrivelse af 26. marts 1986 med bilag  

 fra Lejernes LO.
 Det er oplyst, at lejeren fraflyttede det lejede den 5. december 1985.
 Nævnet gennemgik sagen på ny og vedtog ikke at tilsidesætte de mellem  

 lejer og udlejer aftalte istandsættelsesarbejder, der er indeholdt i den i  

 begyndelsen af december 1985 udarbejdede flytterapport.
De yderligere istandsættelseskrav, der fremgår af en af udlejer senere  

 underskrevet flytterapport af 11. februar 1986, kan nævnet ikke godkende,  

 dels under hensyn til, at reklamationsfristen i lejelovens § 98, stk. 2, 1.  

 pkt., ikke er overholdt, og dels under hensyn til Vestre Landsrets dom af 25.  

 november 1985 (3. afdl.
B 2385/1984), hvorefter en udvidet  

 istandsættelsespligt for lejeren ved fraflytning ikke medfører, at  

 reklamation efter lejelovens § 98, stk. 2, er unødvendig.
 Vedrørende spørgsmålet om nedsættelse af betaling for vandforbrug i  

 lejeperioden på grund af en defekt cisterne må afgørelse herom træffes ud fra  

 lejekontraktens »Almindelige bestemmelser« § 3, stk. 4, hvorefter  

 istandsættelse af cisterne påhviler lejeren, »medmindre han godtgør, at  

 det ikke skyldes hans forsømmelse, at genstandene er blevet forringet,  

 herunder udskiftningen - under hensyn til genstandens alder og beskaffenhed -  

 er påkrævet som følge af ælde og almindeligt slid«.
Nævnets flertal finder det således ikke godtgjort, at det øgede  

 vandforbrug ikke skyldes lejers forsømmelse, hvorfor denne må betale for  

 forbruget.
Et medlem ville ikke pålægge lejer at betale for det øgede  

 vandforbrug.
 Angående uenighed om den tidsmæssige afgrænsning af lejemålet og hvad der  

 i denne forbindelse er aftalt mellem parterne, finder nævnet, at dette  

 spørgsmål ikke henhører under huslejenævnets virksomhedsområde, men må  

 afgøres af boligretten.
 Med hensyn til lejers krav på tilbagebetaling af for meget betalt leje må  

 henvises til nævnets kendelse i sag C 403/85 vedrørende klage over lejens  

 størrelse.
For så vidt angår spørgsmålet om betaling af containere i forbindelse med  

 udførelse af havearbejde finder nævnets flertal det ikke godtgjort, at der er  

 indgået særlig aftale om betaling af denne udgift, hvorfor lejeren bør  

 afholde beløbet.
Flertallet lægger her vægt på, at det af lejekontrakten  

 fremgår, at »lejer holder haven og buske« - jfr. kontraktens § 7,  

 særlige vilkår.
Et medlem ville kun pålægge lejeren at betale et beløb  

 svarende til udgiften til leje af 1/2 container.
