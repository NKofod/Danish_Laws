 Ankestyrelsen genoptog efter henstilling fra Folketingets Ombudsmand  

 en sag om tilbagebetaling i henhold til bistandslovens § 26, stk. 1, nr. 3,  

 af et beløb på 4.812 kr., der var udbetalt K som kontanthjælp for marts måned  

 1986, efter at hun havde afsluttet sin uddannelse i januar 1986, men først  

 var berettiget til arbejdsløshedsdagpenge fra 1. marts 1986 med første  

 udbetaling 1. april 1986.
På baggrund af de synspunkter, der var udtrykt i Folketingets  

 Ombudsmands redegørelse af 9. september 1987 fandt Ankestyrelsen ikke  

 tilstrækkeligt grundlag for at fastholde, at der i januar 1986 forelå  

 forhold, der viste, at K i løbet af kortere tid ville være i stand til at  

 tilbagebetale den hjælp, der ville blive ydet K for marts måned 1986.  

 Ankestyrelsen ophævede derfor sin tidligere afgørelse og ændrede samtidig  

 socialforvaltningens afgørelse af 31. januar 1986, således at kravet om  

 tilbagebetaling bortfaldt. (* 1) REDEGØRELSE FOR SAGEN:
 En ansøger K, der afsluttede sin uddannelse til socialrådgiver i januar  

 1986, søgte den 31. januar 1986 socialforvaltningen om kontanthjælp i to  

 måneder, indtil hendes arbejdsløshedsdagpenge kom til udbetaling.
 K var berettiget til arbejdsløshedsdagpenge fra 1. marts 1986 og med  

 første udbetaling pr. 1. april 1986.
 Socialforvaltningen bevilgede den 31. januar 1986 kontanthjælp for februar  

 og marts 1986 med 4.812 kr. pr. måned.
 Det blev pålagt K at tilbagebetale hjælpen for marts 1986 i henhold til  

 bistandslovens § 26, stk. 1, nr. 3, under hensyn til, at hun allerede var  

 berettiget til arbejdsløshedsdagpenge fra den 1. marts 1986.
Ankestyrelsen indhentede oplysninger om K's hidtidige indtægtsforhold i  

 året forud for uddannelsens afslutning.
K's samlede indtægter - lønindtægt og  

 Statens Uddannelsessøtte - udgjorde ca. 4.700 kr. pr. måned.
 K's arbejdsløshedskasse oplyste overfor Ankestyrelsen, at der alene var  

 udbetalt arbejdsløshedsdagpenge for perioden 27. februar - 16. marts 1986 med  

 2.555 kr. netto (svarende til ca. 4.760 kr. netto pr. måned).
 Socialforvaltningen oplyste ved fremsendelsen af sagen til Ankestyrelsen,  

 at K var kommet i arbejde som socialrådgiver.
 ANKESTYRELSENS FØRSTE AFGØRELSE:
 Ankestyrelsen tiltrådte socialforvaltningens afgørelse om tilbagebetaling  

 i henhold til bistandslovens § 26, stk. 1, nr. 3.
 Ankestyrelsen lagde herved vægt på, at K ved overgang til  

 arbejdsløshedsdagpenge ville opnå en indtægt, at der var større end den  

 gennemsnitlige månedsindtægt i de sidste 12 måneder af uddannelsestiden.
 GENOPTAGELSE AF SAGEN:
 Efter klage til Folketingets Ombudsmand anførte Ombudsmanden bl.a. i sin  

 redegørelse af 9. september 1987, at de nævnte oplysninger om K's  

 indtægtsforhold gav ingen sikre holdepunkter for at antage, at hendes  

 fremtidige indtægt (arbejdsløshedsdagpenge) i løbet af kortere tid ville  

 kunne give dækning for tilbagebetalingskravet, idet de beregnede månedelige  

 arbejdsløshedsdagpenge ikke repræsenterede en sådan forbedring af hendes  

 økonomiske situation i forhold til hendes gennemsnitlige månedsindtægt i de  

 sidste 12 måneder af hendes uddannelsestid og i forhold til det niveau, som  

 udmålingen af hjælp efter bistandslovens § 37 var udtryk for.
 Ombudsmanden gav på denne baggrund udtryk for, at han stod uforstående  

 over for, at socialforvaltningen og Ankestyrelsen havde kunnet anse  

 bestemmelsen i bistandslovens § 26, stk. 1, nr. 3, for anvendelig i sagen.
 LOVGRUNDLAG:
 Bistandslovens § 26, stk. 1, nr. 3.
 ANKESTYRELSENS AFGØRELSE:
 På baggrund af de synspunkter, der er udtrykt i Folketingets Ombudsmands  

 redegørelse af 9. september 1987, finder Ankestyrelsen ikke tilstrækkelig  

 grundlag for at fastholde, at der i januar 1986 forelå forhold, der viste, at  

 K i løbet af kortere tid ville være i stand til at tilbagebetale den hjælp,  

 der ville blive ydet K for marts måned s.å.
 Ankestyrelsen ophæver derfor sin afgørelse af 26. november 1986 og ændrer  

 samtidig socialforvaltningens afgørelse af 31. januar 1986, således at kravet  

 om tilbagebetaling bortfalder.
 (* 1) Der henvises til SM O-013-86.
