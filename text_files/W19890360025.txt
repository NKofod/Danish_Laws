 Ankenævnet fandt, at medlemmets arbejde som honorarlønnet leder ved et  

 voksenundervisningscenter ikke kunne karakteriseres som egentlig  

 bibeskæftigelse, og at ledertimerne derfor skulle medregnes ved opfyldelse af  

 beskæftigelseskravet ved ansøgning om optagelse som fuldtidsforsikret på  

 grund af en 10 ugers periode med 266 timer som honorarlønnet leder samt 188  

 omregnede undervisningstimer.
Et medlem søgte i 1986 og 1987 om optagelse i kassen primært på grundlag  

 af honorarlønnet lederarbejde, men også på grundlag af timelønnet  

 lærerarbejde.
Begge dele ved et voksenundervisningscenter.
 Kassen afslog optagelse med den begrundelse, at arbejdet som  

 aftenskoleleder var bibeskæftigelse, som ikke kunne medtages ved opfyldelse  

 af arbejdskravet, og at beskæftigelsen var at betragte som selvstændig  

 virksomhed, idet medlemmet selv havde oprettet aftenskolen.
I foråret 1988 meddelte kassen, at medlemmet - på baggrund af lærertimerne  

 ved aftenskolen - kunne optages som deltidsforsikret medlem fra den 19.  

 januar 1987. Arbejdstimerne som aftenskoleleder blev ikke medregnet, da der  

 var tale om bibeskæftigelse.
De honorarlønnede ledertimer kunne ikke  

 kontrolleres, og optagelse i kassen kunne alene ske på baggrund af faktiske  

 dokumenterede arbejdstimer.
Medlemmet ønskede imidlertid optagelse som fuldtidsforsikret og anførte,  

 at arbejdet som aftenskoleleder burde medregnes ved arbejdskravet i  

 forbindelse med optagelse.
Lederarbejdet havde været medlemmets  

 hovedbeskæftigelse i næsten 4 år, og selv om indtægten ikke var stor, var det  

 dog den indtægt, hvorved medlemmet havde opretholdt livet.
Medlemmet anførte,  

 at han var lønmodtager, og at hans arbejdsgivere var 2 kommuner samt amtet,  

 fra hvilke han fik udbetalt A-indkomst efter fratræk af A-skat i henhold til  

 lønsedler.
I perioden uge 4/1987 til uge 13/1987 havde medlemmet haft over 300  

 arbejdstimer, når de omregnede lærer- og ledertimer blev lagt sammen.  

 Medlemmet fremsendte en bekræftelse fra bestyrelsesformanden for aftenskolen  

 (selvejende institution), hvoraf fremgik, at medlemmet havde været ansat som  

 leder i gennemsnitlig 40 timer om året med en beregnet arbejdstid på 850  

 timer.
I skoleåret 1986/87 havde medlemmet haft 900 ledertimer.
 Endelig anførte medlemmet, at han fra sine kolleger havde fået oplyst, at  

 ledertimerne talte med ved udbetaling af dagpenge, hvorfor disse timer også  

 burde tælle med ved optagelse i kassen.
 Direktoratet var enig med kassen i, at arbejdet som aftenskoleleder måtte  

 regnes som bibeskæftigelse i arbejdsløshedsforsikringslovens forstand.
 Direktoratet var endvidere enig i, at optagelse ikke kunne ske på baggrund  

 af honorarlønnede timer, som var ukontrollable.  

 Arbejdsløshedsforsikringsloven stillede nemlig krav om, at der skulle kunne  

 dokumenteres mindst 300 faktiske arbejdstimer inden for en 10 ugers periode,  

 for at optagelse som fuldtidsforsikret medlem i arbejdsløshedsforsikringen  

 kunne finde sted.
 Direktoratet tiltrådte derfor, at medlemmet alene kunne optages som  

 deltidsforsikret medlem i arbejdsløshedskassen.
 Direktoratet bemærkede, at det var korrekt, at de 300 timers arbejde ikke  

 behøvede at foreligge i eet arbejdsforhold hos een arbejdsgiver.
 Medlemmet klagede over afgørelsen, idet han bemærkede, at der ingen  

 henvisning var til love, regler m.v., som kunne underbygge direktoratets  

 afgørelse.
 Endvidere var ledertimerne blevet dokumenteret i form af lønsedler,  

 opstillinger m.v.
 Medlemmet vedlagde en oversigt over ledertimerne i optagelsesperioden, uge  

 4/1987 til uge 13/1987, tillige med en oversigt over lederopgaverne.
Af timeoversigten fremgår, at medlemmet i perioden uge 4/1987 til uge  

 13/1987 havde ialt 266 ledertimer.
Ledertimerne er specificeret ud på  

 periodens enkelte dage.
 Medlemmet anførte efterfølgende, at beskæftigelse som aftenskoleleder kan  

 være og ofte er en fuldtidsbeskæftigelse og ikke en bibeskæftigelse.
Medlemmet henviste til »Vejledning af 28. november 1986«, ifølge  

 hvilken bibeskæftigelse blev karakteriseret ved, at der typisk var tale om  

 beskæftigelse, som medlemmet havde haft sideløbende med et hovederhverv.
Der  

 ville således typisk være tale om beskæftigelse af et begrænset omfang og  

 beskæftigelse, som ville kunne tilbydes som hovedbeskæftigelse.
 Medlemmet henviste videre til »Den blå vejledning, hensyntagende  

 specialundervisning 1987«, ifølge hvilken der (kan) ansættes en  

 heltidsbeskæftiget leder, hvis skolens undervisningstimer overstiger 7.500  

 timer pr. år, medens der (skal) ansættes en heltidsbeskæftiget leder, hvis  

 timerne overstiger 8.500 timer.
 Ankenævnet fandt ikke, at medlemmets arbejde som leder ved  

 voksenundervisningscentret kunne karakteriseres som egentlig bibeskæftigelse,  

 når der blev henset til arbejdets art og omfang.
 Ankenævnet fandt derfor, at medlemmets ledertimer burde tælle med ved  

 opfyldelse af beskæftigelseskravet i arbejdsløshedsforsikringslovens § 41,  

 stk. 1, nr. 3 a.
 Ankenævnet ændrede således direktoratets afgørelse.
