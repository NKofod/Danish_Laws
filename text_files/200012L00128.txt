Fremsat den 7. december 2000 af  

 trafikministeren (Jacob Buksti) Forslag til Lov om ændring af lov om luftfart (Obligatorisk rapporteringssystem m.v.) § 1 I lov om luftfart, jf. lovbekendtgørelse nr. 769 af 16. august  

 2000, foretages følgende ændringer:
 1. I § 23, stk. 1, indsættes som 2.  

 pkt.:
»Ejeren eller brugeren af et luftfartøj skal efter anmodning  

 meddele Statens Luftfartsvæsen de oplysninger, som er nødvendige  

 for udøvelsen af tilsynet.« 2. § 28 affattes således:
»§ 28. Ejeren eller brugeren af et luftfartøj, som  

 benyttes til luftfart efter denne lov, er ansvarlig for, at fartøjet  

 er luftdygtigt, og for, at der for dette foreligger gyldigt  

 luftdygtighedsbevis.« 3. § 42, stk. 2, ophæves.
 4. § 60, stk. 4, affattes således:
»Stk. 4. Er der indtrådt noget forhold, som kan  

 medføre, at anlægget ikke længere tilfredsstiller kravene,  

 og er forholdet af en sådan art, at der kan være en  

 flyvesikkerhedsmæssig risiko forbundet med at anvende anlægget,  

 er indehaveren pligtig til, i den udstrækning det er nødvendigt,  

 at sætte dette helt eller delvist ud af drift, medmindre  

 luftfartsvæsenet tillader, at anlægget fortsat bruges.« 5. I § 70 indsættes som 2. pkt.:
»Trafikministeren kan fastsætte regler om, at der kun til personer,  

 der er godkendt af politiet, kan udstedes en generel adgangshjemmel til  

 lufthavnens afspærrede område.« 6. Efter § 89 a indsættes i kapitel 8:
»§ 89 b.
Trafikministeren kan fastsætte regler om, at  

 der til brug for Statens Luftfartsvæsens forebyggende  

 flyvesikkerhedsmæssige arbejde af personer, der er omfattet af  

 § 35 eller § 74, virksomheder og ansatte i virksomheder samt ejere  

 af luftfartøjer skal gives indberetning til luftfartsvæsenet om  

 driftsforstyrrelser og andre irregulære forhold af betydning for  

 flyvesikkerheden, der ikke har medført et flyvehavari eller en  

 flyvehændelse, jf. § 135. Ministeren fastsætter, i hvilke  

 tilfælde der skal gives indberetning, hvornår og i hvilken form  

 indberetningen skal gives, og hvad den skal indeholde.
 Stk. 2. Statens Luftfartsvæsens personale og eventuelle  

 tilkaldte sagkyndige er under ansvar efter straffelovens §§ 152 og 152  

 a-e forpligtet til over for uvedkommende at hemmeligholde oplysninger, som  

 indberettes i henhold til regler fastsat i medfør af stk. 1, jf.  

 dog stk. 3.
Stk. 3. Oplysningerne kan videregives til udenlandske  

 myndigheder og internationale organisationer, når det 1)	følger af international aftale eller forpligtelse eller 2)	er af væsentlig betydning for den udenlandske myndigheds eller  

 internationale organisations forebyggende flyvesikkerhedsmæssige  

 arbejde, og den pågældende myndighed eller organisation er  

 undergivet tavshedspligt i mindst samme omfang som Statens  

 Luftfartsvæsen.« 7. § 137, stk. 2, 2. pkt., affattes  

 således:
»Meddelelsespligten påhviler desuden den person, der gør  

 tjeneste som flyveleder eller den, der efter trafikministerens bestemmelse i  

 medfør af § 74, gør tjeneste i anden stilling af betydning  

 for luftfartssikkerheden, såfremt den pågældende har ydet  

 lufttrafiktjeneste, der har eller har kunnet have betydning for havariet  

 eller hændelsen.« 8. I § 137 indsættes efter stk. 2 som  

 nyt stykke:
»Stk. 3. Er luftfartøjschefen ikke i stand til at  

 opfylde pligten efter stk. 2, 1. pkt., påhviler denne ejeren eller  

 brugeren af luftfartøjet.« Stk. 3 bliver herefter stk. 4.
 9. I § 144 a indsættes som  

stk. 2:
»Stk. 2. Statens Luftfartsvæsens personale og eventuelle  

 tilkaldte sagkyndige, der i henhold til § 141 modtager oplysninger fra  

 kommissionen, er under ansvar efter straffelovens §§ 152 og 152 a-e  

 forpligtet til over for uvedkommende at hemmeligholde, hvad de herved bliver  

 vidende om.« 10. I § 149, stk. 1, 1. pkt., udgår:  

 »hæfte eller«.
 11. I § 149, stk. 3, udgår: », hæfte«,  

 »§ 28« ændres til: »§ 22, stk. 1, § 23,  

 stk. 1, 2. pkt., § 25, stk. 1 og 2« og efter »§ 139,  

 stk. 1« indsættes: », jf. dog § 149 a«.
 12. I § 149, stk. 4, 1. pkt., ændres  

 »§ 137, stk. 2, 2. og 3. pkt.« til: »§ 137, stk. 2, 3.  

 pkt., og stk. 3« og »hæfte« ændres til: »fængsel  

 indtil 4 måneder«.
 13. I § 149, stk. 4, 2. pkt., stk. 6, 1. pkt.,  

og stk. 7, 1. pkt., ændres »hæfte« til:  

 »fængsel indtil 4 måneder«.
 14. I § 149, stk. 6, indsættes efter 1.  

 pkt.:
»På samme måde straffes den, der gør sig skyldig i grov  

 eller oftere gentagen forsømmelse eller skødesløshed med  

 hensyn til opfyldelsen af de pligter, der påhviler den  

 pågældende efter § 137, stk. 2, 2. pkt.« 15. I § 149, stk. 6, 3. pkt., der bliver 4. pkt.,  

 ændres »2. pkt.« til: »3. pkt.« 16. I § 149, stk. 8, udgår: », hæfte«  

 og efter »i indtil 2 år« indsættes: », jf. dog § 149 a«.
 17. § 149, stk. 9, 2. pkt., ophæves og i  

 stedet indsættes:
»Selskaber m.v. (juridiske personer) kan straffes med bøde for  

 overtrædelse af støjforskrifter, der udfærdiges i  

 medfør af § 82 og § 82 a, selv om overtrædelsen ikke  

 kan tilregnes den juridiske person eller en hertil knyttet person som  

 forsætlig eller uagtsom.
Tilsvarende kan en ejer af en  

 enkeltmandsvirksomhed straffes med bøde, selv om overtrædelsen  

 ikke kan tilregnes ejeren eller en til virksomheden knyttet person som  

 forsætlig eller uagtsom.« 18. I § 149, stk. 10, 1. pkt., ændres  

 »hæfte« til: »fængsel indtil 4 måneder«.
 19. I § 149, stk. 11, ændres »hæfte«  

 til: »fængsel indtil 4 måneder, jf. dog § 149 a«.
 20. I § 149, stk. 12, og stk. 13, 1.  

 pkt., ændres »hæfte« til: »fængsel indtil 4  

 måneder«.
21. I § 149, stk. 14, indsættes efter  

 »straffelovens 5. kapitel«: », jf. dog stk. 9« 22. I § 149, stk. 15, 1. pkt., ændres  

 »Sager, hvor der bliver spørgsmål om højere straf end  

 bøde eller hæfte« til: »Sager, hvor der bliver  

 spørgsmål om fængsel«.
 23. I § 149, stk. 15, 2. pkt., ændres  

 »Øvrige sager« til: »Sager, hvor der alene bliver  

 spørgsmål om bøde,«.
 24. Efter § 149 indsættes:
»§ 149 a.
Den, der i overensstemmelse med regler fastsat i  

 medfør af § 89 b har foretaget anmeldelse om forhold, der ikke  

 har medført et flyvehavari eller en flyvehændelse, kan ikke for  

 det pågældende forhold straffes for overtrædelse af  

 § 42, bestemmelser fastsat i medfør af § 31, § 52,  

 § 54, § 82, § 83 eller bestemmelser i EF-forordninger på  

 områder, der omfattes af loven.« § 2 Loven træder i kraft den 1. juli 2001.
Bemærkninger til lovforslaget Almindelige bemærkninger 1. Indledning Det overordnede formål med lovforslaget er at  

 øge flyvesikkerheden ved at indsamle en større mængde af  

 oplysninger om driftsforstyrrelser og andre irregulære forhold af  

 betydning for flyvesikkerheden.
Et øget antal indberetninger  

 skønnes at kunne bidrage til, at der forebyggende kan reageres fra  

 myndighedernes side, således at antallet af tilfælde, der  

 resulterer i flyvehavarier, kan begrænses.
Med henblik herpå  

 foreslås, at der gives trafikministeren bemyndigelse til at  

 fastsætte nærmere regler om et obligatorisk  

 rapporteringssystem.
Afgørende for muligheden for at indsamle så  

 mange oplysninger som muligt er, at de personer, der har viden om og derfor  

 kan indrapportere om driftsforstyrrelser og andre irregulære forhold af  

 betydning for flyvesikkerheden, ikke risikerer, at indrapporteringen til  

 myndighederne kan komme dem til skade i form af straffesager, der ellers ikke  

 ville være blevet rejst.
Lovforslaget indeholder derfor bestemmelser,  

 hvorefter der ikke kan  straffes efter luftfartslovgivningen  

 for forhold, der pligtmæssigt er indrapporteret af den  

 pågældende som følge af det obligatoriske  

 rapporteringssystem.
Det er tilsvarende vigtigt, at der sker en beskyttelse af  

 oplysningskilden, således at den pågældende heller ikke  

 risikerer andre ulemper ved indrapporteringen, f.eks. offentliggørelse  

 af forholdet.
Det foreslås derfor, at der indføres  

tavshedspligt for luftfartsvæsenets personale med hensyn til de  

 oplysninger, der omfattes af det obligatoriske rapporteringssystem, svarende  

 til hvad der er gældende for de oplysninger, der indgår i de  

 undersøgelser, der foretages af Havarikommissionen for Civil Luftfart  

 efter luftfartslovens § 144 a.
 Med henblik på forebyggelse af forbrydelser mod  

 luftfartens sikkerhed indeholder lovforslaget endvidere forslag om, at der  

 kan stilles krav om, at personer for at opnå generel adgangshjemmel til  

 en lufthavns afspærrede område skal godkendes af politiet.
 Endelig foreslås en række  

 konsekvensændringer af straffebestemmelserne som følge af  

 afskaffelsen af hæftestraffen m.v., jf. lov nr. 433 af 31. maj 2000 om  

 ændring af forskellige lovbestemmelser i forbindelse med  

 gennemførelsen af en lov om fuldbyrdelse af straf m.v.
2. Forslagets baggrund og indhold 2.1. Obligatorisk indrapporteringssystem m.v.
Det forebyggende flyvesikkerhedsmæssige arbejde har  

 generelt såvel i Danmark som i udlandet været baseret på  

 undersøgelse og analyse af omstændighederne ved havarier og  

 alvorlige hændelser.
Som følge af beregninger baseret på  

 en forholdsvis høj vækst i luftfarten og en uændret  

 havarirate skønnes det, at der om 10 15 år vil indtræffe  

 ét alvorligt havari i den tunge erhvervsmæssige luftfart om ugen  

 på verdensplan.
Der har internationalt været enighed om, at dette  

 er uacceptabelt, og at havariraten derfor måtte søges  

 nedbragt.
Den internationale civile luftfartsorganisation ICAO  

 (International Civil Aviation Organisation) har derfor i længere tid  

 arbejdet med at videreudvikle det forebyggende flyvesikkerhedsmæssige  

 arbejde med henblik på, at der indsamles oplysninger om og foretages  

 analyse af enhver driftsforstyrrelse eller andre irregulære forhold af  

 betydning for flyvesikkerheden.
Indsamling af disse typer oplysninger vil  

 generere mange gange flere data end de hidtil anvendte fra stedfundne  

 havarier og alvorlige hændelser.
Det vil herved blive muligt at  

 identificere eventuelle tendenser på det flyvesikkerhedsmæssige  

 område, og myndighederne vil få mulighed for at  

 iværksætte forebyggende foranstaltninger, før eventuelle  

 havarier indtræffer.
 Endvidere har Den Europæiske Organisation for  

 Luftfartens Sikkerhed, Eurocontrol, i 1999 besluttet, at medlemsstaterne skal  

 indføre systemer til rapportering af tekniske og menneskelige  

 fejlfunktioner i luftfartstjenesterne omfattende bl.a. flyveledelse.
 Som oplyst i forbindelse med et samråd i  

 Folketingets Trafikudvalg i april 2000 (samrådsspørgsmål  

 AC, Alm. del   bilag 818), har Trafikministeriet overvejet at forbedre  

 flyvesikkerheden ved at indføre et obligatorisk rapporteringssystem og  

 sikre fortrolighed om de enkelte indberetninger.
Det er hensigten med lovforslaget, at der indføres  

 en pligt for piloter, besætningsmedlemmer, flyveledere m.fl.,  

 virksomheder og ansatte i virksomheder samt ejere af fly til at give  

 indberetning til luftfartsvæsenet om visse driftsforstyrrelser og andre  

 irregulære forhold af betydning for flyvesikkerheden, der ikke har  

 medført et flyvehavari eller en flyvehændelse.
Trafikministeren  

 bemyndiges efter lovforslaget til inden for de fastlagte rammer i § 89 b  

 at fastsætte nærmere regler om, i hvilke tilfælde der skal  

 gives indberetning, hvornår og i hvilken form indberetningen skal  

 gives, og hvad den skal indeholde.
 Der vil således blive tale om et  

 rapporteringssystem, der omfatter de mindre betydende afvigelser fra det  

 normale eller forventede, idet de mere alvorlige forhold, der har  

 medført et havari eller en hændelse, fortsat skal meddeles til  

 Havarikommissionen for Civil Luftfart efter de gældende regler.
For at kunne udføre et effektivt forebyggende  

 flyvesikkerhedsmæssigt arbejde er det nødvendigt, at  

 myndighederne delagtiggøres i de erfaringer, der indhentes under det  

 daglige arbejde i luftfartserhvervet - uanset om der måtte være  

 opstået mere eller mindre farlige situationer - således at disse  

 erfaringer kan bearbejdes, analyseres og resultatet videreformidles til hele  

 luftfartserhvervet.
Det er derfor vigtigt, at de personer og virksomheder,  

 som er i besiddelse oplysningerne, foretager indrapportering om forhold, der  

 har eller kan have betydning for flyvesikkerheden.
Det vil f.eks. dreje sig  

 om observationer i forbindelse med flyvningens gennemførelse, der  

 afviger fra det planlagte og derved skønnes at kunne påvirke  

 flyvesikkerheden.
Det gælder også forhold, som opstår som  

 følge af den indrapporterendes egne handlinger eller undladelser.
En  

 større mængde af indrapporterede forhold indebærer, at de  

 pågældende data i højere grad kan være  

 repræsentative og tilstrækkelige til, at luftfartsvæsenet  

 kan udlede tendenser heraf og muligvis sætte forebyggende aktiviteter i  

 værk.
Med henblik på at opnå en høj  

 indrapporteringsprocent for så vidt angår de omhandlede  

 driftsforstyrrelser og irregulære forhold er det vigtigt, at den  

 pågældende, der skal indrapportere om forholdet, har tillid til,  

 at de indrapporterede oplysninger behandles fortroligt og f.eks. ikke  

 anvendes til at iværksætte sanktioner mod den  

 pågældende.
Det er desuden luftfartsvæsenets erfaring, at  

 det tilsvarende er vigtigt for mængden af indrapporterede oplysninger,  

 at eventuelle fejltagelser, fejlskøn eller lignende ikke bliver gjort  

 offentligt tilgængelige.
Det følger derfor af lovforslaget, at Statens  

 Luftfartsvæsens personale og eventuelle tilkaldte sagkyndige skal  

 iagttage tavshed om de oplysninger, som indberettes, i henhold til  

 straffelovens §§ 152 og 152 a-e.
Der pålægges herved en  

 speciel tavshedspligt, hvoraf følger, at der ikke vil kunne gives  

 adgang til aktindsigt i henhold til offentlighedslovens regler, ligesom der  

 ikke vil være mulighed for at give meroffentlighed i de  

 pågældende oplysninger.
 Det er tilsvarende vigtigt for at opnå en høj  

 indrapporteringsprocent, at personer, der har viden om og dermed mulighed for  

 at indberette driftsforstyrrelser og andre unormale forhold, ikke selv  

 risikerer at blive straffet, hvis driftsforstyrrelsen skyldes, at den  

 pågældende selv har begået fejl.
Det tilføjes herved, at de omhandlede  

 driftsforstyrrelser og andre unormale forhold på dette område  

 typisk ikke vil blive opdaget, hvis ikke den involverede person selv  

 foretager indberetning herom.
Det vil derfor ikke være  

 tilstrækkeligt for at opnå den tilsigtede forbedring af det  

 forebyggende flyvesikkerhedsmæssige arbejde alene at  

 pålægge straf for ikke at foretage den pligtige indberetning.
 På denne baggrund skønnes det  

 nødvendigt med et system, hvor der indføres straffrihed for de  

 forhold, der omfattes af indberetningspligten.
For at optimere antallet af indberetninger indeholder  

 forslaget derfor bestemmelser, hvorefter der ikke vil kunne straffes efter  

 luftfartslovgivningen for forhold, hvorom den pågældende selv har  

 foretaget indberetning.
Omvendt følger det også af forslaget, at  

 den pågældende vil kunne blive straffet for overtrædelser,  

 der ikke indrapporteres af den pågældende selv, men f.eks.  

 indrapporteres af andre.
Der vil derfor være et stærkt incitament  

 for den enkelte til selv at foretage indrapportering om de  

 pågældende forhold.
Efter den Europæiske Menneskerettighedsdomstols  

 praksis må menneskerettighedskonventionens artikel 6 fortolkes  

 således, at der gælder et forbud mod selvinkriminering,  

 hvilket bl.a. indebærer begrænsninger i mulighederne for at  

 pålægge oplysningspligt og straffe på grundlag af de  

 modtagne oplysninger.
Med den valgte løsning opstår der ikke  

 noget problem i forhold til denne praksis.
 Det er luftfartsvæsenets vurdering, at det kun vil  

 være muligt at øge antallet af indberetninger i  

 tilstrækkeligt omfang, såfremt der både sikres straffrihed  

 og fortrolighed om indberetningerne.
 Da der muligvis på sigt bliver tale om at etablere  

 rapporteringssystemer på tværs af landegrænserne,  

 indeholder lovforslaget mulighed for, at de oplysninger, der indsamles og er  

 undergivet tavshedspligt, under visse betingelser kan videregives til  

 internationale organisationer og udenlandske myndigheder.
2.2. Forslaget i øvrigt Den europæiske luftfartsorganisation ECAC (European  

 Civil Aviation Conference) har anbefalet forbedringer i de  

 sikkerhedsmæssige foranstaltninger med hensyn til personer, der gives  

 adgang til en lufthavns afspærrede område.
Det foreslås  

 derfor, at der gives trafikministeren bemyndigelse til at fastsætte  

 regler om, at der kun til personer, der er godkendt af politiet, kan udstedes  

 en generel adgangshjemmel til lufthavnens afspærrede område.  

 Bestemmelsen svarer til den godkendelse, der gælder i dag efter  

 luftfartslovens § 70 b for personer, der foretager eftersyn af personer,  

 bagage, gods eller forsyninger i en lufthavn.
 Der foreslås herudover en justering og en  

 præcisering af bestemmelserne i henholdsvis § 144 a og § 149,  

 stk. 9, om tavshedspligt for luftfartsvæsenets ansatte og om  

 virksomheders ansvar for overtrædelser af støjforskrifter.
3. Forslagets administrative og økonomiske konsekvenser for det  

 offentlige Forslaget indebærer ingen administrative eller  

 økonomiske konsekvenser for amtskommuner eller kommuner.
Forslaget om indførelse af et obligatorisk  

 rapporteringssystem indebærer, at der skal etableres et edb-system i  

 Statens Luftfartsvæsen til håndtering af indberetningerne.  

 Udgiften hertil, som er en engangsudgift, skønnes at udgøre ca.  

 1 mill. kr.
Udgiften vil blive brugerfinansieret ved gebyrer for  

 luftfartsvæsenets tilsynsvirksomhed.
 Forslaget om rapporteringssystemet skønnes ikke at  

 indebære væsentlige administrative konsekvenser for staten, idet  

 Statens Luftfartsvæsen, der administrerer området, vil foretage  

 en rationalisering og standardisering af en række hidtidige delvist  

 frivillige rapporteringsformer.
 Forslaget om indførelse af et obligatorisk  

 rapporteringssystem omfattes af lovovervågning.
Forslaget om godkendelse af personer, for at de  

 pågældende kan opnå generel adgang til en lufthavns  

 afspærrede område, indebærer et merarbejde for politiet,  

 der skal foretage godkendelserne.
I dag er der i alt udstedt ca. 30.000  

 adgangskort, heraf ca. 26.000 i Københavns Lufthavn, Kastrup.  

 Forslaget skønnes dog ikke at medføre væsentlige  

 økonomiske konsekvenser for staten.
4. Forslagets administrative og økonomiske konsekvenser for  

 erhvervslivet Indførelsen af rapporteringssystemet skønnes  

 ikke at indebære nogen økonomiske eller løbende  

 administrative konsekvenser for erhvervslivet.
Hidtidige delvist frivillige  

 rapporteringsformer rationaliseres og forenkles ved indførelsen af det  

 nye system, idet ca. 20 rapporteringsformularer erstattes af foreløbig  

 4 formularer.
Endvidere vil de oplysninger, som foreslås indberettet  

 til Statens Luftfartsvæsen, normalt findes i virksomhederne, dvs.  

 luftfartsselskaber, lufthavne, flyværksteder m.v., i forvejen, idet en  

 sådan rapportering indgår i virksomhedernes  

 kvalitetsstyringssystemer.
Forslaget kan indebære en administrativ  

 engangsbyrde for de virksomheder, der eventuelt skal omlægge deres  

 rapporteringsrutiner i forbindelse med indførelsen af  

 rapporteringssystemet.
Det skønnes, at antallet af virksomheder, der  

 kan få omstillingsbyrder som følge af lovforslaget ikke vil  

 overstige 200 virksomheder.
Engangsbyrden vil være afhængig af  

 antallet af forhold, der indberettes og variere fra virksomhed til virksomhed  

 fra skønsmæssigt 10 til 50 timer.
 Forslaget om godkendelse af personer, der skal have  

 udstedt adgangskort til en lufthavns afspærrede område, vil  

 medføre meget begrænsede konsekvenser for lufthavnene, der skal  

 forelægge ansøgninger om adgangskort for politiet, men forslaget  

 indebærer samtidig en lettelse for lufthavnen, idet lufthavnen herefter  

 ikke selv skal varetage arbejdet med vurdering af de pågældende  

 personer.
5. Forslagets miljømæssige konsekvenser Forslaget har ingen miljømæssige  

 konsekvenser.
6. Forholdet til EU-retten Forslaget indeholder ikke EU-retlige aspekter.
7. Høring Forslaget har været sendt til høring i  

 Færøernes Landsstyre og Grønlands Hjemmestyre.
Forslaget har endvidere været sendt til  

 høring hos de organisationer m.v., der fremgår af bilag 1 til  

 lovforslaget.
Høringssvarene vil blive fremsendt til Folketingets  

 Trafikudvalg ledsaget af de kommentarer, som udtalelserne måtte give  

 anledning til.
8. Vurdering af konsekvenser af lovforslaget Positive konsekvenser/mindreudgifter Negative konsekvenser/merudgifter Økonomiske Konsekvenser for stat, kommuner og amtskommuner Nej Nej.
Se dog pkt. 3 Administrative konsekvenser for stat, kommuner og  

 amtskommuner Nej Nej.
Se dog pkt. 3 Økonomiske konsekvenser for erhvervslivet Nej Nej Administrative konsekvenser for erhvervslivet Nej Forslaget indebærer begrænsede administrative  

 konsekvenser for erhvervslivet.
Se dog pkt. 4 Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Forslaget indeholder ikke EU-retlige aspekter.
Bemærkninger til lovforslagets  

 enkelte bestemmelser Til § 1 Til nr. 1 - 4 Forslagene indebærer, at den meddelelsespligt i  

 §§ 28, 42, stk. 2, og 60, stk. 4, der i dag gælder for  

 henholdsvis ejer (eller bruger) af et fly, luftfartøjschefen eller  

 ejer af en flyveplads, ændres.
Forslagene skal ses i sammenhæng med forslaget i nr.  

 6 om indsættelse af en ny bestemmelse, § 89 b, om etablering af et  

 obligatorisk indrapporteringssystem.
Det er hensigten, at det nye  

 indrapporteringssystem tillige skal omfatte meddelelse om visse forhold, som  

 er omfattet af §§ 28, 42, stk. 2, og 60, stk. 4. Der vil  

 således også for disse områder blive tale om straffrihed,  

 såfremt betingelserne i § 149 a er opfyldt.
 Med forslaget i nr. 2 ophæves den meddelelsespligt,  

 der gælder i dag efter § 28, til efter regler, fastsat af  

 trafikministeren, snarest at anmelde enhver omstændighed, der har  

 betydning for luftdygtigheden, til luftfartsvæsenet og meddele dette de  

 nødvendige oplysninger til udøvelse af tilsynet, og erstattes  

 med forslaget i nr. 1. Herefter skal ejeren eller brugeren af et  

 luftfartøj efter anmodning meddele Statens Luftfartsvæsen de  

 oplysninger, som er nødvendige for udøvelsen af tilsynet.  

 Endvidere vil der blive fastsat regler om indrapportering vedrørende  

 et luftfartøjs luftdygtighed i medfør af forslaget i nr. 6 om  

 § 89 b.
 Forslaget i nr. 3 om ophævelse af § 42,  

 stk. 2, er en konsekvens af forslaget i nr. 2 om § 28. Endvidere  

 vil der i de regler, der bliver fastsat i medfør af § 89 b blive  

 fastsat regler for luftfartøjschefen med hensyn til et  

 luftfartøjs luftdygtighed.
Den meddelelsespligt, der gælder i dag efter  

 § 60, stk. 4, vil blive ændret med forslaget i nr. 4, idet  

 meddelelsespligten herefter vil blive fastlagt i de regler, der vil blive  

 fastsat i medfør af § 89 b.
Forslaget vedrørende  

 § 60, stk. 4, indebærer endvidere en præcisering af  

 lufthavnsindehaverens forpligtelser, der uanset forslaget om meddelelsespligt  

 i § 89 b skal gælde, for så vidt angår forhold, der  

 har flyvesikkerhedsmæssig betydning for benyttelse af lufthavnen.
Indrapporteringer om forhold, der er omfattet af reglerne  

 for flyvehavarier og flyvehændelser, vil ikke blive omfattet af  

 forslaget vedrørende § 89 b.
Der henvises herved til den  

 anførte afgrænsning i § 89 b om forhold, der »ikke har  

 medført et flyvehavari eller en flyvehændelse«.
Der vil derfor  

 ikke i medfør af disse bestemmelser være pligt til indberetning  

 i medfør af § 89 b, men der vil være pligt til at foretage  

 meddelelse herom efter reglerne for flyvehavarier, jf. de gældende  

 regler i §§ 134 ff.
 Tilsidesættelse af oplysningspligten efter den i nr.  

 1 foreslåede bestemmelse straffes, jf. forslagets § 1, nr. 11. Det  

 bemærkes, at bestemmelsen ikke kan anvendes, hvis der på det  

 tidspunkt, hvor anmodningen fremsættes, er mistanke om, at ejer eller  

 bruger selv har gjort sig skyldig i noget strafbart i forbindelse med  

 forhold, der er genstand for undersøgelser.
Til nr. 5 Forslaget om ændring af § 70 indebærer,  

 at der administrativt kan fastsættes regler om, at der kun til  

 personer, der er godkendt af politiet, kan udstedes, herunder fornyes, et  

 generelt adgangskort til lufthavnens afspærrede område.  

 Formålet med forslaget er at forbedre sikkerheden for så vidt  

 angår forebyggelse af forbrydelser mod luftfartens sikkerhed, og  

 forslaget skal bl.a. sikre, at Danmark lever op til de anbefalinger, der er  

 vedtaget af den europæiske luftfartsorganisation ECAC (European Civil  

 Aviation Conference). Forslaget svarer i øvrigt til, hvad der  

 gælder for godkendelse af personer, der foretager eftersyn af personer,  

 bagage, gods eller forsyninger på flyvepladser efter lovens § 70  

 b.
I dag foretages vurderingen af, om der skal udstedes  

 adgangskort, alene af lufthavnen.
En person vil kunne nægtes adgang,  

 hvis lufthavnen vurderer, at den pågældende udgør en  

 sikkerhedsrisiko, f.eks. fordi vedkommende ved en tidligere lejlighed  

 uretmæssigt har forsøgt at medtage våben på det  

 afspærrede område.
Den gældende ordning er imidlertid ikke  

 sikkerhedsmæssigt optimal, idet en lufthavn alene vil kunne få  

 oplysninger om forhold, der er indeholdt i straffeattester, der kan udleveres  

 til private.
De private straffeattester indeholder imidlertid ikke alle  

 oplysninger om strafbare forhold, som kan have sikkerhedsmæssig  

 betydning.
Bl.a. indeholder de ikke oplysninger om overtrædelse af  

 våbenloven.
Derudover har politiet i det hele taget bedre mulighed for  

 at vurdere, om der er risiko for, at en person kan tænkes at benytte  

 den generelle adgang til det afspærrede område til f.eks. at  

 indsmugle ulovlige våben eller sprængstoffer.
En konsekvens af en manglende godkendelse til et generelt  

 adgangskort vil ikke nødvendigvis være, at den  

 pågældende person ikke kan få adgang til lufthavnens  

 afspærrede område.
Det vil i sådanne tilfælde  

 være nødvendigt, at lufthavnen afgør, under hvilke  

 betingelser en begrænset adgang eventuelt kan gives.
Det kan dog ikke  

 udelukkes, at en person, der efter politiets vurdering ikke kan godkendes,  

 på baggrund af de konkrete forhold, herunder arbejdets karakter, ikke  

 vil blive ansat, eller at et eksisterende ansættelsesforhold må  

 bringes til ophør.
Til nr. 6 Det foreslås, at trafikministeren bemyndiges til at  

 fastsætte regler, hvorved der til brug for luftfartsvæsenets  

 forebyggende flyvesikkerhedsmæssige arbejde indføres et  

 obligatorisk rapporteringssystem med indberetning af visse  

 driftsforstyrrelser og andre irregulære forhold af betydning for  

 flyvesikkerheden, der ikke har medført et flyvehavari eller en  

 flyvehændelse.
Trafikministeren vil skulle fastsætte regler om, i  

 hvilke tilfælde der skal gives indberetning, hvornår og i hvilken  

 form indberetningen skal gives, og hvad den skal indeholde.
Hidtil har indberetninger til Statens Luftfartsvæsen  

 fundet sted dels som obligatoriske indberetninger med hjemmel i  

 luftfartsloven eller administrative forskrifter (Bestemmelser for Civil  

 Luftfart) dels som frivillige indberetninger.
For så vidt angår  

 obligatoriske indberetninger er ejeren eller brugeren af et luftfartøj  

 og piloten efter de gældende bestemmelser i henholdsvis luftfartslovens  

 § 28 og § 42 pålagt at indberette enhver omstændighed  

 af betydning for luftdygtigheden.
For godkendte lufthavnes vedkommende er  

 indehaveren af denne efter luftfartslovens § 60, stk. 4, forpligtet  

 til at indberette indtrådte forhold, der gør, at anlægget  

 ikke længere tilfredsstiller de krav, der er stillet i godkendelsen.  

 Det foreslås, at disse obligatoriske indberetninger justeres under  

 hensyn til forpligtelsen til indrapportering, der følger af  

 bestemmelsen i § 89 b.
Der henvises herved til bemærkningerne til  

 nr. 1 - 4.
 I Bestemmelser for Civil Luftfart (de såkaldte BL  

  er) er foreskrevet en række indberetninger, f.eks. indberetninger  

 fra brand- og redningstjenester om udrykninger (BL 3-9), indberetninger om  

 fuglekollisioner (BL 3-16), indberetninger efter BL 1-9 om flyvning uden  

 korrekt fungerende Flight Data Recorder (»den sorte boks«), indberetninger af  

 driftsstatistik og driftsovervågning af større  

 luftfartøjer (BL 1-11), indberetninger efter BL 1-16 om flyvning uden  

 virkende eller »falske« GPWS (Ground Proximity Warning System -  

 advarselssystem, der indikerer, at flyvehøjden er for lav, eller at  

 flyet nærmer sig jorden for hurtigt) og indberetninger om  

 tilsidesættelse af gældende regler under ambulanceflyvning (BL  

 5-1).
 Endelig indberettes en række forhold, uden at der er  

 forpligtelse hertil, f.eks. visse FOR  er (Flight Occurrence Report, dvs.  

 pilotens rapportering af operative afvigelser under flyvningen), kopi af  

 tekniske logsider (pilotens tekniske anmærkninger for hver flyvning),  

 kopi af vedligeholdelsesattester, rapport fra piloter, som har konstateret  

 signalforstyrrelser ved anvendelse af ILS (instrumentlandingssystem).
Som anført under de almindelige bemærkninger  

 er det hensigten, at bemyndigelsen i stk. 1 udnyttes til at  

 indføre et nyt obligatorisk rapporteringssystem, der dels  

 standardiserer rapporteringen af forhold af betydning for flyvesikkerheden,  

 og dels samler rapporteringen til Statens Luftfartsvæsen fra alle dele  

 af luftfartserhvervet i ét system, således at en potentiel  

 risiko på f.eks. en lufthavn kan opdages via en rapportering fra en  

 pilot, en flyveleder eller en flymekaniker og omvendt.
Samtidig forenkles den  

 nuværende rapportering, der som nævnt i et vist omfang er  

 frivillig, idet mere end 20 forskellige rapporteringsformer planlægges  

 erstattet af foreløbig fire former for obligatorisk rapportering.
Det foreslås, at rapporteringssystemet ikke skal  

 omfatte forhold, der har medført et flyvehavari eller en  

 flyvehændelse.
Baggrunden herfor er, at der for flyvehavarier og  

 flyvehændelser allerede i dag gælder en pligt til at foretage  

 meddelelse om et flyvehavari eller en flyvehændelse, jf.  

 luftfartslovens § 137 og de regler, der er udstedt i medfør  

 heraf.
Reglerne for indberetning af flyvehavarier og flyvehændelser til  

 Havarikommissionen for Civil Luftfart berøres derfor ikke af forslaget  

 i nr. 6.
Med hensyn til hvilke forhold der skal indrapporteres  

 efter de regler, der udstedes i medfør af § 89 b, er det ikke  

 muligt entydigt at definere »driftsforstyrrelser og andre irregulære  

 forhold af betydning for flyvesikkerheden«, men det drejer sig om afvigelser  

 fra det planlagte eller forventede.
De administrative forskrifter, der vil  

 blive fastsat, vil indeholde lister over, hvilke forhold der skal  

 indberettes.
Den europæiske sammenslutning af luftfartsmyndigheder JAA  

 (Joint Aviation Authorities) har udarbejdet en sådan liste for  

 indberetninger om operative forhold, og Eurocontrol har udarbejdet en  

 tilsvarende liste for rapportering for flyvesikringstjenester.
Disse  

 lister vil kunne danne grundlag for de danske regler, men det forudses, at  

 såvel ny teknologi som ny viden og erfaringer kan bevirke, at listerne  

 løbende videreudvikles og revideres.
Den foreslåede bestemmelse  

 åbner mulighed for en sådan løbende tilpasning af  

 rapporteringssystemet.
 På det foreliggende grundlag forventes, at det nye  

 rapporteringssystem vil komme til at indeholde rapportering af navnlig  

 følgende forhold:
 1.	Operationel rapportering om afvigelser, der forekommer under  

 flyvningen, f.eks. at et luftfartøj utilsigtet afviger fra den  

 tilsigtede kurs eller flyvehøjde, eller at datasystemer  

 fejlprogrammeres.
 2.	Rapportering af afvigelser i forbindelse med flyveledelse, f.eks. om  

 kommunikation mellem flyveleder og pilot, hvor sprogbrugen giver anledning  

 til misforståelser.
 3.	Teknisk rapportering fra flyværksteder, f.eks. om ukorrekt  

 samling af en komponent, der opdages under afprøvning.
 4.	Rapportering fra lufthavnene, f.eks. om landingslys eller andre  

 hjælpemidler, der ikke fungerer, som de skal.
 Med hensyn til indberetningsmåden er det hensigten,  

 at pligten til at foretage indrapportering skal pålægges alle  

 involverede parter.
I de administrative forskrifter, der påtænkes  

 udarbejdet, vil det blive præcist fastlagt, i hvilke tilfælde der  

 er en pligt til at foretage indberetning, hvem der skal foretage  

 indberetningen, og hvornår og hvad der helt præcist skal  

 indberettes.
Det vil hermed tillige klart fremgå, hvilke betingelser  

 der skal være opfyldt for, at de pågældende personer kan  

 opnå straffrihed, såfremt der overhovedet er tale om forhold, der  

 kan straffes, jf. herved den foreslåede § 149 a (lovforslagets nr.  

 24), hvorefter der er straffrihed efter luftfartsloven for forhold, der  

 indberettes pligtmæssigt efter § 89 b.
For så vidt angår tilfælde, hvor der er  

 tale om forhold, for hvilke flere personer ville kunne straffes, vil det  

 endvidere klart fremgå af forskrifterne, under hvilke  

 omstændigheder de involverede personer vil kunne opnå  

 straffrihed.
Det skal i den forbindelse fremhæves, at det følger  

 af den foreslåede § 149 a, at alle parter, der foretager en  

 indberetning, som de efter forskrifterne er forpligtet til at indgive,  

 opnår straffrihed.
Spørgsmålet om straffrihed vil dermed  

 ikke afhænge af, hvem der måtte komme først med sin  

 indberetning, blot den fremkommer inden for de rimelige frister, der vil  

 blive fastsat.
 Uanset at reglerne for flyvning er særdeles  

 omfattende og præget af mange detaljerede bestemmelser, forventes dog  

 kun en del af de indrapporterede forhold at ville kunne være omfattet  

 af strafbestemmelser, idet det må forventes, at der i en vis  

 udstrækning vil kunne være tale om hændelige forhold.
For så vidt angår operationelle forhold under  

 flyvning eventuelt i forbindelse med flyveledelse, vil pligten blive  

 pålagt pilot (luftfartøjschef), samt eventuel involveret  

 andenpilot og flyveleder.
Indberetningen vil herefter skulle videregives til  

 det pågældende luftfartsselskab henholdsvis den virksomhed, der  

 driver flyvesikringstjenesten, således at oplysningerne tillige kan  

 indgå i og være til gavn for virksomhedens interne  

 kvalitetsstyringssystem.
Med hensyn til forhold på lufthavne og  

 værksteder vil pligten til at foretage indberetning tilsvarende blive  

 pålagt den ansatte, der herefter skal rapportere til  

 luftfartsvæsenet via lufthavnen henholdsvis værkstedet.  

 Lufthavnen respektive værkstedet får herved tilsvarende mulighed  

 for internt at drage fordel af oplysninger om driftsforstyrrelser og  

 irregulære forhold.
Det følger af bestemmelsens stk. 2, at der  

 indføres tavshedspligt med hensyn til oplysninger, som indrapporteres  

 til Statens Luftfartsvæsen af personer og virksomheder i luftfarten til  

 brug for det forebyggende flyvesikkerhedsmæssige arbejde.  

 Tavshedspligten svarer til den tavshedspligt, der efter lovens § 144 a  

 gælder for oplysninger, som indgår i de undersøgelser, der  

 foretages af Havarikommissionen for Civil Luftfart.
Bestemmelsen er en  

 speciel tavshedspligtbestemmelse, og konsekvensen heraf er bl.a., at  

 oplysningerne ikke er omfattet af adgangen til aktindsigt efter lov om  

 offentlighed i forvaltningen.
Tavshedspligten gælder også for det  

 tilfælde, at luftfartsvæsenet gør brug af eksterne  

 eksperter.
I efteråret 1997 fik pressen aktindsigt i rapporter  

 fra et bestemt dansk luftfartsselskab.
Sagen gav anledning til protester fra  

 luftfartsselskaberne, og umiddelbart derefter konstaterede  

 luftfartsvæsenet et markant fald i antallet af rapporter fra piloter i  

 danske selskaber fra 356 i 1996 til 205 i 1997, 179 i 1998 og 139 i 1999. Det  

 er luftfartsvæsenets opfattelse, at faldet i antallet af rapporter ikke  

 er udtryk for et tilsvarende fald i antallet af driftsforstyrrelser eller  

 andre irregulære forhold, ligesom det næppe skyldes, at der ikke  

 er tale om pligtmæssige indberetninger, men at faldet alene er  

 forårsaget af frygt for, at indberetningerne kunne blive udleveret  

 efter reglerne i lov om offentlighed i forvaltningen.
 Uanset at manglende indberetning vil blive gjort strafbar  

 efter lovens § 149, stk. 10, og uanset der foreslås  

 indført bestemmelser om, at der ikke kan straffes efter  

 luftfartslovgivningen for forhold, der indrapporteres af den  

 pågældende som følge af det obligatoriske  

 rapporteringssystem, er det således luftfartsvæsenets opfattelse,  

 at man kun vil få et tilstrækkeligt stort antal indberetninger  

 til brug for det forebyggende analysearbejde, hvis der tillige kan sikres  

 fuld fortrolighed om de forhold, der indberettes.
 Det anses i den forbindelse for betydningsfuldt, at der  

 etableres en ordning, hvor der gælder en speciel tavshedspligt, idet en  

 sådan ordning giver en større sikkerhed for, at der ikke sker  

 offentliggørelse, herunder efter reglerne om meroffentlighed.
En stor del af de forhold, der vil skulle indrapporteres,  

 er forhold, som er opstået under flyvningen, og som ofte kun piloten  

 selv har mulighed for at konstatere.
Der er derfor i vidt omfang tale om  

 forhold, som aldrig ville komme frem, medmindre piloten selv indrapporterede  

 dem.
Det må forventes, at der kun vil blive foretaget indberetninger i  

 tilstrækkeligt omfang, hvis piloten har fuld tillid til, at det, den  

 pågældende indberetter, ikke vil kunne komme til offentlighedens  

 kundskab.
 Det er luftfartsvæsenets vurdering, at det ikke vil  

 være tilstrækkeligt, at den manglende indberetning er strafbar.  

 Dette skyldes, at der typisk ikke vil være andre end den involverede  

 person, der er bekendt med forholdet, hvorved risikoen for, at  

 overtrædelsen anmeldes af andre og derved kommer til myndighedernes  

 kendskab, er yderst begrænset.
 Hvis der ikke skabes fortrolighed om de fejl, der skal  

 indrapporteres, er der derfor en stor risiko for, at luftfartsvæsenet  

 kun får rapporter om forhold, som påregnes også at blive  

 indrapporteret af andre, som har været impliceret i eller observeret  

 episoden, og antallet af sådanne rapporter vurderes at være  

 begrænset.
 Konsekvensen bliver således, såfremt der ikke  

 kan opnås fortrolighed om rapporteringerne, at hverken myndigheder,  

 piloter, flyveledere eller andre får indsigt i arten eller  

 mængden af de fejl, der begås inden for luftfarten   til skade  

 for flyvesikkerheden.
 Det tilføjes herved, at det har været  

 overvejet, om den fornødne fortrolighed og dermed muligheden for at  

 opnå en høj grad af rapportering ville kunne tilgodeses,  

 såfremt luftfartsvæsenet modtog rapporter, der alene indeholdt  

 anonymiserede oplysninger, dvs. ikke indeholdt oplysninger om navnet på  

 piloten eller luftfartsselskabet eller flyets registreringsbetegnelse, og som  

 der så til gengæld ville kunne gives aktindsigt i efter  

 offentlighedslovens regler.
 For at kunne være sikker på, at episoden ikke  

 vil kunne identificeres, vil det dog desuden være nødvendigt at  

 udelade oplysninger om flytype, rutenummer, afgangs- og landingssted m.m.  

 Dette skyldes, at flyveverdenen i Danmark er meget lille, og det vil derfor  

 være relativt nemt at identificere det pågældende  

 luftfartsselskab f.eks. på baggrund af oplysninger i  

 luftfartsvæsenets Luftfartøjsregister, der er offentligt og  

 indeholder oplysninger bl.a. om registeringsbetegnelse, flytype, ejerforhold  

 m.m.
Det er luftfartsvæsenets vurdering, at rapporter,  

 hvor de ovenfor nævnte oplysninger er udeladt, ikke vil have den  

 fornødne kvalitet i forhold til det flyvesikkerhedsmæssige  

 arbejde.
Endvidere er det ikke tilstrækkeligt med anonymiserede  

 oplysninger, idet disse ikke kan imødekomme luftfartsvæsenets  

 behov for i visse tilfælde at tage kontakt til den person eller  

 virksomhed, der har foretaget indrapporteringen.
Det er derfor vurderingen, at det er nødvendigt for  

 at opnå det bedst mulige grundlag for det forebyggende analysearbejde  

 til gavn for flyvesikkerheden, at luftfartsvæsenet modtager  

 fuldstændige oplysninger, og at der sikres fuld fortrolighed om  

 indberetningerne.
Derimod vil resultatet af de bearbejdede oplysninger og  

 foretagne analyser kunne offentliggøres til gavn for  

 flyvesikkerheden.
Der foregår i vidt omfang internationalt samarbejde  

 om det forebyggende flyvesikkerhedsmæssige arbejde.
I stk. 3  

 åbnes mulighed for at udveksle oplysninger med udenlandske myndigheder  

 eller internationale organisationer dels som følge af en folkeretlig  

 forpligtelse og dels i tilfælde, hvor det er af væsentlig  

 betydning for en udenlandsk myndigheds eller international organisations  

 forebyggende flyvesikkerhedsmæssige arbejde, og hvor modtageren er  

 undergivet tavshedspligt i mindst samme omfang som foreskrevet i stk. 2.  

 For myndigheders vedkommende vil det være luftfartsmyndigheder, og de  

 udenlandske organisationer, der kan komme på tale vil være  

 luftfartsorganisationer eller EU.
 Tavshedspligten gælder for de oplysninger, der  

 indberettes til Statens Luftfartsvæsen, mens resultatet af  

 bearbejdningen af oplysningerne, f.eks. foretagne analyser og eventuelle  

 anbefalinger på baggrund heraf, som nævnt ovenfor vil være  

 tilgængelige for offentligheden i det omfang, de ikke indeholder  

 identificerbare oplysninger fra indberetningerne.
 For så vidt angår tavshedspligtens betydning  

 for muligheden for at videregive oplysninger til andre myndigheder henvises  

 til bemærkningerne til nr. 9.
 Overtrædelse af de forskrifter, der fastsættes  

 af trafikministeren, straffes med bøde eller fængsel indtil 4  

 måneder, jf. lovens § 149, stk. 10, og forslaget i nr.  

 18.
Til nr. 7 og 14 Forslaget indebærer, at det fastsættes  

 udtrykkeligt i § 137, stk. 2, 2. pkt., at flyveledere og andre, der  

 udøver lufttrafiktjeneste, er omfattet af en meddelelsespligt svarende  

 til den, der gælder for luftfartøjschefen.
Flyveledere og andre,  

 der udøver lufttrafiktjeneste, har også hidtil været  

 forpligtet til at underrette Havarikommissionen for Civil Luftfart om  

 havarier og hændelser, idet dog pligten hertil har være fastsat  

 som en tjenstlig forpligtelse.
Under hensyn til at der er mulighed for, at  

 også andre end statsansatte kan udøve flyveledelse  

 foreslås, at forpligtelsen direkte fremgår af bestemmelsen i  

 § 137, stk. 2, svarende til, hvad der gælder for  

 luftfartøjschefer.
Det følger endvidere heraf, at  

 indrapportering fra flyveledere m.fl. omfattes af den tavshedspligt, der  

 gælder efter § 144 a.
 Det foreslås, at bestemmelsen strafsanktioneres  

 på samme måde, som gælder i dag for  

 luftfartøjschefer, hvorved der straffes i tilfælde af grov eller  

 oftere gentagen forsømmelse eller skødesløshed med  

 hensyn til de pligter, der påhviler den pågældende.
Til nr. 8 Ændringen er redaktionel, idet den subsidiære  

 pligt, der tidligere fremgik af stk. 2, for ejeren eller brugeren af et  

 luftfartøj, flyttes og herefter fremgår af stk. 3.
Til nr. 9 Havarikommissionen for Civil Luftfart er i sit arbejde med  

 undersøgelse af havarier og hændelser underlagt tavshedspligt,  

 idet kommissionens personale, tilkaldte sagkyndige og andre, der medvirker i  

 en undersøgelse, som kommissionen foretager, er forpligtet til over  

 for uvedkommende at hemmeligholde, hvad de bliver vidende om i forbindelse  

 med undersøgelsen, jf. herved luftfartslovens § 144 a.
Derimod  

 offentliggøres kommissionens endelige rapport efter reglerne i  

 § 142, stk. 3.
 Når Statens Luftfartsvæsen bistår  

 havarikommissionen ved gennemførelsen af en undersøgelse,  

 følger det af den gældende § 144 a, at  

 luftfartsvæsenets personale er underlagt samme tavshedspligt som  

 kommissionens eget personale.
 Efter luftfartslovens § 141 påhviler det  

 havarikommissionen at holde Statens Luftfartsvæsen løbende  

 underrettet om fund og omstændigheder omkring en undersøgelse,  

 der skønnes af væsentlig betydning for flyvesikkerheden, og  

 tidligst muligt at gøre luftfartsvæsenet bekendt med sine  

 vurderinger heraf.
 Sådanne videregivne oplysninger er imidlertid ikke  

 omfattet af en tilsvarende bestemmelse om tavshedspligt i Statens  

 Luftfartsvæsen.
 Oplysningerne vil dog i vidt omfang kunne undtages fra  

 aktindsigt i medfør af offentlighedslovens § 13, stk. 1, nr.  

 6, efter en konkret vurdering, idet der vil være tale om  

 pligtmæssig videregivelse af tavshedsbelagte oplysninger.
Denne ordning indebærer således, at  

 luftfartsvæsenet i hvert enkelt tilfælde og for hvert enkelt  

 dokument skal foretage en konkret vurdering af, om der kan gives aktindsigt i  

 de oplysninger, som luftfartsvæsenet har modtaget fra  

 havarikommissionen, eller om der kan gives afslag på aktindsigt, fordi  

 det er nødvendigt til beskyttelse af væsentlige hensyn til  

 private eller offentlige interesser, hvor hemmeligholdelse efter forholdets  

 særlige karakter er påkrævet.
Endvidere vil der skulle  

 foretages en vurdering af, om der skal foretages ekstrahering efter de  

 gældende regler i offentlighedsloven.
 På denne baggrund og under hensyn til, at det  

 skønnes at have væsentlig betydning for havarikommissionens  

 arbejde med undersøgelse af flyvehavarier og flyvehændelser, at  

 piloter og luftfartsselskaber m.v. kan foretage indberetninger i tillid til,  

 at der er fuldstændig fortrolighed om de oplysninger, som indgives,  

 foreslås derfor som et nyt stk. 2 i § 144 a, at de  

 oplysninger, som Statens Luftfartsvæsen pligtmæssigt modtager fra  

 Havarikommissionen for Civil Luftfart i henhold til § 141, skal  

 være underkastet samme hemmeligholdelse som den, der er gældende  

 i Havarikommissionen for Civil Luftfart.
 Det tilføjes herved, at havarikommissionens arbejde  

 netop er lagt an på, at kommissionen i fortrolighed kan modtage  

 oplysninger fra piloter, luftfartsselskaber m.fl., og at det vil kunne  

 være forbundet med konsekvenser for omfanget af de oplysninger, der  

 fremover vil blive afgivet til havarikommissionen i  

 undersøgelsesarbejdet med henblik på at forebygge flyvehaverier  

 og flyvehændelser, såfremt tilliden til, at der gælder  

 fortrolighed om oplysninger, der gives til havarikommissionen,  

 svækkes.
Forslaget indebærer, at Statens Luftfartsvæsen  

 (i lighed med hvad der gælder for havarikommissionen) ikke vil  

 være berettiget til at videregive de omhandlede oplysninger til  

 »uvedkommende«.
Med hensyn til afgrænsningen af begrebet »uvedkommende«  

 vil de almindeligt gældende forvaltningsretlige regler herfor  

 være gældende, jf. herved forvaltningslovens § 28.
I forhold til andre myndigheder vil det i den forbindelse  

 indgå i vurderingen, om en videregivelse i givet fald vil kunne antages  

 at være et naturligt led i den pågældende anden myndigheds  

 arbejde.
Det må antages, at dette indebærer, at der f.eks. ikke i  

 almindelighed vil kunne ske videregivelse til Trafikministeriet.
Til nr. 10, 13, 16 og 18 - 20 Ændringerne er en teknisk konsekvens af lov nr. 433  

 af 31. maj 2000 om ændring af forskellige lovbestemmelser i forbindelse  

 med gennemførelsen af lov om fuldbyrdelse af straf m.v., hvorved  

 hæftestraffen afskaffes.
Til nr. 11 Forslaget indebærer en justering af  

 strafbestemmelsen for så vidt angår straf for overtrædelse  

 af luftfartslovens § 28.
 Forslaget er delvis en konsekvens af forslagene i nr. 2 og  

 6, idet en manglende indberetning om forhold, der har betydning for  

 luftdygtigheden, og som vil blive omfattet af § 89 b, vil kunne straffes  

 efter forslaget i nr. 18 om § 149, stk. 10.
 Herudover foreslås en justering for så vidt  

 angår den resterende del af den gældende bestemmelse i § 28  

 med hensyn til hvem, der er ansvarlig for, at et luftfartøj er  

 luftdygtigt, der må ses i sammenhæng med de gældende  

 bestemmelser i § 22, stk. 1, til kun at anvende et  

 luftfartøj, der er luftdygtigt, § 25, stk. 1 og 2, om  

 luftdygtighedsbevis for danske eller udenlandske fly og forslaget  

 vedrørende § 23, stk. 1, 2. pkt. om pligt til efter  

 anmodning at meddele luftfartsvæsenet de oplysninger, der er  

 nødvendige for udøvelsen af tilsynet.
 Forslaget indebærer en omformulering af grundlaget  

 for straf for manglende luftdygtighed, idet der i stedet for straf for  

 overtrædelse af § 28, der ændres med forslaget i nr. 2,  

 foreslås straf for overtrædelse af bestemmelserne i den  

 gældende § 22, stk. 1, om et luftfartøjs  

 luftdygtighed, den foreslåede bestemmelse vedrørende § 23,  

 stk. 1, 2. pkt., om pligt til efter anmodning at meddele  

 luftfartsvæsenet de oplysninger, som er nødvendige for tilsynet,  

 og den gældende § 25, stk. 1 og 2, om luftfartøjers  

 luftdygtighedsbevis.
 Det skønnes hensigtsmæssigt, at der  

 pålægges straf for overtrædelse af de nævnte  

 bestemmelser i §§ 22, 23 og 25.
 For så vidt angår ændringen  

 vedrørende straffen »hæfte« henvises til bemærkningerne  

 til nr. 10, 13, 16 og 18   20.
Til nr. 12 For så vidt angår ændringen  

 vedrørende straffen »hæfte« henvises til bemærkningerne  

 til nr. 10, 13, 16 og 18 - 20. Med hensyn til forslaget om § 137,  

 stk. 2, er der tale om en teknisk konsekvensændring som  

 følge af forslaget i nr. 7 og 8.
Til nr. 15 Der er tale om en teknisk konsekvensændring som  

 følge af forslaget i nr. 14.
Til nr. 17 Det præciseres i forslaget, at selskaber m.v.  

 (juridiske personer) straffes på objektivt grundlag for  

 overtrædelse af støjforskrifter, selv om en involveret pilot  

 eventuelt ikke vil kunne straffes, f.eks. som følge af, at der ikke  

 foreligger tilregnelse på grund af, at der er tale om et  

 hændeligt forhold, eller fordi der alene foreligger simpel uagtsomhed  

 og ikke forsæt eller grov uagtsomhed.
En præcisering er  

 nødvendig efter ændringen af straffeloven med lov nr. 474 af 12.  

 juni 1996 om strafansvar for juridiske personer, idet et strafansvar for en  

 arbejdsgiver, der er en juridisk person, efter reglerne i straffelovens 5.  

 kapitel forudsætter, at der foreligger tilregnelse fra den ansattes  

 side, jf. straffelovens § 27. Af de samme bevismæssige og  

 præventive grunde, som i sin tid dannede grundlag for bestemmelsens  

 indførelse, er det væsentligt, at der fortsat foreligger  

 mulighed for straf på objektivt grundlag af luftfartsselskaber, der  

 stort set alle er juridiske personer, og som i øvrigt omfatter  

 både danske og udenlandske selskaber.
 Den gældende bestemmelse vedrørende  

 enkeltmandsvirksomheder, hvorefter virksomhedens ejer kan  

 pålægges bødeansvar, selv om overtrædelsen ikke kan  

 tilregnes ejeren eller den ansatte som forsætlig eller uagtsom, dvs.  

 på objektivt grundlag, foreslås sprogligt justeret, men der  

 tilsigtes ikke nogen ændring af indholdet for så vidt angår  

 virksomhedsejerens ansvar.
Til nr. 22 og 23 Ændringen er en konsekvens af lov nr. 433 af 31. maj  

 2000 om ændring af forskellige lovbestemmelser i forbindelse med  

 gennemførelsen af lov om fuldbyrdelse af straf m.v., hvorved der  

 foretages ændring af retsplejeloven, således at det  

 afgørende kriterium for, hvilke retsplejeregler der skal finde  

 anvendelse, er, om domsmænd skal medvirke.
Forslaget indebærer,  

 at alle sager, hvor der er påstand om fængselsstraf, behandles  

 efter reglerne i retsplejelovens kapitel 80, om bestemmelser om  

 domsforhandling for byret i sager, i hvilke der medvirker domsmænd.
I  

 sager, hvor der alene bliver spørgsmål om bøde, behandles  

 disse efter reglerne i retsplejelovens kapitel 81 om bestemmelser om  

 domsforhandling for byret i sager, i hvilke der ikke medvirker  

 domsmænd.
Til nr. 24 Det følger af forslaget, at den, der har foretaget  

 anmeldelse om de forhold, der omfattes af forslaget i nr. 6 om § 89 b,  

 ikke for det pågældende forhold kan straffes for  

 overtrædelse af de gældende regler i § 42, eller  

 bestemmelser, der er fastsat i medfør af §§ 31, 52, 54, 82 eller  

 83, eller i EF-forordninger på områder, der omfattes af loven, og  

 som derfor ellers ville være strafbelagt i medfør af § 149,  

 stk. 3, 8, 10 eller 11.
Forslaget er begrundet i et ønske om at forbedre  

 flyvesikkerheden ved at skabe mulighed for, at der kan indsamles så  

 mange oplysninger som muligt om driftsforstyrrelser og andre irregulære  

 forhold af betydning for flyvesikkerheden.
Langt de fleste  

 driftsforstyrrelser m.v. vil ikke komme til myndighedernes kundskab, fordi de  

 kun opleves af de direkte involverede, typisk piloten under en flyvning.
Hvis  

 det skal sikres, at alle sådanne oplysninger indberettes til  

 myndighederne, er det meget vigtigt, at den person, der er i  

 besiddelse af oplysningerne og derfor kan videreformidle disse til  

 myndighederne, ikke risikerer selv at blive straffet.
 Med hensyn til overvejelserne i forbindelse med forbuddet  

 mod selvinkriminering i Den Europæiske Menneskerettighedskonvention  

 henvises til forslagets almindelige bemærkninger.
Det har været overvejet at gøre  

 indrapporteringen anonym for at eliminere risikoen for strafferetlige  

 sanktioner.
Et sådant system vil imidlertid ikke sikre et  

 tilstrækkeligt grundlag for et effektivt flyvesikkerhedsmæssigt  

 arbejde.
Der vil være tilfælde, hvor der er behov for, at  

 myndighederne kan gå tilbage til kilden for at få yderligere  

 oplysninger.
Hertil kommer, at det inden for et så lille område  

 som luftfartsverdenen vil være vanskeligt at sikre anonymiteten, hvis  

 indberetningerne skal indeholde tilstrækkelige oplysninger til at kunne  

 anvendes.
Straffriheden gælder kun i de tilfælde, hvor  

 der bliver fastsat indberetningspligt.
Der er ikke straffrihed for  

 overtrædelse af fundamentale regler i luftfartsloven som f.eks. at  

 gøre tjeneste i spirituspåvirket tilstand (luftfartslovens  

 § 50), at flyve uden gyldigt certifikat (luftfartslovens § 36)  

 eller med et luftfartøj, som ikke har gyldigt luftdygtighedsbevis  

 (luftfartslovens § 28). Endvidere er der ikke straffrihed for at  

 foretage erhvervsmæssig flyvning uden tilladelse efter luftfartslovens  

 § 75, stk. 2, (sort taxaflyvning) eller ulovlig firmaflyvning efter  

 luftfartslovens § 75, stk. 5, ligesom forhold, der ikke er  

 flyvesikkerhedsmæssigt relateret, fortsat kan straffes, f.eks.  

 overtrædelse af støjforskrifter fastsat efter luftfartslovens  

 § 82 og § 82 a.
 Som anført under forslagets almindelige  

 bemærkninger vil rapporteringssystemet kun omfatte de mindre betydende  

 afvigelser fra det normale eller forventede, idet de mere alvorlige forhold,  

 der har medført et havari eller en hændelse, fortsat skal  

 meddeles til havarikommissionen efter de gældende regler.
Hertil kommer, at de forhold, som vil være omfattet  

 af indberetningspligten efter forslaget i § 89 b og dermed straffrihed,  

 forventes typisk at være forhold, der straffes med mindre bøder,  

 i størrelsesordenen 1.500   3.000 kr.
I en del af de tilfælde,  

 hvor der skal foretages indberetning, vil spørgsmålet om,  

 hvorvidt der skal rejses en straffesag, dog ikke være aktuelt, fordi  

 det forhold, der gav anledning til indberetningen, enten må anses for  

 hændeligt eller hidrørende fra en teknisk fejl.
Straffriheden vil få betydning, hvis piloter  

 begår fejl i forbindelse med flyvningen, f.eks. hvis den  

 pågældende har overset eller glemt noget under forberedningen af  

 flyvningen, f.eks. fejlberegning af brændstofmængde,  

 fejlindtastning af data, utilstrækkelig indhentning af meteorologiske  

 oplysninger, og fejlen ikke bevirker, at der sker et flyvehavari eller en  

 konkret fare for et havari (hændelse), men i stedet foranlediger, at  

 piloten må anmode om hjælp til at sikre flyvningens  

 gennemførelse.
Et andet eksempel kunne være, at piloten ikke  

 overholder den klarerede flyvehøjde, uden at dette dog resulterer i et  

 havari eller uden at der opstår en konkret fare herfor.
Der vil i begge  

 situationer være tale om en overtrædelse af BL 7-1 om  

 lufttrafikregler, fastsat i medfør af § 82. For flyveledere kan  

 der være tale om, at der ikke er sørget for tilstrækkelig  

 afstand mellem to luftfartøjer eller anvendelse af forkert fraseologi  

 (sprogbrug eller terminologi), der giver anledning til misforståelser,  

 uden at dette har ført til et havari eller fare herfor.
Sådanne  

 forhold vil være en overtrædelse af bestemmelserne i henholdsvis  

 BL 7-8 om drift af lufttrafiktjenesteenheder og BL 7-14 om procedurer for  

 radiokommunikation, der er fastsat i medfør af § 54.
 Ansvaret for at en flyvning forberedes og  

 gennemføres i overensstemmelse med de gældende bestemmelser  

 påhviler efter luftfartslovens § 42 altid den til enhver tid  

 værende luftfartøjschef, også selv om en eventuel fejl er  

 begået af jordpersonel (forberedelse af flyvningen) eller af  

 andenpiloten (under flyvningen).
 Den foreslåede straffrihed vil også  

 gælde i tilfælde, hvor der eventuelt måtte foreligge  

 forsæt eller grov uagtsomhed, men som det fremgår af bestemmelsen  

 kun i tilfælde, hvor forholdet ikke har ført til et flyvehavari  

 eller en flyvehændelse, og hvor forholdet derfor er omfattet af  

 indrapporteringspligten i § 89 b og de nærmere regler for  

 indberetning, der vil blive udstedt herom.
Straffriheden indebærer ikke, at en pilot generelt  

 kan overtræde luftfartslovgivningen og opnå straffrihed, fordi  

 den pågældende indberetter forholdet til Statens  

 Luftfartsvæsen.
De tilfælde, der omfattes af  

 indberetningspligten, vil blive nøje beskrevet i de administrative  

 forskrifter, og indberetning af forhold, som ikke er foreskrevet efter  

 § 89 b, medfører ikke straffrihed.
Der vil heller ikke kunne  

 opnås straffrihed for havarier og hændelser ved at indberette  

 sådanne til Statens Luftfartsvæsen i stedet for til  

 havarikommissionen.
Hvis Statens Luftfartsvæsen modtager  

 indberetninger, som rettelig henhører under havarikommissionen efter  

 reglerne i § 137, vil luftfartsvæsenet sørge for at  

 videresende indberetningerne til havarikommissionen.
Det nærmere indhold af det obligatoriske  

 rapporteringssystem er endnu ikke fastlagt.
Det kan oplyses, at der ved den  

 nærmere udformning heraf vil blive foretaget en afvejning af på  

 den ene side hensynet til at kunne generere en stor mængde af relevante  

 oplysninger af betydning for flyvesikkerheden i forhold til på den  

 anden side hensynet til ikke at fritage for straf i større omfang end  

 nødvendigt.
 Såfremt der mod forventning skulle opstå et  

 misbrug af ordningen for så vidt angår straffrihed, er der efter  

 forslaget om § 89 b mulighed for at, at de forskrifter, der udstedes i  

 medfør af § 89 b, kan ændres, således at forholdet  

 ikke omfattes af det obligatoriske rapporteringssystem, og der på ny  

 bliver mulighed for at pålægge straf efter de almindelige  

 regler.
Til § 2 Det foreslås, at loven træder i kraft den 1.  

 juli 2001.
Bilag 1 Organisationer m.m., der er blevet hørt over  

 lovforslaget om ændring af luftfartsloven Air Alpha A/S Air Alsie A/S Air Center West Air Gate ApS Air Holbæk I/S Akademikernes Centralorganisation AOPA Danmark Autoriserede Danske Flyværksteder Aviation Assistance A/S Billund Air Center A/S Center Flight ApS Cimber Air A/S Copenhagen Airtaxi A/S Danish International Helicopters ApS DANSAM Dansk El-Forbund Dansk Flyvelederforening Dansk Metalarbejderforbund Danske Pilotorganisationers Samråd Datatilsynet Egon Kargaard Sørensen Erhvervsflyvningens Sammenslutning Execujet Scandinavia A/S Flyvebranchens Personaleunion Forbundet af Offentlige Ansatte Forbundet Træ-Industri-Byg Funktionærernes og Tjenestemændenes Fællesråd Færøernes Landsstyre Grønlands Hjemmestyre Grønlands Lufthavnsvæsen Handels- og Kontorfunktionærernes Forbund Heliflight East ApS Helikopter-Service A/S Ikaros Fly ApS Jetcopter v/H5 Airservice ApS Kongelig Dansk Aeroklub Kvindeligt Arbejderforbund Københavns Lufthavne A/S Landsorganisationen Ledernes Hovedorganisation Luftfartsdirektoratet, Island Luftfartstilsynet, Norge Luftfartsverket, Finland Luftfartsverket, Sverige Maersk Air A/S Muk Air A/S Newair A/S North Flying A/S Nordisk Flyforsikringsgruppe Nærings- og Nydelsesmiddelarbejder Forbundet Premiair A/S Prosa Rigspolitichefen Rådet for Større Flyvesikkerhed SAS Danmark A/S SAS-konsortiet, Danmark Specialarbejderforbundet i Danmark Star Air A/S Starling Air Statstjenestemændenes Central Organisation Sterling European Kommanditaktiesekslab Sun-Air of Scandinavia A/S Teknisk Landsforbund Telekommunikationsforbundet Uni-Fly Bilag 2 Lovforslaget sammenholdt med gældende lov Gældende formulering Lovforslaget § 1 I lov om luftfart, jf. lovbekendtgørelse nr. 769 af 16. august  

 2000, foretages følgende ændringer:
 § 23. Besigtigelse af luftfartøjer til konstatering af  

 deres luftdygtighed skal ske ved luftfartsvæsenet, der endvidere  

 fører tilsyn med, at luftfartøjer, så længe de  

 benyttes til luftfart efter denne lov, er luftdygtige.
 1. I § 23, stk. 1, indsættes som 2.  

 pkt.:
»Ejeren eller brugeren af et luftfartøj skal efter anmodning  

 meddele Statens Luftfartsvæsen de oplysninger, som er nødvendige  

 for udøvelsen af tilsynet.« Stk. 2. Luftfartsvæsenet kan lade besigtigelse og tilsyn  

 foretage ved en af samme udpeget dansk eller udenlandsk sagkyndig eller  

 udenlandsk myndighed.
 2. § 28 affattes således:
 § 28. Ejeren eller brugeren af et luftfartøj, som  

 benyttes til luftfart efter denne lov, er ansvarlig for, at fartøjet  

 er luftdygtigt, samt for, at der for dette foreligger gyldigt  

 luftdygtighedsbevis, ligesom han efter regler, fastsat af trafikministeren,  

 snarest skal anmelde enhver omstændighed, der har betydning for  

 luftdygtigheden, til luftfartsvæsenet og meddele dette de for  

 udøvelse af tilsynet med luftdygtigheden nødvendige  

 oplysninger.
»§ 28. Ejeren eller brugeren af et luftfartøj, som  

 benyttes til luftfart efter denne lov, er ansvarlig for, at fartøjet  

 er luftdygtigt, og for, at der for dette foreligger gyldigt  

 luftdygtighedsbevis.« § 42. - - - 3. § 42, stk. 2, ophæves.
 Stk. 2. Hvad der i § 28 er fastsat om pligt til at  

 anmelde enhver omstændighed, der har betydning for luftdygtigheden, til  

 luftfartsvæsenet og til at meddele dette de for udøvelsen af  

 tilsynet med luftdygtigheden nødvendige oplysninger, får  

 tilsvarende anvendelse på luftfartøjschefen.
§ 60. - - - 4. § 60, stk. 4, affattes således:
Stk. 4. Er der indtrådt noget forhold, som kan  

 medføre, at anlægget ikke længere tilfredsstiller kravene,  

 er indehaveren pligtig til at give meddelelse til luftfartsvæsenet,  

 så snart han har fået kendskab til forholdet.
Hvis forholdet er  

 af den art, at det er farligt at bruge anlægget, skal indehaveren, i  

 den udstrækning det er nødvendigt, sætte dette ud af drift  

 uden at afvente luftfartsvæsenets afgørelse.
»Stk. 4. Er der indtrådt noget forhold, som kan  

 medføre, at anlægget ikke længere tilfredsstiller kravene,  

 og er forholdet af en sådan art, at der kan være en  

 flyvesikkerhedsmæssig risiko forbundet med at anvende anlægget,  

 er indehaveren pligtig til, i den udstrækning det er nødvendigt,  

 at sætte dette helt eller delvist ud af drift, medmindre  

 luftfartsvæsenet tillader, at anlægget fortsat bruges.« § 70. Trafikministeren kan udfærdige forskrifter om  

 adgang til og færdsel på flyvepladser og om luftfartøjers  

 ophold på disse samt efter forhandling med industriministeren om  

 fornødent udstede forbud mod sejlads og ophold i farvande, der  

 midlertidigt eller permanent benyttes som flyveplads.
 5. I § 70 indsættes som 2. pkt.:
»Trafikministeren kan fastsætte regler om, at der kun til personer,  

 der er godkendt af politiet, kan udstedes en generel adgangshjemmel til  

 lufthavnens afspærrede område.« 6. Efter § 89 a indsættes i kapitel 8:
»§ 89 b.
Til brug for Statens Luftfartsvæsens  

 forebyggende flyvesikkerhedsmæssige arbejde skal personer, der er  

 omfattet af § 35 eller § 74, virksomheder og ansatte i virksomheder  

 samt ejere af luftfartøjer give indberetning til  

 luftfartsvæsenet om driftsforstyrrelser og andre irregulære  

 forhold af betydning for flyvesikkerheden, der ikke har medført et  

 flyvehavari eller en flyvehændelse, jf. § 135. Trafikministeren  

 fastsætter nærmere regler om, i hvilke tilfælde der skal  

 gives indberetning, hvornår og i hvilken form indberetningen skal  

 gives, og hvad den skal indeholde.
 Stk. 2. Statens Luftfartsvæsens personale og eventuelle  

 tilkaldte sagkyndige er under ansvar efter straffelovens §§ 152 og 152  

 a-e forpligtet til over for uvedkommende at hemmeligholde oplysninger, som  

 indberettes i henhold til stk. 1, jf. dog stk. 3.
Stk. 3. Oplysningerne kan videregives til udenlandske  

 myndigheder og internationale organisationer, når det 1)	følger af international aftale eller forpligtelse eller 2)	er af væsentlig betydning for den udenlandske myndigheds eller  

 internationale organisations forebyggende flyvesikkerhedsmæssige  

 arbejde, og den pågældende myndighed eller organisation er  

 undergivet tavshedspligt i mindst samme omfang som Statens  

 Luftfartsvæsen.« § 137. - - - 7. § 137, stk. 2, 2. pkt., affattes  

 således:
Stk. 2. Meddelelsespligten påhviler  

 luftfartøjschefen.
Er luftfartøjschefen ikke i stand til at  

 påfylde pligten, påhviler denne ejeren eller brugeren af  

 luftfartøjet.
For luftfartsanlæg på jorden påhviler  

 meddelelsespligten den ansvarlige for anlægget.
»Meddelelsespligten påhviler desuden den person, der gør  

 tjeneste som flyveleder eller den, der efter trafikministerens bestemmelse i  

 medfør af § 74, gør tjeneste i anden stilling af betydning  

 for luftfartssikkerheden, såfremt den pågældende har ydet  

 lufttrafiktjeneste, der har eller har kunnet have betydning for havariet  

 eller hændelsen.« 8. I § 137 indsættes efter stk. 2 som  

 nyt stykke:
»Stk. 3. Er luftfartøjschefen ikke i stand til at  

 opfylde pligten efter stk. 2, 1. pkt., påhviler denne ejeren eller  

 brugeren af luftfartøjet.« Stk. 3 bliver herefter stk. 4.
§ 144 a.
Kommissionens personale, tilkaldte sagkyndige og  

 andre, der medvirker i en undersøgelse, som foretages af kommissionen,  

 er under ansvar efter straffelovens §§ 152 og 152 a-e forpligtet til  

 over for uvedkommende at hemmeligholde, hvad de bliver vidende om i  

 forbindelse med undersøgelsen.
 9. I § 144 a indsættes som  

stk. 2:
»Stk. 2. Statens Luftfartsvæsens personale og eventuelle  

 tilkaldte sagkyndige, der i henhold til § 141 modtager oplysninger fra  

 kommissionen, er under ansvar efter straffelovens §§ 152 og 152 a-e  

 forpligtet til over for uvedkommende at hemmeligholde, hvad de herved bliver  

 vidende om.« § 149. Med hæfte eller fængsel indtil 2 år  

 straffes den, som efter at have nydt spiritus gør eller  

 forsøger at gøre tjeneste på et luftfartøj i strid  

 med bestemmelserne i § 50, stk. 1. Med samme straf anses, den der  

 gør tjeneste på et luftfartøj til trods for, at retten  

 hertil er inddraget, frakendt eller frataget ham i medfør af  

 § 150. Under særligt formidlende omstændigheder kan straf af  

 bøde anvendes.
 10. I § 149, stk. 1, 1. pkt., udgår:  

 »hæfte eller«.
- - - Stk. 3. Med bøde, hæfte eller fængsel  

 indtil 2 år straffes den, der overtræder § 21, § 28,  

 § 32, stk. 3 og 4, § 36, stk. 1 og 2, § 39,  

 § 41, stk. 1, § 42, § 50, stk. 2, 3, 5 og 6,  

 § 60, stk. 1, 1. pkt., og stk. 4, § 74, jf. § 50,  

 stk. 2, 3, 5 og 6, § 84, stk. 2, § 85, stk. 1,  

 § 130, og § 139, stk. 1.
 11. I § 149, stk. 3, udgår: », hæfte«,  

 »§ 28« ændres til: »§ 22, stk. 1, § 23,  

 stk. 1, 2. pkt., § 25, stk. 1 og 2« og efter »§ 139,  

 stk. 1« indsættes: », jf. dog § 149 a«.
Stk. 4. Overtrædelse af § 2, stk. 1,  

 § 12, stk. 1, 1. 3. pkt., § 13, stk. 2, § 20,  

 § 40 b, § 55, stk. 1, § 59, stk. 1 og 3, § 66,  

 § 75 stk. 1, 2 og stk. 5, 1. pkt., og § 137, stk. 2,  

 2. og 3. pkt., straffes med bøde eller hæfte.
Forsøg  

 på overtrædelse af § 75, stk. 1, 2 og stk. 5, 1.  

 pkt., straffes med bøde eller hæfte.
For overtrædelse af  

 § 40 b kan der pålægges en arbejdsgiver bødeansvar,  

 selv om overtrædelsen ikke kan tilregnes ham som forsætlig eller  

 uagtsom.
For det i 3. pkt. fastsatte bødeansvar fastsættes ingen  

 forvandlingsstraf.
 12. I § 149, stk. 4, 1. pkt., ændres  

 »§ 137, stk. 2, 2. og 3. pkt.« til: »§ 137, stk. 2, 3. pkt., og stk. 3« og  

 »hæfte« ændres til: »fængsel indtil 4 måneder«.
- - - 13. I § 149, stk. 4, 2. pkt., stk. 6, 1. pkt.,  

og stk. 7, 1. pkt., ændres »hæfte« til:  

 »fængsel indtil 4 måneder«.
Stk. 6. Gør en luftfartøjschef eller et  

 besætningsmedlem sig skyldig i grov eller oftere gentagen  

 forsømmelse eller skødesløshed med hensyn til  

 opfyldelsen af de pligter, der påhviler ham efter §§ 43-47, 49 og  

 137, stk. 2, 1. pkt., straffes han med bøde eller hæfte.  

 På samme måde straffes den, der forsætligt eller ved grov  

 uagtsomhed urigtigt attesterer noget vedrørende et arbejde, hvis  

 udførelse han efter forskrifter, udstedt i henhold til § 31, er  

 beføjet til at attestere.
Har en person, der er omfattet af 1. eller  

 2. pkt., ved sit forhold fremkaldt fare for andres liv eller helbred eller  

 for fartøjet, kan straffen stige til fængsel i indtil 2  

 år.
 14. I § 149, stk. 6, indsættes efter 1.  

 pkt.:
»På samme måde straffes den, der gør sig skyldig i grov  

 eller oftere gentagen forsømmelse eller skødesløshed med  

 hensyn til opfyldelsen af de pligter, der påhviler den  

 pågældende efter § 137, stk. 2, 2. pkt.« 15. I §149, stk. 6, 3. pkt., der bliver 4. pkt.,  

 ændres »2. pkt.« til: »3. pkt.« Stk. 7. Den, der undlader at efterkomme et påbud eller  

 forbud, der er udstedt i henhold til loven, eller de i medfør af denne  

 fastsatte forskrifter, straffes med bøde eller hæfte.
Straffen  

 for tilsidesættelse af et pålæg i henhold til § 84,  

 stk. 1, kan dog stige til fængsel i 2 år.
 Stk. 8. Overtrædelse af bestemmelser, der  

 fastsættes i medfør af § 3, §§ 82, 82 a, 83 og  

 § 85, stk. 2 og 3, straffes med bøde, hæfte eller  

 fængsel i indtil 2 år.
 16. I § 149, stk. 8, udgår: », hæfte«  

 og efter »i indtil 2 år« indsættes: », jf. dog § 149  

 a«.
Stk. 9. Overtrædelse af støjforskrifter, der  

 udfærdiges i medfør af § 82 og 82 a, straffes dog kun,  

 såfremt overtrædelse kan tilregnes den pågældende som  

 forsætlig eller groft uagtsom, og kun med bøde.
Der kan  

 pålægges en virksomhedsejer eller bruger bødeansvar, selv  

 om lovovertrædelsen ikke kan tilregnes ham som forsætlig eller  

 uagtsom.
For bødeansvaret fastsættes ingen  

 forvandlingsstraf.
 17. § 149, stk. 9, 2. pkt., ophæves og i  

 stedet indsættes:
»Selskaber m.v. (juridiske personer) kan straffes med bøde for  

 overtrædelse af støjforskrifter, der udfærdiges i  

 medfør af § 82 og § 82 a, selv om overtrædelsen ikke  

 kan tilregnes den juridiske person eller en hertil knyttet person som  

 forsætlig eller uagtsom.
Tilsvarende kan en ejer af en  

 enkeltmandsvirksomhed straffes med bøde, selv om overtrædelsen  

 ikke kan tilregnes ejeren eller en til virksomheden knyttet person som  

 forsætlig eller uagtsom.« Stk. 10. I øvrigt kan det i de forskrifter, der  

 fastsættes i medfør af loven, bestemmes, at overtrædelser  

 af forskrifterne medfører straf af bøde eller hæfte.
I de  

 forskrifter, der udfærdiges i medfør af kapitel 4 A, kan det  

 endvidere fastsættes, at en arbejdsgiver, der overtræ- der  

 forskrifterne eller påbud eller forbud udstedt i medfør af  

 disse, kan pålægges bødeansvar, selv om  

 overtrædelsen ikke kan tilregnes ham som forsætlig eller uagtsom.  

 For sådant bødeansvar fastsættes ingen  

 forvandlingsstraf.
 18. I § 149, stk. 10, 1. pkt., ændres  

 »hæfte« til: »fængsel indtil 4 måneder«.
 Stk. 11. Overtrædelse af bestemmelser i EF-forordninger  

 på områder, der omfattes af loven, straffes med bøde eller  

 hæfte.
 19. I § 149, stk. 11, ændres »hæfte«  

 til: »fængsel indtil 4 måneder, jf. dog § 149 a«.
 Stk. 12. Overtrædelse af vilkår og betingelser  

 fastsat i medfør af § 57, § 59, stk. 2 og 3, og  

 § 60, stk. 2, straffes med bøde eller hæfte.
 20. I § 149, stk. 12, og stk. 13, 1.  

 pkt., ændres »hæfte« til: »fængsel indtil 4  

 måneder«.
 Stk. 13. Overtrædelse af vilkår, fastsat i  

 medfør af § 78, straffes med bøde eller hæfte.  

 På samme måde straffes den, som i erhvervsmæssigt  

 øjemed formidler befordring med luftfartøj vidende om, at  

 befordringen udføres i strid med sådanne vilkår.
 Stk. 14. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
21. I § 149, stk. 14, indsættes efter  

 »straffelovens 5. kapitel«: », jf. dog stk. 9« Stk. 15. Sager, hvor der bliver spørgsmål om  

 højere straf end bøde eller hæfte eller om frakendelse af  

 retten til at gøre tjeneste på luftfartøj, jf.  

 § 150, eller i anden særlig stilling, jf. § 74, behandles  

 efter reglerne i retsplejelovens kapitel 80. Øvrige sager behandles  

 efter reglerne i retsplejelovens kapitel 81.
 22. I § 149, stk. 15, 1. pkt., ændres  

 »Sager, hvor der bliver spørgsmål om højere straf end  

 bøde eller hæfte« til: »Sager, hvor der bliver  

 spørgsmål om fængsel«.
 23. I § 149, stk. 15, 2. pkt., ændres  

 »Øvrige sager« til: »Sager, hvor der alene bliver  

 spørgsmål om bøde,«.
 24. Efter § 149 indsættes:
»§ 149 a.
Den, der i overensstemmelse med regler fastsat i  

 medfør af § 89 b, har foretaget anmeldelse om forhold, der ikke  

 har medført et flyvehavari eller en flyvehændelse, kan ikke for  

 det pågældende forhold straffes for overtrædelse af  

 § 42, bestemmelser fastsat i medfør af § 31, § 52,  

 § 54, § 82, § 83 eller bestemmelser i EF-forordninger på  

 områder, der omfattes af loven.« § 2 Loven træder i kraft den 1. juli 2001.
