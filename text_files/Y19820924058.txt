 Det kan ikke ud fra lovens formulering afgøres, om styrelseslovens §  

 20, stk. 3, der begrænser udvalgenes adgang til at tillade andre end  

 udvalgsmedlemmer til at overvære udvalgets møder, også finder anvendelse på §  

 17, stk. 4-udvalg, der er nedsat »til varetagelse af bestemte  

 hverv« og dermed tillagt administrerende opgaver, i hvert fald hvis  

 observatørerne er kommunalbestyrelsesmedlemmer.
 Derimod intet fundet til hinder for, at faste observatører kan deltage  

 i møder i et § 17, stk. 4-udvalg, såfremt udvalget udelukkende er tillagt  

 rent rådgivende funktioner.
 Tilføjet, at kommunalbestyrelsen i forbindelse med fastsættelsen af  

 regler for udvalgets virksomhed, jfr. § 17, stk. 4, 2. punktum, vil kunne  

 bestemme, at der ikke må deltage faste observatører i sådanne udvalgs møder.
 I skrivelse af 18. marts 1982 har Tølløse kommunalbestyrelse over for  

 indenrigsministeriet rejst spørgsmålet om, hvorvidt der i den kommunale  

 styrelseslov er hjemmel for, at der deltager faste observatører i de særlige  

 udvalg, som kommunalbestyrelsen nedsætter i henhold til styrelseslovens § 17,  

 stk. 4. Kommunalbestyrelsen har bl.a. anført, at det kan være tvivlsomt, om  

 styrelseslovens § 20 også finder anvendelse på § 17, stk. 4-udvalg.
 I denne anledning skal indenrigsministeriet indledningsvis henlede  

 opmærksomheden på, at kommunalbestyrelsen er frit stillet for så vidt angår  

 den talmæssige og personmæssige sammensætning af et § 17, stk. 4-udvalg,  

 bortset fra at det kræver enighed at fravige forholdstalsvalgmåden.
Dernæst kan det konstateres, at i hvert fald visse af reglerne i  

 styrelseslovens §§ 20-23 efter deres ordlyd ikke kan finde anvendelse på §  

 17, stk. 4-udvalg, men alene kan omfatte økonomiudvalget og de stående  

 udvalg.
Det gælder f.eks. § 21, stk. 1, om, at »udvalgene bestyrer de  

 anliggender, der er underlagt dem«, idet et § 17, stk. 4-udvalg oftest  

 kun har rådgivende funktioner.
Når det i den kommenterede styrelseslov (v.  

 Preben Espersen og Erik Harder, 4. udgave, side 97) er anført, at §§ 20-23 om  

 udvalgenes virksomhed finder anvendelse på samtlige udvalg, må dette forstås  

 som både økonomiudvalget og de stående udvalg - i modsætning til §§ 18 og 19,  

 som kun vedrører henholdsvis økonomiudvalget og de stående udvalg.
Det kan  

 derfor ikke afgøres ud fra lovens formulering eller ud fra kommentarerne, om  

 observatørreglen i § 20, stk. 3, også finder anvendelse på § 17, stk.  

 4-udvalg.
Når der i § 20, stk. 3, er indført begrænsninger i adgangen til  

 observatørdeltagelse, skyldes det bl.a., at man ikke ønsker, at politiske  

 forhandlinger og afstemninger, som bør foregå på åbne møder i selve  

 kommunalbestyrelsen, i realiteten flyttes til de lukkede udvalgsmøder,  

 således at kommunalbestyrelsesmødet kun bliver en formssag.
Også reglerne om  

 forholdsmæssig repræsentation i udvalgene og hensynet til  

 kommunalforvaltningens effektivitet taler imod en generel observatørordning.  

 Der kan nærmere henvises til Betænkning nr. 894/1980 om kommunale  

 styrelsesformer og kommunalpolitikernes arbejdsvilkår m.v., kapitel VI,  

 afsnit 6.4 Hvis et § 17, stk. 4-udvalg er nedsat »til varetagelse af bestemte  

 hverv« og dermed tillagt administrerende opgaver, finder  

 indenrigsministeriet, at der i et vist omfang vil kunne gøre sig de samme  

 betænkeligheder gældende ved at tillade observatører som i de stående udvalg.  

 Indenrigsministeriet vil derfor finde det betænkeligt, at der deltager faste  

 observatører i et sådant udvalgs møder, i hvert fald hvis observatørerne er  

 kommunalbestyrelsesmedlemmer.
Der vil derimod ikke være noget til hinder for faste observatørers  

 deltagelse i møderne, såfremt udvalget udelukkende er tillagt rent rådgivende  

 funktioner.
Det bemærkes dog i denne forbindelse, at kommunalbestyrelsen i  

 forbindelse med fastsættelsen af regler for udvalgets virksomhed, jfr. § 17,  

 stk. 4, 2. pkt., vil kunne bestemme, at der ikke må deltage faste  

 observatører i sådanne udvalgs møder.
 P.M.V.
 E.B.
Johan Erichsen Indenrigsministeriets afgørelser og udtalelser om kommunale forhold 1982  

 1.8.
