 Det forhold, at der mellem en ejendom og et fortov findes et vejareal  

 udlagt til beplantning, fritager ikke ejeren for snerydningspligt på  

 fortovet.
 I en skrivelse modtaget i ministeriet den 8. februar 1980 har De sammen  

 med Deres nabo klaget over, at A byråd har pålagt Dem at vintervedligeholde  

 og renholde den del af fortovet langs den offentlige vej S-vej, der er  

 beliggende ud for Deres ejendom.
 Det fremgår af sagen, at der mellem fortovet og Deres ejendom ligger et  

 beplantet areal, der er op til ca. 15 m bredt.
 De anfører i Deres skrivelse, at De ikke finder det rimeligt, at De skal  

 rydde sne m.v. på et fortov, der ligger 15 m fra Deres ejendom.
A byråd har i en udtalelse over sagen oplyst, at det beplantede areal er et restareal af en tidligere privat  

 fællesvej, at arealet i forbindelse med byggemodningen i området blev tilbudt  

 Dem og Deres nabo, men da Deres nabo ikke ønskede at overtage arealet, blev  

 det udskilt af matriklen som offentligt vejareal og beplantet af kommunen, at kommunen tidligere har foretaget vintervedligeholdelse og  

 renholdelse af fortovsanlægget ud for ejendommen, idet man fejlagtigt ikke  

 mente at kunne pålægge Dem denne pligt, og at det beplantede areal fortsat vil blive vedligeholdt af  

 kommunen.
 Endvidere er det oplyst, at Deres nabos ejendom har adgang til S-vej.
 I den anledning skal man meddele, at i henhold til lov om  

 vintervedligeholdelse og renholdelse af veje, § 5, stk. 1, kan en  

 vejmyndighed bestemme, at ejere af ejendomme, der grænser til en offentlig  

 vej, skal rydde fortovet ud for ejendommen for sne, træffe foranstaltninger  

 mod glat føre og renholde fortovet.
 Det forhold, at der mellem en ejendom og fortovet findes et vejareal  

 udlagt til beplantning, fritager ikke grundejerne for forpligtelserne  

 vedrørende fortovet.
 Da Deres ejendom grænser til det som vejareal udlagte beplantede areal,  

 har A byråd derfor været berettiget til at pålægge Dem at vintervedligeholde  

 og renholde den del af fortovet langs S-vej, der ligger ud for Deres ejendom.
 Ministeriet finder herefter ikke grundlag for at foretage videre i  

 anledning af Deres klage.
 Offentliggjort i VEJLOVE udgivet af DAFOLO.
