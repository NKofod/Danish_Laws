Ankestyrelsens principafgørelse U-13-99 om anmeldelsesfrist - ulykkestilfælde - arbejdsskade Resume:
 Et ulykkestilfælde den 23. april 1997, der var anmeldt til forsikringsselskabet den 23. april 1998, måtte anses for anmeldt inden for et års fristen for arbejdsskadens indtræden.
 Ankestyrelsen fandt, at fristen - i overensstemmelse med almindelige forvaltningsretlige regler om fristberegning - udløb på årsdagen for skadens indtræden, dvs. den 23. april 1998 ved kontortids ophør.
 Ankestyrelsen lagde vægt på, at i Justitsministeriets vejledning om forvaltningsloven og i Ankestyrelsens klagevejledning er det anført, at klagefristen udløber på 4 ugers-dagen, det vil sige samme ugedag som dagen, hvor meddelelsen er modtaget.
 Ankestyrelsen har endvidere i SM U-14-88 fastslået, at en anmodning om genoptagelse, var indgivet inden udløbet af 5-årsfristen, hvis anmodningen var modtaget i Arbejdsskadestyrelsen på 5-års dagen.
 Love:
Lov om sikring mod følger af arbejdsskade - lovbekendtgørelse nr. 1058 af 17. december 1998 - § 20 Vejledninger:
Justitsministeriets vejledning af 4. december 1986 om forvaltningsloven - pkt. 12 Sagsfremstilling:
 Et ulykkestilfælde den 23. april 1997 blev anmeldt til forsikringsselskabet den 23. april 1998. Arbejdsskadestyrelsen modtog anmeldelsen fra selskabet den 29. maj 1998.
 Arbejdsskadestyrelsen meddelte den 1. juli 1998, at Arbejdsskadestyrelsen havde modtaget anmeldelsen den 29. maj 1998, og at sagen var for sent anmeldt, jf. lovens § 20. Styrelsen ville derfor undersøge, om der var grundlag for at se bort fra anmeldelsesfristen på 1 år fra skadedatoen.
 Efter telefonisk forespørgsel fra sikrede har Arbejdsskadestyrelsen ved brev af 14. juli 1998 fastholdt, at tilfældet var for sent anmeldt, fordi anmeldelsen for at være rettidig skulle have fundet sted inden den 23. april året efter skadens indtræden.
 Afgørelse:
 Ankestyrelsen fandt, at det anmeldte ulykkestilfælde den 23. april 1997 var anmeldt inden for 1 år efter arbejdsskadens indtræden, da anmeldelsen var modtaget i forsikringsselskabet den 23. april 1998.
 Ulykkestilfældet var således rettidigt anmeldt og omfattet af loven, jf. lovens § 9, nr. 1, sammenholdt med § 20, første punktum.
 Ankestyrelsen havde herved lagt til grund, at efter lovens § 20, første punktum, kunne krav om erstatning efter loven af skadelidtes rejses inden for en frist af 1 år fra arbejdsskadens indtræden.
 Ankestyrelsen havde herved fundet, at fristen i sikredes sag - i overensstemmelse med almindelige forvaltningsretlige regler om fristberegning - udløb på årsdagen fra skadens indtræden, dvs. den 23. april 1998 ved kontortids ophør.
 Ankestyrelsen ændrede således Arbejdsskadestyrelsens afgørelse.
 Ankestyrelsen bemærkede samtidig, at Arbejdsskadestyrelsens meddelelse den 14. juli 1998, hvor Arbejdsskadestyrelsen havde taget retlig stilling til spørgsmålet om fristberegning, burde have været givet i afgørelsesform med klagevejledning.
