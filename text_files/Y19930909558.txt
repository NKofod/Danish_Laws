Udtalt, at en kommune må være berettiget til at tillade foreninger,  

 institutioner el. lign. med hjemsted i kommunen at benytte kommunens våben i  

 forbindelse med foreningens navn.
Derimod er en kommune efter  

 Indenrigsministeriets opfattelse ikke berettiget til at tillade  

 erhvervsdrivende eller sammenslutninger heraf at benytte kommunens våben i  

 forbindelse med udøvelse af privat erhvervsvirksomhed.
 I den konkrete sag fandt Indenrigsministeriet således ikke, at et  

 byråd lovligt kunne tillade en handelsstandsforening at anvende kommunens  

 våben.
 I skrivelse af 1. december 1992 har Holsted Kommune anmodet  

 Indenrigsministeriet om at vurdere, hvorvidt Holsted Kommune lovligt kan  

 tillade handelsstandsforeningen at anvende kommunevåbnet på en annonceside  

 (med annoncer fra handlende) i en turistinformation.
 I denne anledning skal Indenrigsministeriet udtale følgende:
 I § 4, stk. 2, i lov om kommunernes styrelse er det fastsat, at  

 kommunevåben, der er anmeldt for Patentdirektoratet efter regler, der er  

 fastsat af industriministeren, er forbeholdt de kommunale myndigheder i den  

 pågældende kommune.
 I § 132 i borgerlig straffelov er der fastsat bødestraf for den, der  

 forsætligt eller ved uagtsomhed på retsstridig måde benytter bl.a. kendetegn,  

 som er forbeholdt en dansk offentlig myndighed.
 Rigsarkivet, der er statens heraldiske konsulent, har tidligere over for  

 Indenrigsministeriet tilkendegivet, at en ikke-kommunal anvendelse af et  

 kommunevåben som led i et kendetegn ikke er i strid med våbenets karakter af  

 et kende- og identifikationsmærke for kommunen.
Efter Indenrigsministeriets opfattelse må en kommune således være  

 berettiget til at tillade foreninger, institutioner el. lign. med hjemsted i  

 kommunen at benytte våbenet i forbindelse med foreningens navn.
Derimod  

 finder ministeriet ikke, at en kommune er berettiget til at tillade  

 erhvervsdrivende eller sammenslutninger heraf at benytte kommunens våben i  

 forbindelse med udøvelse af privat erhvervsvirksomhed.
 I den foreliggende sag, hvor det er spørgsmålet om, hvorvidt byrådet  

 lovligt kan tillade en handelsstandsforening at anvende kommunens våben, er  

 det således ministeriets opfattelse, at der ikke lovligt kan meddeles  

 tilladelse hertil.
 En kopi af denne skrivelse er sendt til Rigsarkivet samt Tilsynsrådet for  

 Ribe Amt.
