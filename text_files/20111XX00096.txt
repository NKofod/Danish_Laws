Skriftlig fremsættelse (30. november 2011) Europaministeren (Nicolai Wammen) Herved tillader jeg mig for Folketinget at fremsætte:
 Forslag til folketingsbeslutning om Danmarks ratifikation af Det Europæiske Råds afgørelse 25. marts 2011 om ændring af artikel 136 i traktaten om Den Europæiske Unions funktionsmåde med hensyn til en stabilitetsmekanisme for de medlemsstater, der har euroen som valuta.
(Beslutningsforslag nr.
B 17) Beslutningsforslaget har til formål at indhente Folketingets samtykke til Danmarks ratifikation af afgørelsen om ændring af artikel 136 i traktaten om Den Europæiske Unions funktionsmåde med hensyn til en stabilitetsmekanisme for de medlemsstater, der har euroen som valuta,jf. grundlovens § 19.
Af bemærkningerne til beslutningsforslaget fremgår, at formålet med traktatændringen er at tilvejebringe et grundlag for etablering af en stabilitetsmekanisme, der vil give det nødvendige redskab til at håndtere tilfælde som dem, der forekom i 2010, hvor der er risiko for den finansielle stabilitet i euroområdet som helhed, og derved bidrage til at bevare den økonomiske og finansielle stabilitet i selve Unionen.
De 17 eurolandene underskrev i Bruxelles den 11. juli 2011 traktaten, der på mellemstatslig basis etablerede den Europæiske Stabilitetsmekanisme (ESM). ESM skal tage over for EFSF (European Financial Stability Facility) og EFSM (European Financial StabilisationMechanism) efter juni 2013.
Da ændringen af artikel 136 TEUF fastslår, at de medlemsstater, der har euroen som valuta, kan etablere en stabilitetsmekanisme, og Danmark har en undtagelse vedrørende ØMUens tredje fase, som bl.a. indebærer, at Danmark ikke deltager i ordningen med den fælles valuta, vil ændringen af artikel 136 i TEUF ikke finde anvendelse for Danmark.
Endvidere indebærer ændringen af TEUF artikel 136, at de medlemsstater, der har euroen som valuta, kan etablere en stabilitetsmekanisme som en mellemstatslig ordning uden for EU-samarbejdet.
Der er således ikke tale om at overlade beføjelser til EU eller om at overlade beføjelser til en anden mellemfolkelig organisation.
 Afgørelsen træder i kraft den 1. januar 2013, forudsat at medlemsstaterne har afsluttet de procedurer, der i henhold til deres respektive forfatningsmæssige bestemmelser er nødvendige for at godkendelsen af afgørelsen.
 Idet jeg i øvrigt henviser til beslutningsforslaget og de ledsagende bemærkninger, skal jeg hermed anbefale beslutningsforslaget til det Høje Tings velvillige behandling.
