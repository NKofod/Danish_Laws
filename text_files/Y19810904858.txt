Forbrugerombudsmanden har ført forhandling med en brevskole vedrørende  

 skolens undervisnings- og betalingsregler.
Ombudsmanden har udtalt sig om  

 tydeliggørelse af krav om ekstra honorar ved forlængelse af studietid,  

 forhøjelse af kursushonoraret og opsigelse.
 Undervisnings- og betalingsregler for brevskole.
 En brevskole har efter forhandling med FO ændret indmeldelsesblanket samt  

 undervisnings- og betalingsregler.
 1. På forsiden af den anvendte imdmeldelsesblanket oplyste skolen alene om  

 prisen på det kursus, som eleven tilmelder sig, samt om hvorledes betalingen  

 skal afvikles, dersom eleven ikke betaler kursusafgiften kontant.
 Da selve kursusprisen ikke omfatter gebyr for eksamen, anmodede FO om, at  

 oplysning om den samlede sum af eksamensgebyrerne for det enkelte kursus  

 anføres på tydelig måde i umiddelbar nærhed af oplysningerne om kontantprisen  

 og ratebetalingsprisen for selve kurset.
 2. Indmeldelsesblanketten indeholdt endvidere på forsiden en bestemmelse  

 om, at aftaler i strid med skolens undervisnings- og betalingsregler var uden  

 gyldighed.
Efter FO's opfattelse er et sådant vilkår i strid med god  

 markedsføringsskik.
Efter FO's anmodning slettede skolen denne bestemmelse i  

 den nye indmeldelsesblanket.
 3. Skolens undervisnings- og betalingsregler på indmeldelsesblankettens  

 bagside indeholdt en bestemmelse om, at eleven skal overholde studietiden.  

 Dersom eleven ønsker studietiden forlænget, skal der oprettes en ny kontrakt,  

 og der skal betales ekstra kursushonorar i den forlængede undervisningstid.
 Da FO fandt, at der var en nærliggende mulighed for, at eleven ikke blev  

 opmærksom på denne bestemmelse, blev skolen anmodet om på blankettens forside  

 på tydelig måde at oplyse om, at de anførte priser kun er gældende, dersom  

 studietiden overholdes.
4. Skolens undervisnings- og betalingsregler indeholdt endvidere en  

 bestemmelse om, at skolen havde ret til at regulere kursushonoraret, såfremt  

 indtræden af betydelige prisstigninger gjorde det nødvendigt.
Endvidere kunne  

 der foretages regulering ved porto- og momsforhøjelser.
Den samlede  

 regulering kunne dog ikke overstige 10% af det samlede kursushonorar pr. år.
 FO var af den opfattelse, at denne bestemmelse om regulering af  

 kursushonorarer ikke var rimelig, idet der ikke var fastsat nærmere  

 retningslinier for, hvorledes reguleringen kunne ske.
 FO henstillede derfor, at prisreguleringsklausulen udgik, eller at  

 bestemmelsen ændredes, således at regulering af kursushonoraret skete i  

 henhold til det af Danmrks Statistik udarbejdede reguleringspristal og med  

 den tilføjelse, at bestemmelserne i den til enhver tid gældende  

 prislovgivning skulle iagttages.
 Skolen valgte herefter at lade bestemmelsen udgå.
 5. Undervisnings- og betalingsreglerne indeholdt følgende bestemmelse om  

 muligheden for at opsige kontrakten:
»Undervisningen kan opsiges med 6 mdr.'s varsel fra førstkommende  

 forfaldsdag.
Der skal derefter kun betales 6 måneders rater plus eventuel  

 restance.
 Opsigelsen skal være instituttet i hænde senest 21 dage før forfaldsdagen.  

 Den skal være skriftlig og skal skriftligt bekræftes af instituttet.
 Før opsigelsen kan træde i kraft, skal alle forfaldne rater være betalt.
 Hvis betalingen i opsigelsesperioden ikke overholdes, kan opsigelsen  

 erklæres ugyldig.
 Erlagte rater tilbagebetales ikke«.
Efter FO's opfattelse var denne bestemmelse om opsigelse i strid med god  

 markedsføringsskik.
Det fandtes således urimeligt, at  opsigelsen  

 skulle være instituttet i hænde senest 21 dage før forfaldsdag, at  

 opsigelsen skriftligt skulle bekræftes af skolen, og at manglende  

 overholdelse af betalingen i opsigelsesperioden skulle bevirke, at en i  

 øvrigt gyldig opsigelse derved blev ugyldig.
Endvidere kunne det ikke anses  

 for rimeligt, at alle forfaldne rater skulle være betalt, før undervisningen  

 kunne opsiges.
 For så vidt angår bestemmelsen om, at erlagte rater ikke blev  

 tilbagebetalt, henviste FO til § 15 i lov om visse forbrugeraftaler,  

 hvorefter forbrugeren har krav på tilbagebetaling af vederlag for den  

 periode, som ligger efter tidspunktet for aftalens ophør ifølge opsigelsen.
 Om opsigelsesvarslet anførte FO, at aftaler af denne art ifølge § 14, stk.  

 1 i lov om visse forbrugeraftaler kan opsiges med 3 måneders varsel til  

 udgangen af en måned, når der er gået 9 måneder efter aftalens indgåelse.  

 Endvidere gjorde FO opmærksom på, at Undervisningsministeriet som betingelse  

 for en skoles godkendelse som statskontrolleret kræver, at eleverne til  

 enhver tid kan opsige kurset med 2 måneders varsel.
Skolen tiltrådte herefter, at kontrakten kan opsiges af eleven med 2  

 måneders varsel fra førstkommende forfaldsdag, og at der kun skal betales  

 kursushonorar for tiden indtil aftalens ophør.
Endvidere anbefales eleven at  

 sende opsigelsen skriftligt og i anbefalet brev.
 6. I forbindelse med forhandlingerne om de ovennævnte vilkår har skolen  

 indført en fortrydelsesret for eleverne i alle tilfælde, uanset om skolen er  

 forpligtet hertil i medfør af lov om visse forbrugeraftaler.
 Eleven har fortrydelsesret i 7 dage efter modtagelsen af det første  

 studiemateriale.
 (* 1) Offentliggjort i Forbrugerombudsmandens Årsberetning 1979-1980, side  

 42-44.
