 Bekendtgørelse om kontrol og tilsyn med udbetalinger af pristillæg og andre ydelser til elproduktionsanlæg m.v.
 I medfør af § 84, stk. 4 og  §§ 85 a, 88, 90 og 92 i lov om elforsyning, jf. lovbekendtgørelse nr. 1329 af 25. november 2013, og § 30 i lov om fremme af vedvarende energi, jf. lovbekendtgørelse nr. 1330 af 25. november 2013, fastsættes:
Kapitel 1 Anvendelsesområde og definitioner § 1. Denne bekendtgørelse omhandler net- og transmissionsvirksomhedernes og Energinet.dks tilsyn og kontrol med deres udbetalinger til nedennævnte formål:
 1) Betaling af pristillæg m.v. til elektricitet efter bestemmelserne i kapitel 9 i lov om elforsyning, kapitel 6 i lov om fremme af vedvarende energi og regler fastsat i medfør af disse bestemmelser.
 2) Dækning af omkostninger til nettilslutning af elproduktionsanlæg, som ifølge § 67 i lov om elforsyning påhviler netvirksomheden.
 3) Dækning af omkostninger til vindmøllers nettilslutning og omkostninger ved, at en vindmølle er nettilsluttet, som ifølge regler fastsat efter § 30 i lov om fremme af vedvarende energi påhviler net- eller transmissionsvirksomheden.
Kapitel 2 Tilsyn og kontrol med udbetaling § 2. Net- og transmissionsvirksomheder og Energinet.dk skal udføre tilsyn og kontrol med deres udbetalinger som nævnt i § 1. Virksomhederne skal anvende oplysninger indberettet til stamdataregistret som nævnt i kapitel 3 i forbindelse med deres tilsyn og kontrol.
 § 3. Net- og transmissionsvirksomheder skal senest 5 måneder efter regnskabsårets afslutning fremlægge et revideret regnskab med revisionserklæring for deres udbetalinger som nævnt i § 1.
 Stk. 2. Net- og transmissionsvirksomheder skal udarbejde en redegørelse for, hvilke foranstaltninger virksomheden har truffet eller vil træffe for at berigtige forhold, der har givet anledning til eventuelle bemærkninger i revisionserklæringer.
 Stk. 3. Net- og transmissionsvirksomheder skal meddele Energinet.dk alle oplysninger, som Energinet.dk finder nødvendige for udarbejdelse og revision af Energinet.dks årsrapport, jf. 11, stk. 2, i lov om Energinet.dk.
§ 4. Net- og transmissionsvirksomhedernes reviderede regnskaber med revisionserklæringer og redegørelser som nævnt i § 3, stk. 1 og 2, og revideret årsregnskab for Energinet.dk, jf. § 12, stk. 1, nr. 1, i lov om Energinet.dk, sendes til Energitilsynet, der påser, at der ikke er anmærkninger i revisionserklæringerne.
Såfremt der i revisionserklæringerne er anmærkninger om lovovertrædelser eller tilsidesættelser af forskrifter af væsentlig betydning for udbetalinger som nævnt i § 1, giver Energitilsynet meddelelse herom til Energistyrelsen.
 Stk. 2. Energitilsynet kan træffe bestemmelse om frister for indsendelse af regnskaber m.v. som nævnt i stk. 1 og om formkrav til det indsendte.
 § 5. Energistyrelsen fastsætter en revisionsinstruks for net- og transmissionsvirksomhedernes revision af regnskab for udbetalinger som nævnt i § 3.
 Stk. 2. Revisionen udføres af statsautoriseret eller registreret revisor.
Kapitel 3 Stamdataregistret for elproduktionsanlæg § 6. Stamdataregistret skal efter Energistyrelsens nærmere bestemmelse indeholde oplysninger om 1) produktionsanlæggets ejerforhold, 2) produktionsanlæggets placering, nettilslutning, kapacitet og tekniske forhold i øvrigt, 3) produktion, brændselsform og -mængder og lignende, 4) betaling for elproduktion og andre omkostninger som nævnt i § 1, og oplysninger af betydning for fastsættelsen af betalingen og 5) andre forhold af betydning for administrationen af lov om elforsyning og lov om fremme af vedvarende energi, herunder miljøforhold og forsyningssikkerhed.
§ 7. Energinet.dk varetager den løbende drift af stamdataregistret og udarbejder og ajourfører de i § 6, stk. 2, nævnte oplysninger om elproduktioner og elproduktionsanlæg i det sammenhængende elforsyningssystem.
Energinet.dk indsender, medmindre Energistyrelsen og Energinet.dk aftaler andet, en månedlig orientering med oplysninger om eventuelle ændringer i det oplyste til Energistyrelsen.
Energistyrelsen kan bestemme, at oplysninger skal indsendes i nærmere angivet form.
 Stk. 2. Energinet.dk kan bestemme, at net- og transmissionsvirksomheder skal meddele fornødne oplysninger til brug for Energinet.dks udførelse af de i stk. 1 nævnte opgaver, herunder at nærmere angivne oplysninger skal indberettes til bestemte tidsfrister og i nærmere angivet form.
 Stk. 3. Energinet.dk kan bestemme, hvorledes net- og transmissionsvirksomheder skal dokumentere kvaliteten af oplysninger, som de meddeler til brug for stamdataregistret.
 § 8. Energistyrelsen kan fastsætte krav til kvaliteten af de oplysninger, som indhentes og udarbejdes til brug for stamdataregistret.
 Stk. 2. Energinet.dk skal på grundlag af de i stk. 1 nævnte krav udarbejde et kvalitetsstyringssystem for virksomhedens indhentning og udarbejdelse af oplysninger til brug for stamdataregistret og for, hvorledes virksomheden sikrer kvaliteten af oplysninger fra net- og transmissionsvirksomhederne, jf. § 7, stk. 3.
 Stk. 3. Energistyrelsen kan bestemme, at Energinet.dk skal ændre kvalitetsstyringssystemet, hvis det anses for nødvendigt for at sikre, at oplysninger i stamdataregistret er korrekte.
 § 9. Energinet.dk og net- og transmissionsvirksomheder kan bestemme, at elproducenter skal give nødvendige oplysninger til brug for tilsyn og kontrol efter § 2 og til brug for ajourføring af stamdataregistret.
 Stk. 2. Energinet.dk og net- og transmissionsvirksomheder kan bestemme, at nærmere angivne oplysninger som nævnt i stk. 1 skal indberettes inden for bestemte tidsfrister og i nærmere angivet form.
 Stk. 3. Energinet.dk og net- og transmissionsvirksomheder kan til brug for tilsyn og kontrol efter § 2 bestemme, at elproducenter skal indsende nærmere angivet dokumentation for nødvendige oplysninger om brændselsanvendelse og lignende i elproduktionsanlæg.
 Stk. 4. Energistyrelsen kan bestemme, at elproducenter inden for en fastsat frist skal ajourføre en tilsendt udskrift af oplysninger i stamdataregistret om deres elproduktionsanlæg og sende de ajourførte oplysninger til netvirksomheden.
Kapitel 4 Måling og kontrol med måling § 10. Hvis en elproducent har flere elproduktionsanlæg, som anvender forskellige brændsler, skal elproduktionen måles på hvert anlæg, således at produktionen kan opdeles i andele svarende til de andele, hvortil der kan ydes pristillæg, og eventuelt den andel, som kan sælges uden pristillæg.
 Stk. 2. Hvis en elproducent anvender forskellige brændsler i samme elproduktionsanlæg, skal forbruget af hvert brændsel måles eller beregnes på anden måde, således at elproduktionen kan opdeles forholdsmæssigt i andele svarende til de andele, hvortil der kan ydes pristillæg, og eventuelt den andel, som kan sælges uden pristillæg.
Stk. 3. Måling skal ske ved en måler, som opfylder af Energinet.dk fastsatte specifikationer.
Omkostninger til målinger, herunder til opsætning af måler, dokumentation af målerudstyr, udførelse af målinger og nødvendige administrative omkostninger herved, skal afholdes af elproducenten.
Stk. 4. Elproduktion ved flere brændsler fordeles forholdsvis efter brændværdi og under hensyntagen til eventuelle ændringer i anlæggets elvirkningsgrad på grund af anvendelsen af flere brændsler.
Energistyrelsen fastsætter en standardberegning af brændværdier og Energinet.dk offentliggør beregningen på hjemmesiden www.energinet.dk.
 Stk. 5. Energinet.dk kan efter anmodning fra en elproducent godkende en anden brændværdi end nævnt i stk. 4 for et nærmere angivet brændsel, hvis elproducenten dokumenterer, at brændværdien afviger fra den værdi, der følger af standardberegningen.
§ 11. Net- og transmissionsvirksomheder skal i overensstemmelse med gældende forskrifter kontrollere rigtigheden af måling for elproduktionsanlæg, som er nettilsluttet i deres forsyningsområde.
Kontrol med måling omfatter kontrol af målerudstyr og udstyr til behandling og formidling af måleresultater til Energinet.dk.
 Stk. 2. Net- og transmissionsvirksomheder kan til brug for virksomhedernes kontrol efter stk. 1 bestemme, at elproducenter skal indsende nærmere angivet dokumentation for rigtigheden af målerudstyr, der har betydning for opgørelse af brændselsanvendelse og lignende i elproduktionsanlæg.
 Stk. 3. Net- og transmissionsvirksomheder skal årligt sende en redegørelse til Energinet.dk om gennemførelsen af kontrollen efter stk. 1. Energistyrelsen kan træffe bestemmelse om emner, der skal belyses i redegørelsen, og fastsætte frist for udarbejdelse og indsendelse af redegørelsen til Energinet.dk.
 Stk. 4. Net- og transmissionsvirksomheder skal efter anmodning fra Energinet.dk oplyse, hvilke skridt de har taget for at berigtige konstaterede fejl i målinger.
Kapitel 5 Klage og straffebestemmelser § 12. Energistyrelsens afgørelser efter denne bekendtgørelse kan ikke påklages til anden administrativ myndighed.
§ 13. Med mindre højere straf er forskyldt efter anden lovgivning, straffes med bøde den, der 1) afgiver urigtige oplysninger om forhold, hvorom vedkommende er forpligtet til at give oplysning efter bestemmelserne i denne bekendtgørelse, eller undlader at afgive sådanne oplysninger, 2) overtræder bestemmelserne i §§ 3-5 om udarbejdelse og revision af regnskaber eller bestemmelserne i § 7 om udarbejdelse og ajourføring af oplysninger til brug for stamdataregistret, 3) tilsidesætter Energistyrelsens afgørelse om ændring af kvalitetsstyringssystemer som nævnt i § 8, stk. 4, eller 4) overtræder bestemmelserne i § 11 om kontrol af rigtigheden af målere.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttrædelse § 14. Bekendtgørelsen træder i kraft den 1. december 2014.
 Stk. 2. Bekendtgørelse nr. 1521 af 23. december 2004 om kontrol og tilsyn med udbetalinger til visse elproduktioner og elproduktionsanlæg m.v. (Stamdatabekendtgørelsen) ophæves.
