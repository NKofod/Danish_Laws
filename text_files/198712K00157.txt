Nr LSF 157 Forslag til Lov om ophævelse af lov om bekæmpelse af kønssygdomme Fremsat af Agerschou (SF) Tommy Dinesen (SF) Birthe Hansen (SF) Birgitte  

 Husmark (SF) Ebba Strange (SF) den 14. januar 1988 Vedtaget ved tredjebehandling den 7. april 1988 Lov nr. 224 af 22/04/1988 § 1 Lov nr. 287 af 23. maj 1973 om bekæmpelse af kønssygdomme, som ændret ved § 26 i lov nr. 324 af 19. juni 1974, ophæves.
§ 2 Loven træder i kraft den 1. juni 1988.
Oprindeligt fremsat forslag Lov nr. 287 af 23. maj 1973 om bekæmpelse af kønssygdomme, som ændret ved § 26 i lov nr. 324 af 19. juni 1974, ophæves.
Bemærkninger til lovforslaget Lovens historiske baggrund Den nugældende lov om bekæmpelse af kønssygdomme blev vedtaget af Folketinget den 11. maj 1973 som afløser for den hidtidige kønssygdomslov fra 1947. Denne havde igen afløst den tidligere lov om Modarbejdelse af offentlig Usædelighed og venerisk Smitte.
1947-loven havde baggrund i det øgede antal kønssygdomme umiddelbart efter 2. verdenskrig og indeholdt skærpede regler vedrørende smitteopsporing og pligten til at lade sig underkaste lægebehandling.
I de følgende år blev en lovrevision flere gange udskudt, og først i folketingssamlingen 1972-73 blev den nugældende lov gennemført.
 1973-loven indeholdt flere liberaliseringer:
1. Muligheden for at idømme bøde eller hæftestraf for overtrædelse af bestemmelserne om patienternes pligter bortfaldt.
Tilbage står alene en hjemmel til, at embedslægen, efter først at have gjort forsøg på at få patienten til at give møde ad frivillighedens vej, kan udstede pålæg herom.
Såfremt det fortsat ikke lykkes, kan embedslægen lade politiet fremstille den pågældende for lægen, og retten kan bestemme, at den pågældende skal lade sig tvangsundersøge og tvangsbehandle.
2. Muligheden for også at give mødepålæg til personer, der med føje mistænkes for at være smittespredere, bortfaldt.
Bestemmelsen sigtede særligt på prostituerede, men Folketinget fandt i 1973 ikke tilstrækkeligt grundlag for at opretholde den, og muligheden for at meddele pålæg har siden da været begrænset til personer, som har forsømt patientpligter.
Som svar på et spørgsmål fra kommunaludvalget begrundede daværende indenrigsminister Egon Jensen denne liberalisering med, at pligten til at lade sig undersøge burde være knyttet til et objektivt kriterium, dvs. sygdommen og dennes symptomer.
Han mente, at patienterne først er motiverede til at henvende sig til en læge, når de mærker sygdommens symptomer.
3. Muligheden for at idømme straf på op til to års fængsel for at udsætte andre for smitte med kønssygdom begrænsedes dels ved en nedsættelse af straframmen til seks måneder, dels ved en begrænsning af anvendelsesområdet til forsætlige forhold.
Med denne begrænsning bragtes loven i overensstemmelse med 1947-lovens faktiske anvendelsesområde, der f.eks. udtryktes ved, at straffebestemmelsen i årene 1968-70 kun havde været bragt i anvendelse i 3 tilfælde, mens der i samme tidsrum var registreret i alt 39.480 tilfælde af kønssygdomme.
4. I stedet opfordredes landets læger gennem et cirkulære til at forklare patienterne om smitterisikoen og pålægge dem samlejeforbud.
Da der ikke mere var straffebestemmelser i loven, søgtes dette mål opnået gennem motivation.
Tilsvarende ændrede smitteopsporingsarbejdet karakter, så lægerne efter 1973-loven kun ad frivillighedens vej skal søge oplyst, hvem der kan have smittet patienterne, og hvem de selv kan have smittet.
Forud for vedtagelsen af 1973-loven blev det overvejet at ligestille behandlingen af kønssygdomme med behandlingen af andre sygdomme ved helt at undlade bestemmelser om patientpligter og straffebestemmelser.
Udgangspunktet for disse overvejelser var en antagelse af, at mennesker med kønssygdomme selv ønsker at blive helbredt for lidelsen hurtigst muligt, ligesom de normalt vil være indforstået med, at de må afholde sig fra kønsligt samkvem, så længe de lider af sygdommen.
Man valgte imidlertid at bevare kønssygdommenes særstilling under henvisning til et »asocialt patientklientel uden forståelse for sygdommens karakter eller for nødvendigheden af at træffe foranstaltninger mod smittefaren«.
Spørgsmålet om en særlov blev i særlig grad rejst af Venstres ordfører, medlem af Folketinget Kofoed (Folketingets forhandlinger 1972-73, sp. 3622 ff):
». . . men man kan måske stille det spørgsmål, om det i dag er rigtigt at have en speciel lov om behandling af kønssygdomme.
Om det ikke er mere af traditionelle end af egentlige rationelle grunde, at man laver en speciel lov.
Erfaringen synes at tyde på, at den specielle lov i hvert fald ikke har formået at hindre en stigning. . .« Udviklingen i antallet af kønssygdomme Antallet af kønssygdomme siden 1947 viser ingen entydig sammenhæng med de i samme periode skiftende lovbestemmelser.  Antal kønssygdomme 1947 17.644 1948 14.684 1949 12.296 1950 9.276 1951 7.567 1952 7.274 1953 7.730 1954 8.360 1955 8.265 1956 7.791 1957 7.517 1958 7.387 1959 8.302 1960 9.294 1961 9.759 1962 8.989 1963 8.195 1964 7.742 1965 7.415 1966 7.543 1967 8.565 1968 10.603 1969 13.458 1970 15.420 1971 15.953 1972 17.441 1973 16.896 1974 15.441 1975 13.196 1976 11.336 1977 9.981 1978 9.493 1979 10.097 1980 11.228 1981 11.099 1982 10.685 1983 9.680 1984 8.419 1985 8.137 1986 6.263 1987 (anslået) 3.599 Under den restriktive 1947-lov faldt antallet af kønssygdomme i årene fra 1947 frem til 1951. Men under den samme lov skete der en stigning i årene fra 1966 til 1971, så udbredelsen af kønssygdomme ved lovrevisionen i 1973 var af samme omfang som ved 1947-lovens ikrafttræden.
Hverken den daværende indenrigsminister eller partiernes ordførere forsøgte ved lovrevisionen at forklare stigningen med juridiske årsager.
I stedet fremførtes flere sociologiske eller psykologiske forklaringer:
 1. Utilstrækkelig effektivitet i bekæmpelsesarbejdet.
 2. Det friere syn på seksuelle forhold.
 3. En forøget seksuel aktivitet.
4. Nye svangerskabsforebyggende midler, der ikke forhindrer smitteoverførsel.
 5. Lettere helbredelse.
I den seneste tid har antallet af kønssygdomme imidlertid vist et så markant fald, at de i 1987 forventes at ligge på et lavere niveau end nogensinde tidligere efter 2. verdenskrig.
Eneste mulige forklaring herpå er, at forholdsreglerne mod sygdommen AIDS også begrænser overførsel af smitte med kønssygdomme.
Selv om der ikke foreligger nogen sikker metode for måling af indsatsen mod AIDS, er det faldende antal kønssygdomme et indicium for, at den valgte metode har vist sig effektiv.
I tilsvarende retning peger, at fordoblingstiden for antallet af AIDS-tilfælde er steget fra ca. 12 måneder til ca. 19 måneder, men da den kan forklares af andre forhold, f.eks. bedre mulighed for at hindre/forsinke AIDS i udbrud hos mennesker med ARC, står tallene for antallet af kønssygdomme tilbage som et vidnesbyrd over Folketingets succesfulde valg af strategi i kampen mod sygdommen AIDS.
Overvejelser om kønssygdomsloven Erfaringerne siden 2. verdenskrig viser, at udbredelsen af kønssygdomme er uden sammenhæng med den gældende lovgivning.
Dette følger af, at også befolkningens seksualdrifter er upåvirkelige gennem lovgivning. Ændringer i forekomsten af kønssygdomme har udelukkende kunnet forklares sociologisk, psykologisk eller moralsk.
En effektiv oplysningskampagne har vist sig at have langt større effekt end jura og paragraffer.
Dette har i særlig grad vist sig at være tilfældet ved AIDS-kampagnen, idet frygten for en dødelig sygdom af indlysende grunde er større end frygten for en juridisk sanktion.
Det er derfor forslagsstillernes opfattelse, at en lov om særbehandling af bestemte sygdomme er overflødig.
Kønssygdomme adskiller sig ikke fra andre sygdomme, og kun eksistensen af en særlov gør disse sygdomme til noget særligt.
Motivationen for at modtage behandling er uden tvivl stor hos enhver patient, uanset hvilken sygdom den pågældende har pådraget sig.
Kønssygdomsloven fastslår, at enhver behandling er gratis, men intet er til hinder for, at behandling af kønssygdomme fortsat kan være gratis, selv om loven afskaffes.
Det er i øvrigt forslagsstillernes opfattelse, at al sygdomsbehandling bør være gratis.
Kønssygdomsloven indeholder en række bestemmelser om smitteopsporing men i praksis foregår smitteopsporingen gennem en naturlig motivation af den enkelte patient, og såfremt den pågældende ikke ønsker at medvirke hertil, gør lovgivning hverken fra eller til.
Kønssygdomsloven indeholder en illusorisk og sjældent anvendt straffebestemmelse, men uden en kønssygdomslov vil bestemmelserne i straffeloven fortsat være gældende for så vidt angår forsætlig smitteoverførsel, og anden smitteoverførsel end den forsætlige ønsker forslagsstillerne ikke at straffe.
Der er således ikke nogen begrundelse for at opretholde loven.
Til gengæld er der tungtvejende argumenter imod at opretholde den.
For det første medfører særlovgivningen en uheldig stempling af de sygdomme, den omfatter.
Herved vanskeliggøres smitteopsporing, idet patienter ikke med samme selvfølgelighed oplyser om smitteveje, når det gælder en stemplet sygdom, som når det gælder en ikke-stemplet sygdom.
For det andet medfører særlovgivningen en ekstra barriere i forhold til syge og smittede, der ofte i forvejen kan tilhøre en af samfundets lavstatusgrupper.
 For det tredje tilslører særlovgivningen de sociologiske realiteter.
Først fremkomsten af den alvorlige sygdom AIDS har givet anledning til overvejelser om en mere effektiv indsats end en illusorisk lov.
Det er forslagsstillernes opfattelse, at eksistensen af kønssygdomsloven har hindret tilsvarende overvejelser om en effektiv indsats mod kønssygdomme, og at loven derfor har givet anledning til en »falsk tryghed«.
For det fjerde viser alle udenlandske erfaringer, hvor man i indsatsen mod sygdommen AIDS har udsendt signaler om tvang, isolation og straf, at syge og smittede vægrer sig ved at kontakte sundhedsmyndighederne.
Selv om den erklærede hensigt kun har været at ramme »de totalt uansvarlige«, har reaktionen været nøjagtig den samme.
Alene sammenkædningen af en bestemt sygdom med tvang, isolation og straf er tilstrækkeligt til at svække mulighederne for den medicinske indsats.
For det femte misbruges kønssygdomsloven i stigende grad i den offentlige diskussion om sygdommen AIDS.
En række læger og politikere, der i særlig grad udmærker sig ved aldrig at have deltaget i mere dybtgående konferencer og møder om indsatsen mod AIDS, har med stor kraft fremført kravet om at medtage AIDS under kønssygdomsloven.
Efter forslagsstillernes opfattelse er dette krav udelukkende begrundet i den aktuelle mangel på effektive behandlingsmuligheder.
Af en måske forståelig desperation over de manglende behandlingsmuligheder og ud fra ønsket om at understrege situationens alvor ønsker man et drastisk indgreb.
Kønssygdomsloven kommer derfor (primært på grund af sit navn!) ind i billedet.
Imidlertid vil kønssygdomslovens generelt uheldige virkninger over for de eksisterende kønssygdomme være en ren katastrofe over for sygdommen AIDS.
Indgrebene over for mennesker med AIDS eller HIV-smitte, som er gennemført i Sovjetunionen, Sverige og Vesttyskland, har allerede vanskeliggjort den medicinske indsats, og der er begrundet frygt for, at de også vil øge smittespredningen.
Med den relativt lange inkubationstid vil dette imidlertid først vise sig i løbet af nogle år, og selv om lovgiverne til den tid kommer på bedre tanker, vil skaden være uoprettelig.
Der er ikke brug for, at vi i Danmark kaster os ud i tilsvarende eksperimenter eller falder for en hvilken som helst snuptagsløsning over for en sygdom, der ikke kan løses med et snuptag.
En afskaffelse af kønssygdomsloven vil markere, at sociologisk betinget sygdomsudbredelse ikke kan begrænses med gold lovgivning.
Efter 2. behandling den 24. marts 1988 § 1 Lov nr. 287 af 23. maj 1973 om bekæmpelse af kønssygdomme, som ændret ved § 26 i lov nr. 324 af 19. juni 1974, ophæves.
§ 2 Loven træder i kraft den 1. juni 1988.
Ændringsforslag til 2. behandlingen Af sundhedsministeren:
Ny paragraf 1) Efter den foreslåede tekst, der bliver § 1, indsættes som ny paragraf:
»§ 2 Loven træder i kraft den 1. juni 1988.« Bemærkninger Til nr. 1 Sundhedsstyrelsens retningslinjer vedrørende kønssygdommes behandling m.v. foreligger i løbet af maj måned, hvorfor lovforslaget foreslås at træde i kraft den 1. juni 1988.
