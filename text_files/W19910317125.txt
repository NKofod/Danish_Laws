 Et medlem ledigmeldte sig og anmodede om dagpenge under midlertidigt  

 ophør med selvstændig virksomhed, idet Veterinærdirektoratet havde opfordret  

 medlemmet til at lade hans dambrug henligge uden fisk på grund af en  

 virussygdom i andre dambrug.
 Ankenævnet fandt ikke, at der forelå en ekstraordinær begivenhed af  

 den i bestemmelsen omhandlede karakter, hvorfor medlemmet ikke var berettiget  

 til arbejdsløshedsdagpenge.
 Det stedlige Veterinærdirektorat meddelte den 7. februar 1990 medlemmet,  

 at hans dambrug i Nordjylland som led i bekæmpelsen af egtvedsyge i  

 dambrugene ved åen var tømt for fisk og skulle henligge tomt til den 10. maj  

 1990.
 Medlemmet udfyldte den 9. februar 1990 ledighedserklæring, hvoraf det  

 fremgik, at han fra den 2. februar 1990 var midlertidigt ophørt med sin  

 selvstændige hovedbeskæftigelse.
 Medlemmets revisor meddelte afdelingen, at fiskene i medlemmets dambrug i  

 1989 blev angrebet af virus, hvilket bevirkede, at nogle af fiskene døde.
Smitten kunne komme via åløbet eller bringes til af mennesker eller dyr.  

 Dette bevirkede, at alle dambrug ved åen blev pålagt at ligge tomme i 3  

 måneder.
I 1990 var virusen brudt ud igen, hvorfor medlemmets dambrug skulle  

 ligge tomt i 3 måneder.
Medlemmet var ikke forsikret herimod, da en sådan  

 forsikring ikke kunne tegnes.
 Arbejdsløshedskassen anmodede Veterinærdirektoratet i København om  

 oplysninger om virussygdommen.
Veterinærdirektoratet meddelte arbejdsløshedskassen, at egtvedsygen var  

 sædvanlig og påregnelig ved visse vandløb i Jylland, hvor den optrådte hvert  

 år.
Ved andre vandløb i andre dele af Jylland havde sygdommen ikke optrådt i  

 10-15 år.
Smitterisikoen fra et smittet dambrug til nedstrømsbeliggende  

 dambrug var i almindelighed 100 %, og ved nærliggende dambrug ved forskellige  

 vandløb var smitterisikoen betydelig.
En udrensning af et dambrug for  

 egtvedsygen kunne være nødvendig for en rentabel drift af dambruget, og en  

 udrensning medførte indstilling af produktionen (tørlægning af dambruget) i  

 et tidsrum, der afhang af årstiden, og som fastsattes af  

 Veterinærdirektoratet.
Udrensninger skete ofte som led i en bekæmpelsesplan,  

 der omfattede flere dambrug ved et vandløb.
Arbejdsløshedskassen meddelte direktoratet, at Veterinærdirektoratet  

 telefonisk havde oplyst, at sygdommen oftest optrådte, hvor koncentrationen  

 af dambrug var størst.
Især Midtjylland, Skjern Å-systemet og Vejle-egnen var  

 nok de mest ramte områder.
Arbejdsløshedskassen fandt ikke, at medlemmet  

 opfyldte betingelserne for udbetaling af dagpenge ved midlertidigt ophør af  

 selvstændig virksomhed, da egtvedsygen måtte skønnes at være en påregnelig  

 begivenhed, bl.a. under hensyn til virksomhedens beliggenhed, samt til at der  

 lå flere dambrug i området.
Da der imidlertid ikke var fastlagt en praksis på  

 området, forelagde arbejdsløshedskassen sagen for direktoratet.
 Arbejdsløshedskassen meddelte den 1. maj 1990 medlemmet, at direktoratet  

 telefonisk havde oplyst, at direktoratet på grundlag af de foreliggende  

 oplysninger umiddelbart var enig i arbejdsløshedskassens afgørelse, hvorfor  

 der meddeltes medlemmet afslag på udbetaling af dagpenge.
Medlemmets revisor klagede til direktoratet over denne afgørelse.  

 Revisoren anførte, at der i de sidste 20 år ikke havde været virus i  

 Nordjyllands dambrug.
Da virusen i 1988 kom til åen, blev medlemmet  

 tilskyndet af Veterinærdirektoratet og de ovenforliggende dambrugere til at  

 tørlægge sit dambrug.
Medlemmet, som lå nederst på åløbet, var ikke  

 forpligtet på grund af denne placering til at tørlægge, men han gjorde det  

 alligevel af kollegiale grunde.
Revisoren anførte videre, at efter et nyt udbrud i april 1989 blev  

 medlemmet igen opfordret til at henligge uden fisk i dammene.
Denne gang var  

 det medlemmets mening ikke at efterkomme opfordringen af økonomiske årsager.  

 Dog blev medlemmet af kolleger og Veterinærdirektoratet alligevel overtalt  

 til at tørlægge bruget.
Revisoren fandt derfor, at det ikke kunne være en  

 påregnelig begivenhed, og at medlemmet var berettiget til dagpenge i perioden  

 for dambrugets tørlægning.
Ved sagens oversendelse til direktoratet fastholdt arbejdsløshedskassen  

 den trufne afgørelse.
Arbejdsløshedskassen anførte, at efter oplysninger fra  

 Veterinærdirektoratet var det påregneligt, at dambruget ville blive inficeret  

 med den pågældende sygdom, da der var flere dambrug i området.  

 Arbejdsløshedskassen fandt, at når dambruget 3 år i træk havde været ramt af  

 den pågældende sygdom, var der ikke tale om en upåregnelig hændelse.
Under  

 henvisning til at medlemmet i de 2 tidligere tilfælde havde været opfordret  

 til at tørlægge dambruget, bl.a. af Veterinærdirektoratet samt til, at  

 Veterinærdirektoratet denne gang direkte havde anmodet medlemmet om at  

 tørlægge bruget, indstillede arbejdsløshedskassen, at medlemmet fik tilkendt  

 dagpenge, da han midlertidigt var afskåret fra at udøve sin virksomhed.
 Direktoratet fandt ikke grundlag for at ændre den af arbejdsløshedskassen  

 trufne afgørelse om, at medlemmet ikke opfyldte betingelserne i direktoratets  

 bekendtgørelse nr. 689 af 7. november 1989 om udbetaling af dagpenge til  

 selvstændige erhvervsdrivende, der midlertidigt er afskåret fra fortsat  

 virksomhedsudøvelse.
 Direktoratet lagde ved afgørelsen vægt på, at sygdommen havde optrådt  

 flere år i træk i medlemmets dambrug, og smitten kunne derfor ikke  

 karakteriseres som en ekstraordinær begivenhed, der havde forårsaget lukning  

 af medlemmets virksomhed.
 Direktoratet lagde endvidere vægt på det oplyste om, at medlemmet ikke  

 havde været forpligtet til at tørlægge dambruget som følge af dambrugets  

 beliggenhed nederst på åløbet, men at tørlægningen var sket af kollegiale  

 grunde.
 Direktoratet fandt derfor, at medlemmet tillige ikke kunne siges at have  

 været afskåret fra fortsat at udøve virksomhed, jf. § 2, stk. 1, nr. 1, i  

 ovennævnte bekendtgørelse.
Ved indankningen anførte medlemmets revisor under henvisning til  

 direktoratets vejledning til den anførte bekendtgørelse, at tørlægningen af  

 dambruget ikke var begrundet i medlemmets dårlige renholdelse, men i en  

 udefra kommende smitsom sygdom.
Endvidere var der ikke tale om en påregnelig  

 eller tilbagevendende begivenhed.
På forespørgsel fra ankenævnet meddelte det stedlige Veterinærdirektorat  

 telefonisk, at medlemmet ikke var forpligtet til at tømme sit dambrug i  

 februar-maj 1990, da han lå nederst på åløbet.
Hvis medlemmet ikke havde  

 villet deltage i bekæmpelsen af sygdommen, ville han dog være blevet udsat  

 for pres fra de andre dambrugere.
 Nævnet fandt, at medlemmet ikke opfyldte betingelserne i § 2, stk. 1, nr.  

 1 og 2, i Direktoratet for Arbejdsløshedsforsikringens bekendtgørelse nr. 689  

 af 7. november 1989, fordi der ikke forelå en ekstraordinær begivenhed af den  

 i bestemmelsen omhandlede karakter.
 Ankenævnet tiltrådte således direktoratets afgørelse.
