 En murerarbejdsmand, der arbejdede med trykluftværktøj og  

 gravemaskiner samt med støbning af beton, blev anset for berettiget til  

 fradrag for smudsigt arbejde 1.040 kr. og for brændt tøj 450 kr.
Murerarbejdsmand A klagede for indkomståret 1985 over, at de stedlige  

 skattemyndigheder ikke havde anset ham for berettiget til at foretage fradrag  

 for arbejdstøj på 1.040 kr.
Der var ikke fundet grundlag for at antage, at  

 arbejdets beskaffenhed havde medført ekstraordinært slid eller ødelæggelse af  

 arbejdstøj, ligesom klagerens faggruppe ikke hørte til de faggrupper, der  

 uden dokumentation var berettiget til fradrag for arbejdstøj.
 Klageren nedlagde over for Landsskatteretten endvidere påstand om, at han  

 uden dokumentation tillige var berettiget til at fradrage 450 kr. for brændt  

 tøj.
 Det fremgik af sagen, at klageren i 1985 havde været ansat som  

 murerarbejdsmand hos en murermester, og at han havde arbejdet med  

 trykluftværktøj og gravemaskiner samt med støbning af beton.
 Klageren hævdede, at han i henhold til de vejledende anvisninger fra  

 Ligningsrådet var berettiget til fradrag for arbejdstøj, idet han udførte  

 tilsvarende arbejde som de anførte faggrupper, og at han var berettiget til  

 samtidig uden dokumentation at fratrække 450 kr. for brændt tøj.
Sagen blev forelagt Statsskattedirektoratet, der ikke havde indvendinger  

 mod, at der indrømmedes klageren fradrag for brændt tøj i henhold til  

 Ligningsrådets anvisninger om arbejdstøj.
Det tilføjedes, at klageren ikke  

 var berettiget til fradrag for brændt tøj, jævnsides med fradrag for smudsigt  

 arbejde.
 Det fremgik af ligningsvejledningen for 1985, afsnit D 2.3.14, at fradrag  

 for brændt tøj kunne godkendes jævnsides med fradrag for smudsigt arbejde.  

 Landsskatteretten fandt efter det oplyste om klagerens arbejdsopgaver, at han  

 dels var berettiget til fradrag for brændt tøj, 450 kr., dels til fradrag for  

 smudsigt arbejde, 1.040 kr., eller i alt 1.490 kr., hvormed den påklagede  

 ansættelse herefter blev nedsat.
 LV 1988, D 2.3.14.
