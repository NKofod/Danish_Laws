 Ankenævnet stadfæstede den 23. september 1993 Konkurrencerådets  

 afgørelse om at pålægge as Jens Villadsens Fabriker A/S indberetningspligt i  

 henhold til konkurrencelovens § 7, nr. 1.
Ankenævnet fandt, at markedet godt kunne afgrænses til  

 tagdækningsmateriale til flade tage, d.v.s tage med en hældning på indtil 15  

 grader ved vurdering af konkurrenceforholdene efter konkurrencelovens § 7.  

 Klageren havde efter det oplyste en markedsandel på ca. 40% for dette  

 delmarked. (* 2) År 1993, den 23. september, afsagde Konkurrenceankenævnet i sagen j.nr.  

 92-75.392 as Jens Villadsens Fabriker ctr.
Konkurrencerådet sålydende K E N D E L S E:
 1. Ved skrivelse af 22. december 1992 har as Jens Villadsens Fabriker  

 klaget over en af Konkurrencerådet den 26. november 1992 truffet afgørelse,  

 hvorved rådet i medfør af konkurrencelovens § 7, nr. 1, pålagde selskabet  

 indberetningspligt for tagpap.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Sagen har været mundtligt forhandlet.
 2. Konkurrencerådets skrivelse af 26. november 1992 er sålydende:
 »Konkurrencerådet har på et møde den 25. november 1992 besluttet at  

 pålægge selskabet indberetningspligt for tagpap i henhold til  

 konkurrencelovens § 7, nr. 1, for så vidt angår priser, leveringsbetingelser,  

 rabat- og bonusforhold samt finansielle og organisatoriske forbindelser for  

 en periode af 2 år gældende fra den 1. november 1992.
 Formålet med at pålægge selskabet indberetningspligt for tagpap er at øge  

 gennemsigtigheden på markedet, idet konkurrencen ikke kan anses for at være  

 tilstrækkelig virksom.
 Der er herved lagt vægt på, at selskabet sammen med A/S Phønix Contractors  

 udøver en dominerende indflydelse på det danske marked for tagpap, idet  

 selskaberne er de to eneste producenter af tagpap, samt at de herudover  

 foretager en betydelig del af Danmarks samlede import af tagpap.
Desuden har priskonkurrencen mellem as Jens Villadsens Fabriker og A/S  

 Phønix Contractors på markedet for tagpap traditionelt været neutraliseret,  

 og den reelle konkurrence finder sted ved, at selskaberne yder fortrolige  

 rabatter og bonus.
I den forbindelse har især de rabat- og bonusaftaler, som  

 de to selskaber har indgået med indkøbsforeninger og andre større kunder, en  

 væsentlig betydning for konkurrenceforholdene på markedet.
 Såfremt selskabet ønsker det, vil sekretariatet drøfte  

 indberetningspligtens nærmere omfang med virksomheden ved et møde...  

 ...«.
 3. Klagerens argumentation.
Klageren har anført, at den nødvendige forudsætning for at pålægge  

 indberetningspligt ikke er til stede, idet konkurrencen på markedet for  

 tagmateriale til flade tage er effektiv.
Der er ikke grundlag for at  

 indskrænke markedet til kun at omfatte tagpap, som er det produkt Phønix og  

 klageren producerer, da der findes andre typer tagmateriale, som kan  

 substituere tagpap.
Rådgivende ingeniør hos Crone og Koch, Rådgivende  

 Ingeniørfirma A/S, Leif Egeskjold, har for klageren under den mundtlige  

 forhandling for ankenævnet nærmere redegjort for mulighederne for anvendelse  

 af andre typer tagmateriale, f.eks. eternit, tegl, skifer, stål og kobber, og  

 hvilke hensyn herunder pris og kvalitet der herved gør sig gældende.
Med  

 mindre arkitekten, der står for et byggeri, har sat begrænsninger, vil der i  

 almindelighed kunne vælges frit mellem de forskellige produkter.
For så vidt  

 angår fladtagsmarkedet - tage med en hældning indtil 15 grader - eksisterer  

 der reelt kun valgfrihed mellem tagpap og tagfolie eller lignende, medens der  

 for andre tage - med hældning fra 15 grader-45 grader - er fuld valgfrihed  

 mellem de forskellige produkter.
 Klagerens markedsandel på det samlede tagdækningsmarked - der for  

 afgørelsen efter konkurrenceloven er det relevante marked - udgør kun ca. 12  

 %, og på fladtagsmarkedet udgør den under 40 %.
Der er en væsentlig konkurrence fra andre EF-lande.
Tagpap er et højt  

 forædlet produkt, der kan transporteres over lang afstand.
Der sælges  

 eksempelvis i Danmark tagpap med oprindelse i Italien, Spanien og Tyskland.
Klageren og Phønix har ikke en fælles dominerende stilling.  

 Priskonkurrencen er ikke neutraliseret.
Priserne er ikke ens, end mindre  

 koordinerede, om end de af naturlige grunde ligger på samme niveau.
Klageren har selv fastlagt den politik, som selskabet har ført på  

 markedet, og selskabernes prislister afviger væsentligt fra hinanden.
De to  

 selskaber indtager end mindre en kollektiv dominerende stilling på markedet.  

 For at dette kan være tilfældet, må det kræves, at virksomhederne optræder på  

 markedet som en enhed og ikke som individuelle virksomheder.
Klageren har i  

 den forbindelse henvist til kommissionens beslutning af 7. december 1988 i  

 »Planglas-sagen« (EFT 1989 L 33/44 spec. s. 66), samt dom af 10.  

 marts 1992 i samme sag afsagt af Retten i Første Instans.
Udenlandske virksomheder har ingen vanskeligheder ved at forhandle deres  

 produkter på det danske marked.
Den aktuelle og potentielle konkurrence fra  

 udenlandske producenter sammenholdt med lave adgangsbarrierer specifikt for  

 tagdækningsmarkedet i Danmark og generelt inden for EF's indre marked sikrer,  

 at konkurrencen forbliver effektiv.
Klageren har følgelig ikke en dominerende  

 stilling.
Ved vurdering af spørgsmålet om dominerende stilling må udenlandske  

 tiltag endvidere tages i betragtning.
Konkurrencen på markedet er effektiv, idet den foregår på normale vilkår  

 såvel ved prisfastsættelser som ved bonus og rabataftaler.
Ydelse af rabatter  

 er i øvrigt en normalt og effektivt konkurrenceparameter, idet manglende  

 kendskab til konkurrentens rabatter netop skaber konkurrence.
En indberetningspligt vil i givet fald hæmme konkurrencen.
Hvis  

 oplysningerne ikke hemmeligholdes, vil en relevant konkurrenceparameter  

 elimineres, idet virksomhederne gensidigt ville kunne aflæse hinandens  

 rabatpolitik, ligesom udenlandske leverandører vil opnå fuld indsigt.
Et  

 manglende kendskab skaber konkurrence over for både Phønix og udenlandske  

 konkurrenter.
På længere sigt er det vigtigt ikke at indføre kunstig  

 transparens.
 Hvis modsat oplysningerne hemmeligholdes, vil pålæg om indberetning være  

 uden mening.
Indberetning er efter forholdene ikke et adækvat middel til at eliminere  

 en betydelig købermagt, som resulterer i forskelle i indkøbsforholdene i  

 entreprenør- eller forhandlerleddet.
Køberne er selv i stand til at varetage  

 deres interesser.
Endvidere er variationen i rabatter og fortroligheden af  

 betydning.
Konkurrencerådet burde have set på kriterierne for at opnå rabat i  

 stedet for at se på gennemsigtighed.
Rådet har heller ikke set på, hvad der kunne opnås ved, at nogle af  

 oplysningerne skulle hemmeligholdes.
Der skal normalt meget til, for at rådet  

 bestemmer, at oplysninger ikke må udleveres, jf. konkurrencelovens § 10, stk.  

 3. Rådet har ikke og vil formentlig ikke på forhånd tilkendegive, om man vil  

 hemmeligholde nogle oplysninger, og rådets bestemmelse i henhold til § 10,  

 stk. 3, kan ikke indbringes for ankenævnet.
Hemmeligholdelse kan næppe  

 forventes, hvilket er urimeligt i forhold til udenlandske konkurrenter, som  

 ikke skal afgive tilsvarende oplysninger.
Indberetningen vil således kun  

 blive delvis, ligesom klageren som eksportør ikke vil have tilsvarende  

 indsigt i konkurrenternes forhold på udenlandske markeder.
Indberetning med derpå følgende offentliggørelse vil, selv om den kan  

 indpasses i konkurrencelovens formål, være i strid med EF-retlige  

 konkurrenceprincipper.
Gensidig indberetning eliminerer et normalt element i  

 konkurrencen.
Usikkerhed om konkurrentens fremtidige adfærd er et væsentligt  

 element i konkurrencen, jf.
Kommissionens beslutning af 17. februar 1992 (EFT  

 1992 L 68/19) i sagen »U.K.
Agricultural Traktor Registration  

 Exchange«, 22. Beretning om konkurrencepolitik, punkt 569 g) sammenholdt  

 med 7. Beretning samt Kommissionens beslutning i IFTRA-sagen (EFT 1975 L  

 228/3).
 En sådan kunstigt skabt partiel transparens vil således eliminere  

 konkurrencen såvel i forhold til andre danske markedsdeltagere som i forhold  

 til udenlandske udbydere.
 De modrettede hensyn bag henholdsvis konkurrencelovens § 7 sammenlignet  

 med § 10, stk. 1 og 2, på den ene side og § 10, stk. 3, på den anden side er  

 uforenelig med opfattelsen af et stadigt mere integreret fælles marked,  

 ligesom oplysning om rabatinterval ved større ordrer er i modstrid med de  

 hensyn, åbningen af licitationsmarkedet tilsigter.
 4. Konkurrencerådets argumentation.
Rådet har anført, at formålet med at pålægge klageren og A/S Phønix  

 Contractors indberetningspligt for tagpap er at øge gennemsigtigheden på  

 markedet, idet konkurrencen ikke kan anses for at være tilstrækkelig virksom,  

 jf. konkurrencelovens § 7, nr. 1. Dette er noget ganske andet end det af  

 klageren anførte om, at der ikke er en effektiv konkurrence.
Rådet har lagt  

 vægt på, at de to selskaber tilsammen udøver en dominerende indflydelse på  

 det danske marked for tagpap, samt at priskonkurrencen mellem de to selskaber  

 traditionelt har været neutraliseret.
Den reelle konkurrence finder sted ved,  

 at selskaberne yder fortrolige rabatter og bonus, og de rabat- og  

 bonusaftaler, som de to selskaber har indgået med større kunder, har  

 væsentlig betydning på markedet.
Rådet har i denne forbindelse oplyst, at Phønix ikke har anket pålægget om  

 indberetningspligt.
Selskabet har på et møde i Konkurrencerådet givet udtryk  

 for, at man accepterer, at selskabet sammen med klageren udøver en  

 dominerende indflydelse på det danske marked for tagpap, og man har derfor  

 taget indberetningspligten til efterretning.
Selskabets anmodning om  

 hemmeligholdelse er blevet afslået af rådet, dog således at offentliggørelsen  

 afventer ankenævnets afgørelse af nærværende sag.
Rådet har ikke lagt til grund, at klageren og Phønix har kollektiv  

 dominans.
Spørgsmålet om, hvorvidt der foreligger dominans på et givet  

 markedsområde, beror på en helhedsvurdering, hvori blandt andet indgår  

 markedsandele, antal udbydere og deres relative størrelse.
På det danske  

 fladtagsmarked har klageren en markedsandel på ca. 40 %. Da der kun er to  

 store udbydere på det danske fladtagsmarked, der hver for sig er flere gange  

 større end nogen af de øvrige udbydere, må såvel klageren som Phønix anses  

 for at have en dominerende stilling på dette marked, som rådet anser for det  

 relevante marked.
Da der ikke konkurreres på pris, er betingelserne for indberetning i  

 henhold til konkurrencelovens § 7, nr. 1, opfyldt.
Der er dog ikke tale om  

 ulovlig markedsadfærd.
Det kan konstateres, at selskaberne gennem lang tid har fastholdt deres  

 store markedsandele.
På kort sigt vil indberetningspligt ikke have betydning  

 herfor, men hvis udenlandske producenter opnår markedsdele, vil konkurrencen  

 øges.
Klageren er gennem opkøb blevet den største virksomhed på det europæiske  

 marked for tagpap.
En del import stammer således fra tilknyttede  

 virksomheder.
Det danske marked for tagdækningsmaterialer kan ikke blot betragtes som et  

 samlet marked, men er opdelt i en række delmarkeder, hvor hvert  

 tagdækningsmateriale - tagpap, eternit, skifer, tegltagsten, betontagsten og  

 metaltagplader - udgør et marked for sig, fordi produkterne er forskellige.  

 De er derfor ikke er fuldt substituerbare, hvilket skyldes dels forskelle i  

 produkternes egenskaber og priser, dels at de forskellige  

 tagdækningsprodukter kræver forskellige tagkonstruktioner.
Det billigste  

 produkt er eternit, og dernæst kommer tagpap.
En ændring i et produkts pris  

 vil ikke betyde væsentlig ændring i efterspørgslen.
I praksis er der, for så  

 vidt angår tage med hældning indtil 15 grader, kun substitutionsmulighed  

 mellem tagpap og tagfolier.
Den relevante markedsafgrænsning er derfor det  

 danske fladtagsmarked på 4,2 mio. m2, hvor tagpap udgør en markedsandel på  

 ca. 90 %, og hvor plastfoliers markedsandel udgør ca. 10 %.
Priskonkurrencen er neutraliseret på den måde, at klageren som den største  

 virksomhed er prisførende.
Der konkurreres ikke åbent på priser, men på  

 rabatter og bonus.
I og med at disse er fortrolige, sker der en  

 diskriminering af de kunder, der ikke opnår de særlige prisnedslag.
De større  

 kunder, der opnår rabat- og bonusydelser, vil have en større  

 efterspørgselselasticitet end gruppen af de øvrige kunder.
De må antages at  

 være mere professionelle i deres indkøb og har bedre mulighed for at forsyne  

 sig gennem egen import.
Prisdiskriminering fremgår allerede af det forhold,  

 at satserne for rabat- og bonusydelserne holdes hemmelige, hvilket der ikke  

 var grund til, hvis de var baseret på objektive og rimelige kriterier.
 Rådets pålæg om indberetningspligt i henhold til konkurrencelovens § 7,  

 nr. 1, er forenelig med de hensyn, der varetages af EF-Kommissionen med  

 henblik på etablering af en effektiv konkurrence inden for det indre marked.
Det fremgår af konkurrencelovens § 1, at lovens formål er at fremme  

 konkurrencen og dermed styrke effektiviteten i produktion og omsætning af  

 varer ved størst mulig gennemsigtighed vedrørende konkurrenceforhold.
I  

 forbindelse med den stigende internationalisering tilsigtes herved en  

 konkurrence- og effektivitetsbetinget udvikling af erhvervsstrukturen.
Da konkurrencen på det danske tagpapmarked ikke er tilstrækkelig virksom,  

 er klageren blevet pålagt indberetningspligt med det formål at øge  

 gennemsigtigheden på det danske marked og dermed fremme konkurrencen.  

 Etableringen af en virksom konkurrence på det danske marked for tagpap er en  

 forudsætning for realisering af det indre marked for tagpap.
Rådets pålæg om  

 indberetningspligt er derfor i fuld overensstemmelse med EF-Kommissionens  

 bestræbelser på at etablere EF's indre marked.
Selve pålægget om indberetningspligt har ikke direkte noget med  

 hemmeligholdelse over for udenlandske konkurrenter at gøre.
Hvis  

 indberetningspligt fastslåes, vil rådet efter anmodning kunne bestemme, at  

 nogle oplysninger skal være hemmelige.
Også udenlandske betydende aktører på  

 det danske marked vil i givet fald kunne pålægges indberetningspligt.
Sådanne  

 udenlandske aktører eksisterer blot ikke på det her omhandlede marked.
 5. Ankenævnets bemærkninger.
Efter de forliggende oplysninger finder ankenævnet, at markedet for  

 tagdækningsmateriale til flade tage, d.v.s. tage med en hældning på indtil 15  

 grader, i alt væsentligt må anses for det delmarked, der er afgørende for  

 vurderingen af konkurrenceforholdene efter konkurrencelovens § 7. Herefter og  

 i øvrigt af de grunde, der er anført i Konkurrencerådets afgørelse, tiltræder  

 ankenævnet, at betingelserne for at pålægge klageren indberetningspligt i  

 henhold til § 7, nr. 1, som sket er opfyldt.
Det bemærkes herved, at  

 ankenævnet efter konkurrencelovens § 18, stk. 1 - som ændret ved lov nr. 280  

 af 29. april 1992 - ikke er tillagt kompetence til at træffe afgørelse om de  

 i lovens § 10, stk. 3, nævnte skadelige virkninger.
 Ankenævnet stadfæster derfor rådets afgørelse.
 (* 1) Konkurrencerådet:
Dokumentation 1992-4, s. 290 (* 2) Konkurrencerådet:
