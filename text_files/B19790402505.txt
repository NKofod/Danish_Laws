Gasreglement afsnit B-3 Installationsforskrifter for F-gas anlæg i campingvogne m.m.
 Indhold:
 1. Gyldighedsområde og terminologi.
 2. Almene bestemmelser.
 3. Gasflaskers anbringelse.
 4. Trykregulatorer.
 5. Rørinstallation.
 6. Installation af gasforbrugende apparater.
 7. Ventilationsforhold.
 8. Afprøvning af gasinstallationen før ibrugtagning.
 9. Ibrugtagning af anlægget.
 10. Overgangs- og ikrafttrædelsesbestemmelser.
 1. Gyldighedsområde og terminologi.
 1.1. Disse forskrifter omfatter anlæg med flaskegas (F-gas) i campingvogne  

 m.m. d.v.s campingvogne, »mobil homes«, »motor-caravans«  

 og tilsvarende beboelsesvogne, som har apparater til kogebrug, opvarmning,  

 belysning, køling og lignende.
 1.2. For F-gas anlæg i arbejdsskure, pølsevogne, skurvogne, mandskabsvogne  

 og lignende vogne, som ikke tjener til beboelse henvises til Gasreglementets  

 afsnit om Installationsforskrifter for F-gas i arbejdsskure og skurvogne.
 1.3. I forskrifterne er anvendt følgende terminologi:
 F-gas anlæg: Gasflaske med regulator, evt. omskifter og dertil hørende  

 F-gasinstallation.
 F-gas installation: Rør med haner, ventiler, slanger samt apparater inkl.  

 disses aftræks- og friskluftarrangement.
Gasflaske: Transportabel F-gas beholder (i denne forbindelse gasflasker  

 med indhold af 3, 5, 6 eller 11 kg).
 Trykregulator: Anordning til automatisk regulering af flasketryk ned til  

 det for de gasforbrugende apparater korrekte gastryk.
 Automatisk omskifter: Anordning, der automatisk indkobler reserveflaske,  

 når den i brug værende gasflaske er tom.
 Gastæt gennemføring: Skotforskruning eller tilsvarende fastgørelsesfitting  

 monteret i væg.
 Installationsslange: Armeret slange med forskruninger i begge ender,  

 beregnet til forbindelse af fast rørinstallation med apparat.
 Regulatorslange: Armeret slange beregnet til forbindelse af regulator med  

 den faste installation.
 Tændsikring: Anordning, der automatisk spærrer for yderligere gastilførsel  

 til brænder, når flammen slukker.
 Tændspærre: Anordning i forbindelse med tændsikring, som forhindrer  

 gentænding, så længe der er åbent for hovedgas.
 Overhedningssikring: Anordning, der afbryder for yderligere opvarmning,  

 når en forud fastsat max. temperatur af apparatet er nået, og som kræver  

 manuel genstart.
 Tændblus (vågeblus): Lille brænder, hvis funktion er at tænde  

 hovedbrænder.
2. Almene bestemmelser 2.1. Udførelse af F-gas installationer i de af forskrifterne omfattede  

 campingvogne m.m., herunder ændringer og reparationer af sådanne samt kontrol  

 med direkte importerede præfabrikerede installationer monteret i campingvogne  

 m.m., må kun foretages af personer, som i henhold til Lov nr. 250 af 8. juni  

 1978 er autoriserede hertil.
 2.2. I dansk indregistrerede campingvogne må der kun anvendes DG-godkendt  

 og DG-mærket gasmateriel.
 2.3. F-gas installationer i selve campingvognens indre skal have et  

 nominelt driftstryk på 30 mbar.
 2.4. F-gas installationer i campingvogne m.m. skal være dimensioneret  

 således, at tryktabet fra regulator til de gasforbrugende apparater ikke  

 overstiger 2 mbar (20 mm vs.).
 3. Gasflaskers anbringelse.
 3.1. Gasflasker skal anbringes adskilt fra campingvognens opholdsrum på en  

 af følgende måder:
- i en udvendig kasse, der omslutter gasflaske og regulator, og som er  

 forsynet med låg til beskyttelse mod vejrliget, eller - i et skab, som er en del af vognrummet, men som kun er tilgængeligt  

 udefra, og som er gastæt mod vognens opholdsrum.
 3.2. Gasflasker skal stå op og være fastspændt på en sådan måde, at de er  

 forhindret i at vælte eller dreje.
 3.3. Gasflaskekassen eller -skabet skal være aflåseligt og i bunden være  

 forsynet med en mindst 10 cm2 uafspærrelig åbning til det fri.
 3.4. I gasflaskekassen eller -skabet skal forefindes et mærkeskilt, der  

 angiver installationens nominelle driftstryk 30 mbar.
 3.5. Iøvrigt henvises til Justitsministeriets bekendtgørelse om flaskegas.
 4. Trykregulator.
 4.1. Lavtryksregulatorer til F-gas installationer i campingvogne skal give  

 et nominelt gastryk på 30 mbar.
 4.2. Trykregulatorer og eventuel automatisk omskifter skal være placeret i  

 flaskekassen eller -skabet.
 4.3. Forbindelsen fra flaskeventil til eventuel automatisk omskifter skal  

 udføres med højtryksslange.
 4.4. Forbindelsen fra lavtryksregulator til vognens rørinstallation skal  

 udføres med regulatorslange fastgjort med spændbånd.
 5. Rørinstallation.
 5.1. Til rørinstallation skal anvendes sømløse rør af korrosionsbeskyttet  

 stål eller kobber.
 Rørenes godstykkelse skal mindst andrage følgende:
- 1,0 mm, for stålrør op til 12 mmø udvendig - 1,5 mm, for stålrør mere  

 end 12 mmø udvendig - 0,8 mm, for kobberrør op til 10 mmø udvendig - 1,0 mm,  

 for kobberrør mere end 10 mmø udvendig 5.2. Rørsamlinger skal ske ved:
- kompressionsfittings - svejsning - kapillarlodning med slaglod - kompressionsfittings, ved bløde rør skal anvendes støttering - kravefittings - kapillarlodning med slaglod 5.3. Rørene skal være fastgjort i rørbøjler i forsvarlig indbyrdes afstand  

 samt være fastgjort ved bøjninger og forgreninger.
 5.4. På steder, hvor rørene forventes udsat for korrosion, især under  

 vognens bund og ved indføringshuller, skal stålrør korrosionsbeskyttes på  

 tilfredsstillende måde.
 5.5. Ved rørgennemføringer skal røret beskyttes på passende måde imod  

 mekanisk slid, f. eks. ved en fastsiddende plast- eller gummimanchet eller  

 ved en skotforskruning.
 5.6. Rørsamlinger i vognens hulrum skal være kapillarloddede eller svejste  

 samlinger jævnfør 5.2.
 5.7. Ingen del af rørinstallationen må ligge nærmere vejbanen end  

 undervognens laveste punkt.
 6. Installation af gasforbrugende apparater.
6.1. Almene krav 6.1.1. De installerede gasforbrugende apparater skal være typegodkendt til  

 formålet af DGP og være forsynet med et let synligt DG-godkendelsesmærke, i  

 den i fig. 1 viste udførelse der angiver den ansvarlige importørs eller fabrikants indsendernummer hos  

 DGP.
Der henvises iøvrigt til de af DGP udarbejdede »Retningslinier for  

 campingvogns importører med hensyn til typegodkendelse af gasfor brugende  

 apparater.« 6.1.2. De gasforbrugende apparater skal være fastmonterede og tilsluttet  

 med fastrørforbindelse, med mindre andet fremgår af apparatets  

 installationsanvisning.
Gaskøleskabe kan dog af servicehensyn installeres med  

 installationsslange.
 6.1.3. De gasforbrugende apparater skal være forsynet med tændsikring.  

 Undtaget herfra er kun gaslamper med normalbelastning mindre end 1 kW.
 6.1.4. De gasforbrugede apparater inkl. deres eventuelle aftræksrør skal  

 være installeret i nøje overensstemmelse med den af DGP godkendte  

 installationsanvisning.
6.2. Varmesystemer 6.2.1. Opvarmning må alene ske ved centralvarmeovne eller  

 konvektionsvarmeovne, der er konstrueret som et lukket system eller anbragt  

 uden for vognen, således at såvel tilførsel af luft til forbrændingen som  

 afgivelse af forbrændingsproduktet sker direkte til det fri.
 6.2.2. Forbrændingsprodukterne må ikke føres ud under vognbunden.
 6.2.3. Varmeovnen skal være forsynet med tændspærre eller advarselsskilt  

 angående gentænding.
 6.2.4. Centralvarmeovne skal være forsynet med overhedningssikring.
6.3. Vandvarmere 6.3.1. Vandvarmere skal være konstrueret som et lukket system, således at  

 såvel tilførsel af luft til forbrændingen som afgivelse af  

 forbrændingsprodukter sker direkte til det fri.
 6.3.2. Små vandvarmere med en nominel ydelse mindre end 9 kW kan dog  

 installeres i en niche, der er gastæt imod opholdsrummet, og som tillader  

 tilførsel af luft til forbrændingen og afgivelse af forbrændingsprodukter  

 direkte til det fri.
 6.4. Gaskøleskabe.
 6.4.1. Gaskøleskabe skal være installeret på en sådan måde, at tilførsel  

 af luft til forbrændingen og afgivelse af forbrændingsprodukter sker direkte  

 til det fri.
6.5. Kogeapparater og komfurer samt lamper 6.5.1. Når kogeapparat eller komfur installeres, skal campingvognen  

 forsynes med uafspærrelige ventilationsåbninger ved gulv og loft, hver på  

 mindst 100 cm2.
 6.5.2. For hver gaslampe forøges ventilationsåbningernes størrelse med  

 yderligere 10 cm2 udover det i 6.5.1. nævnte.
 6.5.3. Vægge, der omgiver kogeapparat eller komfur, skal være af  

 ubrændbart materiale i en højde af mindst 0,2 m over brænderne.
 6.5.4. Bordklapper, der kan nedfældes over gasbrændere, skal være af  

 ubrændbart materiale og skal være fastholdt i opslået stilling.
 6.5.5. Loftsflader over lamper skal beskyttes med ubrændbart materiale,  

 hvis den lodrette afstand er mindre end 0,4 m.
7. Ventilationsforhold 7.1. Campingvognen skal være forsynet med et ventilationssystem, som  

 gennem selvtræk giver en sikker og trækfri ventilation.
7.2. Ventilationsåbninger, som indgår i vognens ventilationssystem, må  

 ikke kunne afspærres.
Findes der afspærrelige ventilationsåbninger, regnes  

 disse ikke med i vognens ventilationssystem.
 7.3. I campingvognens tag skal forefindes ventilationsåbninger, der ikke  

 ved vindpåvirkning giver nedslag eller stuvning.
 7.4. Ventilationsprøven, angivet i bilag A, indikerer om ovennævnte  

 forhold er tilfredsstillende.
8. Afprøvning af gasinstallation før ibrugtagning 8.1. Tæthedsprøve.
 8.1.1. Ved klargøring af nye vogne eller ved reparation eller ved ændring  

 af installationen skal hele installationen tæthedsprøves.
 8.1.2. Tæthedsprøven skal foretages med luft ved et tryk på 150 mbar.
 8.1.3. Installationen anses for tæt, hvis trykket efter 5 minutters  

 stilstand i de efterfølgende 5 minutter ikke falder.
 8.1.4. Eventuelle utætheder på installationen opspores ved afpensling med  

 sæbevand eller lignende, aldrig med åben flamme.
8.2. Afprøvning af gasforbrugende apparater 8.2.1. Forinden levering af campingvogne finder sted, skal de  

 gasforbrugende apparaters funktion, herunder deres aftrækssystemer,  

 kontrolleres.
 9. Ibrugtagning af anlægget.
 9.1. Ibrugtagning af F-gas anlægget må først finde sted, når den under  

 afsnit 2.1. nævnte autoriserede person har attesteret, at gasinstallationen  

 er i overensstemmelse med og afprøvet efter nærværende forskrifter.
 9.2. Den i henhold til Justitsministeriets bekendtgørelse om F-gas krævede  

 brugsanvisning skal medfølge ved leveringen, lige som der skal medfølge  

 brugsanvisninger i campingvognen for de anvendte gasforbrugende apparater.
10. Overgangs- og ikrafttrædelsesbestemmelser 10.1. For nye campingvogne m.m. træder nærværende bestemmelser i kraft 1.  

 januar 1980. Bestemmelsen i pkt. 9.1. træder dog først i kraft den 1. juli  

 1981.
 Campingvogne m.m., der er i brug ved installationsforskrifternes  

 ikrafttræden, og som er lovlige i henhold til hidtil gældende bestemmelser,  

 er kun omfattet af installationsforskrifternes bestemmelser ved ændringer  

 eller udvidelser af bestående F-gas installationer.
 10.2. Installationsforskrifter for F-gas anlæg i køretøjer af 1965  

 ophæves, for så vidt angår de i pkt. 1.1. nævnte campingvogne m.m.
 Bilag A Ventilationsprøve.
 A.1. Ventilationsprøven er en accelereret prøve.
 A.2. Campingvognen skal ved prøvens udførelse være opstillet i et  

 vindstille rum med en temperatur mellem 10 - 25 graderC.
A.3. Under prøven skal alle afspærrelige åbninger, luger, vinduer og døre  

 være lukket, ligesom sprækker og utætheder skal være tætnet.
Forefindes  

 gaslamper, skal disse være tændt under prøven, medens alle øvrige  

 gasforbrugende apparater skal være slukket.
 A.4. Såfremt campingvognen har flere fra hinanden adskilte rum, prøves  

 hvert rum for sig, men prøverne udføres samtidigt.
A.5. Ved prøvens udførelse anbringes en eller flere gasbrændere ca. 20 cm  

 over køretøjets gulv.
Det samlede gasforbrug pr. time skal andrage 10 liter  

 propan (renhedsgrad mindst 95 pct.) multipliceret med antallet af personer,  

 campingvognen er beregnet til, idet vognen anses for beregnet til lige så  

 mange personer, som der er sengeplads til.
Gasforbruget til tændte lamper  

 medregnes ikke i denne gasmængde.
 A.6. Der foretages prøve af ventilationsluften, efter at ligevægt er  

 opnået, idet CO2 - pct. i ventilationsluften måles ca. 20 cm under loft og i  

 opholdsrummets midte.
 A.7. Måling af CO2 - pct. skal ske med et måleapparat, hvis  

 måleunøjagtighed ikke overstiger +/- 10 pct.
 A.8. Ventilationssystemet anses for tilfredsstillende, hvis CO2 -indholdet  

 ikke overstiger 1,0 pct.
