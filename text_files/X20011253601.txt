 Ifølge det oplyste anvendes kontorbygningen af  

 postsorteringsvirksomheden til kundecenter vedrørende reklamationer  

 omkring postomdelingen.
Det er Told- og Skattestyrelsens opfattelse, at ordlyden af  

 afskrivningslovens § 14, stk. 3 skal fortolkes således, at den  

 accessoriske bygning skal tjene driften af den afskrivningsberettigede  

 aktivitet i de lokaler, som bygningen er accessorisk i forhold til.  

 Styrelsens opfattelse er videre, at der med støtte i praksis, kan  

 opstilles et krav om en vis kvalificeret driftsmæssig tilknytning  

 mellem bygningerne.
Anvendt på den foreliggende situation betyder  

 kravet om driftsmæssig tilknytning, at der kan opstilles et krav om at  

 aktiviteten i kontorbygningen ligesom postsorteringen vedrører  

 postomdelingen.
 Ligningsrådet fandt i overensstemmelse med styrelsens indstilling,  

 at der var den fornødne driftsmæssige tilknytning, således  

 at der kunne afskrives på kontorbygningen, jf. § 14, stk. 3.
Afskrivning på accessoriske bygninger  

 krav om driftsmæssig tilknytning Sagsfremstilling K/S A (herefter kommanditselskabet) har siden 31. december 2000  

 været ejer af ejerlejlighed 1. Denne ejendom er på i alt  

 10.269,50 m², og den er udlejet til en postsorteringsvirksomhed.
Virksomheden  

 anvender ejendommen til postsorteringscenter, og som følge heraf har  

 kommanditselskabet foretaget skattemæssige afskrivninger på  

 bygningen efter afskrivningslovens § 14, stk. 2, nr. 3.
Kommanditselskabet påtænker at erhverve ejerlejlighed 2. Denne  

 er på i alt 1.721 m², og er ligeledes udlejet til  

 postsorteringsvirksomheden.
Virksomheden anvender denne bygning til  

 administration/kontor i forbindelse med postsorteringscenteret i  

 ejerlejlighed 1.
 Det er oplyst til sagen at ejerlejlighed 1 og 2 er sammenhængende  

 bygninger.
Repræsentanten bemærker, at ejerlejlighed 2 indiskutabelt  

 ligger i nær tilknytning til ejerlejlighed 1 samt at ejerlejlighed 2  

 tjener driften af virksomheden, hvortil de afskrivningsberettigede bygninger  

 (ejerlejlighed 1) anvendes.
Det oplyses i den forbindelse, at kontorbygningen  

 anvendes af postsorteringsvirksomheden til kundecenter vedrørende  

 reklamationer omkring postfordelingen.
Efter det oplyste er der  

 beskæftiget omkring 125 personer i kundecentret.
Afslutningsvis henviser repræsentanten til TfS 1991, 115 LR, hvor en  

 administrationsbygning fandtes accessorisk uanset bygningen anvendtes til  

 såvel administrative funktioner for et moderselskab som for et  

 datterselskab.
Repræsentanten henviser også til TfS 1987, 472 LSR  

 samt LSRM 1977, 57.
Told- og Skattestyrelsens indstilling og begrundelse Der kan opstilles følgende betingelser for afskrivning på  

 accessoriske bygninger eller lokaler efter afskrivningslovens § 14, stk. 3,  

 1. pkt:
 Bygningen/lokalet skal være beliggende i tilknytning til de  

 afskrivningsberettigede bygninger/lokaler.
 Bygningen/lokalet skal tjene driften af den virksomhed, hvortil de  

 afskrivningsberettigede bygninger/lokaler anvendes.
Som anført af repræsentanten ligger ejerlejlighed 2 i  

 tilknytning til ejerlejlighed 1, idet der er tale om sammenhængende  

 bygninger.
Den første betingelse er således opfyldt.
 Ifølge den anden betingelse, skal de accessoriske bygninger/lokaler  

 tjene driften af den virksomhed, hvortil de afskrivningsberettigede  

 bygninger anvendes (fremhævet her). Den fremhævede  

 formulering giver anledning til fortolkningstvivl, og forarbejderne til  

 bestemmelsen hjælper ikke til forståelsen.
 Det er Told- og Skattestyrelsens opfattelse, at ordlyden skal fortolkes  

 således, at den accessoriske bygning skal tjene driften af den  

afskrivningsberettigede aktivitet i de lokaler, som bygningen er  

 accessorisk i forhold til.
Med støtte i praksis må der kunne opstilles et krav om en vis  

 kvalificeret driftsmæssig tilknytning mellem bygningerne.
I den  

 foreliggende sag må det betyde, at administrationen i kontorbygningen i  

 et vist omfang skal tjene driften i postsorteringscentret.
Der kan i den  

 forbindelse henvises til afgørelserne LSRM 1977, 57 og TfS 1987, 472  

 LSR, hvor det afgørende var, om bygningerne udgjorde en  

driftsøkonomisk enhed.
Af Ligningsrådets præmisser  

 i TfS 1991, 115 LR fremgår, at der gælder et krav om  

driftsmæssig tilknytning mellem bygningerne.
 Det er således ikke tilstrækkeligt, som oprindeligt  

 anført af repræsentanten, at den accessoriske bygning tjener  

 driften af virksomheden i bred forstand, jf. kravet om  

 driftsmæssig tilknytning.
Som nævnt må det afgørende for afskrivning som  

 accessorisk bygning være, om administrations-bygningen kan siges at  

 tjene driften af postsorteringsvirksomheden.
Anvendt på den  

 foreliggende situation betyder kravet om driftsmæssig tilknytning, at  

 der må kunne opstilles et krav om at aktiviteten i  

 administrationsbygningen ligesom postsorteringen vedrører  

 postomdelingen.
 Efter det oplyste benyttes den accessoriske bygning (ejerlejlighed 2) af  

 postsorteringsvirksomheden til kundecenter vedrørende reklamationer  

 omkring postomdelingen, og styrelsen finder derfor, at der er den  

 fornødne driftsmæssige tilknytning, således at der kan  

 afskrives på administrationsbygningen, jf. § 14, stk. 3.
 Ligningsrådet tiltrådte Told- og Skattestyrelsens indstilling.
