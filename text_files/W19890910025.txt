 Meddelt et byrådsmedlem tilladelse til, at udtræde af byrådet i  

 henhold til § 34 b, stk. 2, i den kommunale valglov.
 Den pågældende havde henvist til, at hvervet som byrådsmedlem, især  

 økonomiudvalgets forretninger, til tider gav ekstraordinær mødevirksomhed,  

 der medførte, at han måtte tage fri fra arbejde nogle timer eller hele dagen.  

 Da der ikke var fuld vikardækning ved fravær fra skolearbejdet, fandt den  

 pågældende ikke længere, at byrådsarbejdet var foreneligt med hans  

 erhvervsarbejde.
 Udtalt, at det ved afgørelsen af, om et byrådsmedlem har rimelig grund  

 til at ønske sig fritaget for medlemskab af byrådet, er uden betydning, om  

 medlemmet har mulighed for at indskrænke omfanget af sit arbejde som  

 byrådsmedlem eller sit erhvervsarbejde.
 Endvidere udtalte, at byrådets mødevirksomhed, herunder ekstraordinære  

 møder og udvalgsmøder m.v., skal tilrettelægges under hensyntagen til  

 medlemmernes erhvervsarbejde og således, at møderne i videst muligt omfang  

 placeres uden for normal arbejdstid.
 Uanset at den pågældende i vidt omfang havde fået sig lærerskema  

 tilrettelagt efter mødeaktiviteten, fandt ministeriet efter omstændighederne,  

 at vedkommende havde rimelig grund til at ønske sig fritaget for hvervet for  

 på tilfredsstillende måde at varetage sit erhvervsarbejde som lærer.
 I skrivelse af 17. januar 1989 har De i henhold til § 34 b, stk. 2, i lov  

 om kommunale valg klaget til Indenrigsministeriet over Mariager Byråds afslag  

 på Deres ansøgning om at udtræde af byrådet for resten af valgperioden.
 De har som begrundelse for Deres ønske om udtræden af byrådet anført, at  

 De finder, at byrådsarbejdet ikke længere er foreneligt med Deres  

 erhvervsarbejde som lærer, idet der ikke sker fuld vikardækning af Deres  

 timer på skolen ved Deres fravær fra skolearbejdet som følge af varetagelsen  

 af hvervet som byrådsmedlem.
De har i Deres klage nærmere anført, at det er uundgåeligt, at  

 varetagelsen af hvervet som byrådsmedlem, især økonomiudvalgets forretninger,  

 til tider giver ekstraordinær mødevirksomhed, der medfører, at De må tage fri  

 fra Deres arbejde nogle timer eller hele dagen.
Dette har medført voksende  

 problemer i forhold til Deres elevers forældre, hvilket kan betyde, at De vil  

 blive ringere stillet ved den forestående fagfordeling blandt skolens lærere.  

 De finder, at De herved er blevet bragt i et dilemma, hvor De har måttet  

 vælge at værne om Deres erhvervsvilkår som lærer.
Som oplyst i Indenrigsministeriets skrivelse til Dem af 30. januar 1989  

 har Indenrigsministeriet forelagt Deres klage for Mariager Byråd.
Byrådet har  

 i skrivelse af 10. februar 1989 fastholdt sit afslag, idet byrådet bl.a. har  

 udtalt, at de regler, hvorefter skolerne administrerer i forbindelse med  

 læreres fravær, blev indført allerede i marts 1983. De har i videst muligt  

 omfang fået tilrettelagt Deres lærerskema efter Deres mødeaktivitet, og De  

 har haft mulighed for enten at begrænse Deres byrådsarbejde eller at få Deres  

 timetal nedsat.
Endvidere har byrådet udtalt, at De efter det oplyste ikke  

 agter at genopstille ved næste kommunalbestyrelsesvalg.
Ved skrivelse af 9. februar 1989 har De kommenteret byrådets udtalelse af  

 10. februar 1989. De har bl.a. anført, at De finder, at De må arbejde mest  

 muligt i byrådet for den liste, De er valgt på.
Endvidere er det først i den  

 seneste tid, at det er blevet et problem for Dem at varetage både hvervet som  

 byrådsmedlem og Deres erhvervsarbejde.
Endelig bemærker De, at Mariager Byråd  

 ikke har modtaget nogen meddelelse fra Dem om, hvorvidt De ønsker at  

 genopstille ved næste kommunalbestyrelsesvalg.
I denne anledning skal Indenrigsministeriet meddele, at  

 kommunalbestyrelsen i henhold til § 34 b, stk. 1, i lov om kommunale valg,  

 jf. lovbekendtgørelse nr. 139 af 26. marts 1985, efter begæring fra et medlem  

 kan træffe beslutning om fritagelse for medlemskab af kommunalbestyrelsen,  

 såfremt medlemmet på grund af sin helbredstilstand, varetagelse af andet  

 offentligt hverv, forretninger eller lignende har rimelig grund til at ønske  

 sig fritaget for medlemskabet.
Efter § 34 b, stk. 2, i lov om kommunale valg  

 kan afgørelsen indbringes for indenrigsministeren.
Ved afgørelsen af, om et kommunalbestyrelsesmedlem har rimelig grund til  

 at ønske sig fritaget for medlemskab af kommunalbestyrelsen, er det uden  

 betydning, om medlemmet har mulighed for at indskrænke omfanget af sit  

 arbejde som kommunalbestyrelsesmedlem eller sit erhvervsarbejde.
Endvidere er  

 det uden betydning for vurderingen af, om der foreligger rimelig grund til  

 udtræden, hvorvidt kommunalbestyrelsesmelemmet ønsker at genopstille ved  

 næste kommunalbestyrelsesvalg.
Vedrørende fastlæggelse af tidspunkterne for  

 kommunalbestyrelsens møder skal ministeriet bemærke, at kommunalbestyrelsens  

 mødevirksomhed, herunder ekstraordinære møder og udvalgsmøder m.v., skal  

 tilrettelægges under hensyntagen til medlemmernes erhvervsarbejde og  

 således,at møderne i videst muligt omfang placeres uden for normal  

 arbejdstid.
Indenrigsministeriet har ikke fundet grundlag for at betvivle Deres  

 oplysning om, at De ønsker at udtræde af byrådet, fordi De finder  

 byrådsarbejdet uforeneligt med varetagelsen af Deres erhvervsarbejde som  

 lærer, hvilket heller ikke er imødegået af byrådet.
Uanset at De i vidt  

 omfang har fået Deres lærerskema tilrettelagt efter Deres mødeaktivitet,  

 finder Indenrigsministeriet efter omstændighederne, at De har rimelig grund  

 til at ønske Dem fritaget for hvervet som byrådsmedlem, for at De på  

 tilfredsstillende måde kan varetage Deres arbejde som lærer.
 Indenrigsministeriet meddeler Dem derfor tilladelse til med øjeblikkelig  

 virkning at udtræde af Mariager Byråd, jf. § 34 b, stk. 2, i lov om kommunale  

 valg.
 Mariager Byråd, Tilsynsrådet for Århus Amt og Undervisnings- og  

 Forskningsministeriet har modtaget kopi af denne skrivelse.
Med venlig hilsen Thor Pedersen / Emil le Maire (*) I den tidligere valglov var bestemmelsen i § 34 b.
 Indenrigsministeriets afgørelser og udtalelser om kommunale forhold 1989  

 8.1.
