Nr LSF 231 Forslag til Lov om ændring af lov om arbejdstilbud til ledige (Ændring af  

 revisionsbestemmelse og udvidet ret til arbejdstilbud) Fremsat af arbejdsministeren (Henning Dyremose) den 29. april 1987 § 1 I lov om arbejdstilbud til ledige, jf. lovbekendtgørelse nr. 535 af 21. november 1985, som ændret ved § 17 i lov nr. 948 af 23.
 december 1986, foretages følgende ændringer:
 1. I § 9, stk. 1, indsættes som nr. 4:
 »4. ledige, som har afsluttet seneste arbejdstilbud inden den 1.
juli 1986.« 2. I § 9 efter stk. 1 indsættes som nyt stykke:
»Stk. 2. Tilbud efter stk. 1, nr. 4, skal så vidt muligt gives, før den ledige vil modtage dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud skal gives.« Stk. 2 bliver herefter stk. 3.
 3. I § 16 ændres »1986-87« til: »1987-88«.
§ 2 Loven træder i kraft dagen efter bekendtgørelsen i Lovtidende.
Oprindeligt fremsat lovforslag § 1 I lov om arbejdstilbud til ledige, jf. lovbekendtgørelse nr. 535 af 21. november 1985, som ændret ved § 17 i lov nr. 948 af 23.
 december 1986, foretages følgende ændring:
 1. I § 9, stk. 1, indsættes som nr. 4:
 »4. ledige, som har afsluttet seneste arbejdstilbud inden den 1.
juli 1986.« 2. I § 9 efter stk. 1 indsættes som nyt stykke:
»Stk. 2. Tilbud efter stk. 1, nr. 4, skal så vidt muligt gives, før den ledige vil modtage dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud skal gives.« Stk. 2 bliver herefter stk. 3.
 3. I § 16 ændres »1986-87« til »1987-88«.
§ 2 Loven træder i kraft dagen efter bekendtgørelse i Lovtidende.
BEMÆRKNINGER TIL LOVFORSLAGET ALMINDELIGE BEMÆRKNINGER Lov om arbejdstilbud til ledige er senest bekendtgjort ved lovbekendtgørelse nr. 535 af 21. november 1985 med de ændringer, der følger af lov nr. 291 af 21. juni 1985 (L 109, Folketingstidende 1984-85, blad nr. 297, Folketingets Forhandlinger 4425, 10883 og 11326). Loven er senere ændret ved § 17 i lov nr. 948 af 23. december 1986.
Lovforslaget indebærer, at revisionen af loven gennemføres i folketingsåret 1987-88. Lovforslaget skal ses i sammenhæng med det samtidigt fremsatte lovforslag om ændring af lov om arbejdsformidling og arbejdsløshedsforsikring m.v. (Udskydelse af revisionen af bestemmelsen om forlænget dagpengeret).
Forpligtelsen til at revidere loven om arbejdstilbud er knyttet til indførelsen af ordningen om, at ledige, som har udnyttet første arbejdstilbud, i stedet for andet arbejdstilbud kan vælge en uddannelse med uddannelsesydelse eller begynde som selvstændige med iværksætterydelse.
Disse muligheder har været gældende siden den 1. juli 1985, og der er med henblik på at indhente erfaringer om ordningerne gennemført en spørgeskemaundersøgelse af socialforskningsinstituttet og en undersøgelse af ordningernes administration af konsulentfirmaet T.
Bak-Jensen.
Videre har arbejdsdirektoratet udarbejdet en registerundersøgelse, der omfatter en bearbejdning af statistisk materiale om de ledige.
Disse omfattende undersøgelser forelå færdige til offentliggørelse i begyndelsen af februar 1987.
Med henblik på at sikre rimelig tid til at overveje, hvorledes ordningerne med uddannelsesydelse og iværksætterydelse kan revideres til gavn for de ledige, har regeringen og Det Radikale Venstre aftalt, at lovrevisionen af ordningen først skal gennemføres i folketingssamlingen 1987-88.
 Den indgåede aftale er medtaget som bilag 2 til lovforslaget.
Regeringen og Det Radikale Venstre er enige om, at gennemførelsen af revisionen i folketingssamlingen i 1987-88 ikke må stille de ledige i en usikker situation.
Det foreslås derfor, at ledige, som har afsluttet seneste arbejdstilbud inden den 1. juli 1986, og som efter lovens § 9, stk. 1, 1. pkt., ikke har ret til et nyt arbejdstilbud, skal have tilbud om endnu et arbejdstilbud.
Dette ekstra arbejdstilbud vil bevirke, at disse ledige herved optjener timer til at opfylde arbejdskravet i §§ 55 og 72 i lov om arbejdsformidling og arbejdsløshedsforsikring m.v.
De vil derfor herefter være berettiget til normale dagpenge, og eventuel overgang til forlængede dagpenge - lov om arbejdsformidling og arbejdsløshedsforsikring m.v. § 51 a, stk. 2, - vil for disse personer først kunne blive aktuelt i 1991 eller senere.
Ledige, som har afsluttet arbejdstilbud den 1. juli 1986 eller senere, vil ligeledes tidligst kunne komme på forlængede dagpenge efter den 1. januar 1989.
Det ekstra arbejdstilbud til ledige, som har afsluttet seneste arbejdstilbud inden den 1. juli 1986, sikrer således, at ledige først vil komme på forlængede dagpenge den 1. januar 1989 eller senere, hvor lovrevisionen vil være gennemført.
Ledige, som under et arbejdstilbud ikke har optjent timer nok til at opfylde arbejdskravet i §§ 55 og 72 i lov om arbejdsformidling og arbejdsløshedsforsikring m.v., ville før de i 1985 gennemførte ændringer ikke være berettiget til dagpenge, men eventuelt være berettiget til hjælp efter bistandsloven.
Ved lovændringen i 1985 forbedredes disse lediges situation, idet de nu er berettiget til forlængede dagpenge.
Disse ledige vil derfor ikke være berettiget til et ekstra arbejdstilbud.
ADMINISTRATIVE KONSEKVENSER Tilbuddet om et ekstra arbejdstilbud forudsættes administreret ved, at arbejdsløshedskassen i god tid, inden den ledige kan komme på forlængede dagpenge, indberetter den ledige til arbejdsformidlingen, der herefter efter sædvanlig praksis vil give den ledige et arbejdstilbud primært i den private sektor eller hos staten, i en kommune eller i en amtskommune.
Arbejdsdirektoratet har skønnet, at arbejdsløshedskassernes indberetning bør ske ca. 5 måneder før tidspunktet for forlængede dagpenge.
De nærmere regler om indberetningstidspunktet vil blive fastsat af arbejdsministeren.
Med henblik på at øge udbuddet af arbejdstilbud i den private sektor, der erfaringsmæssigt giver den bedste beskæftigelseseffekt, vil der blive iværksat en kampagne for at få flere arbejdstilbud fra private arbejdsgivere.
Forpligtelsen til at give et ekstra arbejdstilbud til disse grupper af ledige vil forøge det antal arbejdstilbud, arbejdsformidlingen skal give.
Regeringen agter i løbet af sommeren inden for gældende rammer at tage initiativ til foranstaltninger til gavn for de langtidsledige.
Der vil i denne forbindelse samlet blive taget stilling til konsekvenserne for arbejdsformidlingen.
Af tidsmæssige grunde har det ikke været muligt for arbejdsdirektoratet at indhente en udtalelse fra landsarbejdsnævnet, hvis bemærkninger til forslaget vil blive fremsendt til Folketingets arbejdsmarkedsudvalg.
ØKONOMISKE KONSEKVENSER Det er på nuværende vanskeligt at give et eksakt skøn over meromkostningerne i forbindelse med det ekstra arbejdstilbud.
Regeringen og Det Radikale Venstre er enige om i fællesskab at anvise finansieringen af meromkostningerne i 1988 ved det ekstraordinære arbejdstilbud.
Finansieringsmetoden vil bl.a.
afhænge af den ekstraordinære tilgang og det heraf afledede meromkostningsniveau.
BEMÆRKNINGER TIL LOVFORSLAGETS ENKELTE BESTEMMELSER Til § 1 TIL NR. 1 Forslaget betyder, at uanset at det i lovens § 9, stk. 1, 1. pkt., er bestemt, at ledige, som har haft et arbejdstilbud, ikke har ret til et nyt arbejdstilbud, vil ledige, som har afsluttet seneste arbejdstilbud inden den 1. juli 1986, få et ekstra arbejdstilbud.
Ledige, som har afsluttet sidste arbejdstilbud inden den 1. juli 1985, og som er omfattet af § 3 i lov nr. 291 af 21. juni 1985 - de såkaldte overgangspersoner - er også berettiget til ekstra arbejdstilbud.
 Der er - bortset fra de særlige bestemmelser i lovforslagets § 1, nr.
2, 1. pkt., samt de regler, som fastsættes efter denne bestemmelses 2. pkt. - tale om et normalt arbejdstilbud.
Dette betyder bl.a., at den ledige efter gennemført arbejdstilbud vil være berettiget til uddannelses- eller iværksætterydelse.
Ledige, som uden rimelig grund har afbrudt et arbejdstilbud eller som har afslået et arbejdstilbud, har ikke krav på et ekstra arbejdstilbud.
TIL NR. 2 Det ekstra arbejdstilbud skal så vidt muligt gives, før den ledige vil modtage dagpenge efter § 51 a, stk. 2, i lov om arbejdsformidling og arbejdsløshedsforsikring m.v. (forlængede dagpenge).
 Det følger af de almindelige bestemmelser i lovens § 9, stk. 1, 2.
pkt., nr. 3, at ledige, som på grund af andet arbejde end arbejdstilbud bevarer eller generhverver dagpengeretten efter §§ 55 og 72 i lov om arbejdsformidling og arbejdsløshedsforsikring m.v., ikke skal have ekstra arbejdstilbud.
Det samme gælder ledige, der er fyldt 55 år (lovens § 9, stk. 1, 2. pkt., nr. 2), og ledige, som er omfattet af bestemmelsen om arbejds- og uddannelsestilbud til unge (lovens § 9, stk. 1, 2. pkt., nr. 2).
Ordningen med det ekstra arbejdstilbud forudsættes administreret således, at arbejdsløshedskassen, ca. 5 måneder før den ledige kan komme på forlængede dagpenge, indberetter den ledige til arbejdsformidlingen, der herefter ifølge arbejdsdirektoratet har passende tid til at give den ledige et rimeligt arbejdstilbud.
 Dette er ikke i alle tilfælde muligt.
F.eks. kan en selvstændig med iværksætterydelse, der ønsker at holde op, selv afgøre, hvornår dette skal ske.
Arbejdsløshedskassen har derfor ikke mulighed for at foretage en indberetning til arbejdsformidlingen, før den ledige har givet de fornødne oplysninger til arbejdsløshedskassen.
Først på dette tidspunkt kan arbejdsformidlingen informeres.
Da arbejdsformidlingen skal have en passende tid til at finde et arbejdstilbud, kan der efter gældende regler, mens den ledige afventer et ekstra arbejdstilbud, forekomme en periode, hvor vedkommende er berettiget til forlængede dagpenge.
Det samme kan forekomme, hvor en ledig benytter sin mulighed for at uddanne sig med uddannelsesydelse, f.eks. hvis uddannelsen først ophører meget kort før - eventuelt dagen før - den ledige efter gældende regler bliver berettiget til forlængede dagpenge.
Det samtidigt fremsatte lovforslag om ændring af lov om arbejdsformidling og arbejdsløshedsforsikring m.v. (Udskydelse af revisionen af bestemmelsen om forlænget dagpengeret) bevirker dog, at den ledige vil være berettiget til dagpenge på normalt niveau, indtil arbejdsformidlingen har givet et arbejdstilbud og dette påbegyndes eller medlemmet afslår et rimeligt arbejdstilbud.
I disse tilfælde vil arbejdsformidlingen give den ledige et rimeligt arbejdstilbud senest 3 måneder efter, at den ledige får udbetalt arbejdsløshedsdagpenge efter § 1 i det førnævnte lovforslag.
De nærmere regler om arbejdsløshedskassens pligt til indberetning til arbejdsformidlingen og arbejdsformidlingens pligt til at give den ledige arbejdstilbud vil blive fastsat af arbejdsministeren.
TIL NR. 3 Der henvises til de almindelige bemærkninger.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget 1. I § 9, stk. 1, indsættes som nr. 4:
 »4. ledige, som har afsluttet seneste arbejdstilbud inden den 1.
juli 1986.« 2. I § 9 efter stk. 1 indsættes som nyt stykke:
»Stk. 2. Tilbud efter stk. 1, nr. 4, skal så vidt muligt gives, før den ledige vil modtage dagpenge efter § 51 a, stk. 2, i lov om arbejdsformidling og arbejdsløshedsforsikring m.v.
Arbejdsministeren fastsætter nærmere regler om arbejdsløshedskassers indberetning til arbejdsformidlingen og om, hvornår tilbud skal gives.« Stk. 2 bliver herefter stk. 3.
--/ § 9. Ledige, der har haft et arbejdstilbud eller har fået en  

 uddannelsesydelse efter den foranstående bestemmelse, har ikke krav på et nyt  

 arbejdstilbud, men har ret til en uddannelsesydelse efter § 10 eller en  

 iværksætterydelse efter § 11. Dette gælder dog ikke 1. ledige, som har ret  

 til arbejdstilbud efter § 1, stk. 2, eller § 8, stk. 4-5, 2. ledige, der er  

 fyldt 55 år ved ophøret af et tidligere arbejdstilbud.
Disse ledige kan dog i  

 stedet for et arbejdstilbud vælge en uddannelsesydelse efter § 10 eller en  

 iværksætterydelse efter § 11, hvis uddannelsen eller den selvstændige  

 virksomhed påbegyndes, inden den ledige fylder 60 år, 3. ledige, der på  

 grundlag af andet arbejde end arbejdstilbud bevarer eller generhverver  

 dagpengeretten, jf. §§ 55 og 72 i lov om arbejdsformidling og  

 arbejdsløshedsforsikring m.v.
 Stk. 2. Ledige, der har afslået et rimeligt arbejdstilbud eller er ophørt  

 med dette af grunde, der kan tilregnes dem selv, har ikke krav på  

 uddannelsesydelse eller iværksætterydelse.
/-- 3. I § 16 ændres »1986-87« til »1987-88«.
--/ § 16. Forslag om revision af loven fremsættes for Folketinget i  

 folketingsåret 1986-87.
/-- Bilag 2 Aftale om revision af ordningerne med uddannelses- og iværksætterydelse Regeringen og Det Radikale Venstre stod bag gennembruddet i beskæftigelsespolitikken, som indførelsen af ordningerne med uddannelses- og iværksætterydelse til langtidsledige er udtryk for.
Regeringen og Det Radikale Venstre finder det derfor naturligt at tage et fælles ansvar for revisionen af ordningerne.
Regeringen og Det Radikale Venstre er enige om at fastholde den nye perspektivrige linie, der blev lagt i beskæftigelsespolitikken med indførelse af ordningerne med uddannelses- og iværksætterydelse.
Disse ordninger har vist sig at være en gevinst for de ledige, som benytter ordningerne, men det er beklageligt, at ikke flere langtidsledige har taget imod tilbuddene.
Formålet med revisionen skal være at medvirke til, at langt flere langtidsledige tager imod tilbuddene for derved kraftigt at øge deres chancer for igen at opnå fast tilknytning til arbejdsmarkedet.
Det er vigtigt, at revisionen forberedes grundigt; der skal være ordentlig tid til en politisk vurdering og afklaring af, hvorledes de positive elementer i ordningerne kan benyttes til at mindske de mindre heldige erfaringer.
Regeringen og Det Radikale Venstre er derfor enige om, at fremsættelse af revisionsforslag udskydes til folketingsåret 1987-88, således at der bliver mulighed for en grundig offentlig debat om disse meget vigtige ordninger.
Regeringen og Det Radikale Venstre vil leve op til deres fælles forpligtelse til at videreføre og forbedre ordningerne til gavn for de ledige, og der er mellem parterne enighed om at stile imod, at sigtelinierne i revisionen præsenteres i forbindelse med åbningen af Folketinget i oktober dette år.
 En del forbedringer kan gennemføres inden for de gældende lovrammer.
På baggrund af den nu indgåede aftale agter regeringen inden for gældende rammer snarest muligt at styrke indsatsen for de langtidsledige.
Der stiles imod en hurtig afklaring, således at initiativerne kan sættes i værk i løbet af sommeren.
Regeringen og Det Radikale Venstre er klar over, at mange lediges situation er afhængig af revisionsovervejelserne.
For ikke at stille disse grupper i en usikker situation er der enighed om, at der skal gives nyt arbejdstilbud til ledige, som har gennemført et arbejdstilbud og som, inden revisionen er gennemført, kan komme på forlængede dagpenge.
Dette sker ved, at ledige, som har afsluttet seneste arbejdstilbud inden den 1. juli 1986 uanset bestemmelsen om kun et arbejdstilbud, vil få endnu et arbejdstilbud.
Der vil i denne forbindelse via en informationskampagne blive gjort en ekstra indsats for, at flere langtidsledige kan få arbejdstilbud i den private sektor, hvor beskæftigelseseffekten for de ledige erfaringsmæssigt er størst.
Det er på nuværende tidspunkt vanskeligt at give et eksakt skøn over meromkostningerne i forbindelse med det ekstra arbejdstilbud.
Regeringen og Det Radikale Venstre er enige om i fællesskab at anvise finansieringen af meromkostningerne i 1988 ved det ekstraordinære arbejdstilbud.
Finansieringsmetoden vil bl.a.
afhænge af den ekstraordinære tilgang og det deraf afledede meromkostningsniveau.
Ved indførelsen af forlængede dagpenge i 1985 blev nogle ledige stillet bedre end før.
Det er de ledige, som ikke under et arbejdstilbud arbejdede længe nok til at opfylde de almindelige betingelser for at få udbetalt dagpenge.
Disse ledige var før ændringen henvist til bistandshjælp, medens de nu kan få forlængede dagpenge, og parterne er derfor enige om, at disse ledige ikke skal omfattes af aftalen om nyt arbejdstilbud.
