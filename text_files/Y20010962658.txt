 Spørgsmålet var herefter, om en kommune på andet  

 grundlag lovligt kunne udtale sig vejledende om sin fortolkning af  

 deklarationen.
 Efter forvaltningslovens § 7, stk. 1, skal en forvaltningsmyndighed i  

 afgørelsessager i fornødent omfang yde vejledning og bistand  

 til personer, der retter henvendelse om spørgsmål inden for  

 myndighedens sagsområde.
 Det følger desuden forudsætningsvis af principperne for god  

 forvaltningsskik, at en myndighed efter omstændighederne er berettiget  

 til at afgive vejledende udtalelser i forbindelse med udøvelse af den  

 faktiske forvaltningsvirksomhed, som myndigheden foretager.
I den konkrete sag var kommunens vejledende udtalelse ikke fremkommet som  

 led i en afgørelsessag inden for kommunens sagsområde, ligesom  

 udtalelsen ikke relaterede sig til faktisk forvaltningsvirksomhed, som  

 kommunen var i færd med at udøve.
Indenrigsministeriet fandt  

 derfor ikke, at den vejledende udtalelse havde hjemmel i forvaltningslovens §  

 7 eller i øvrigt måtte anses for berettiget som led i kommunens  

 ønske om ikke at tilsidesætte principperne for god  

 forvaltningsskik.
Udtalt, at det ikke kan antages, at det er en generel forudsætning  

 for, at en kommune lovligt kan afgive udtalelse om retsstillingen i en  

 konkret sammenhæng, at kommunen hermed varetager et specifikt  

 offentligt formål.
Dette gælder også uden for de  

 områder, hvor kommunen enten har pligt til at afgive en udtalelse i  

 medfør af forvaltningslovens § 7, eller dog til opfyldelse af  

 principperne om god forvaltningsskik er berettiget til at gøre dette.  

 Blot er det naturligvis en forudsætning, at kommunen ikke afgiver den  

 pågældende udtalelse med henblik på at forfølge et  

 usagligt formål.
På den anden side er det en forudsætning for, at en kommune  

 kan afgive en vejledende udtalelse om retsstillingen uden for de  

 tilfælde, hvor dette sker til opfyldelse af forvaltningslovens § 7  

 eller principperne for god forvaltningsskik, at kommunen har en vis  

 tilknytning til det pågældende spørgsmål.
Det kan  

 følgelig ikke antages, at en kommune kan udtale sig vejledende om  

 ethvert retligt spørgsmål, blot fordi den bliver anmodet herom.  

 Således bevirker almindelige opgavefordelingsprincipper, at en kommune  

 i almindelighed ikke vil være berettiget til at udtale sig om  

 forståelsen af retsregler, der henhører under en anden offentlig  

 myndighed, ligesom en kommune ikke vil være berettiget til at afgive  

 udtalelser om anvendelsen af sådanne regler i en konkret sag.
Endvidere  

 indebærer afgrænsningen over for den private sektor, at det som  

 udgangspunkt må antages at falde uden for kommunalfuldmagtsreglerne at  

 afgive vejledende udtalelser om privatretlige spørgsmål, som  

 kommunen ikke er involveret i.
 I den konkrete sag havde kommunen en sådan tilknytning til  

 spørgsmålet om forståelsen af deklarationens indhold, at  

 kommunen lovligt kunne udtale sig vejledende herom.
Ministeriet lagde herved blandt andet vægt på, at kommunen var  

 indsat som påtaleberettiget i den deklaration, der var tinglyst  

 på den i sagen omhandlede ejendom, og at kommunen i forbindelse med  

 overvejelserne, om kommunen burde udnytte sin påtaleret, havde  

 måttet undersøge deklarationens indhold.
Ministeriet lagde  

 endvidere blandt andet vægt på, at kommunalbestyrelsen i  

 medfør af (nu) planlovens § 42, stk. 1 havde givet samtykke til, at  

 deklarationen blev stiftet på ejendommen, og at kommunen ved sin  

 godkendelse af deklarationen har skullet tage stilling til deklarationens  

 indhold.
 Indenrigsministeriet fandt ikke grundlag for at antage, at kommunens  

 vejledende udtalelse var begrundet i et usagligt ønske om at  

 bistå den ene part fremfor den anden i den privatretlige tvist.  

 Ministeriet fandt heller ikke grundlag for at antage, at kommunen havde  

 begået magtfordrejning i relation til udformningen af indholdet af  

 udtalelsen.
Sammenfattende udtalt, at kommunen lovligt kunne udtale sig vejledende om  

 sin forståelse af den i sagen omhandlede deklaration, og at kommunen  

 ikke i den forbindelse havde tilsidesat offentligretlige  

 grundsætninger, der omfattes af de kommunale tilsynsmyndigheders  

 kompetence.
Ministeriet fandt herefter ikke, at tilsynsrådet havde  

 givet udtryk for en fejlagtig retsopfattelse vedrørende kommunens  

 dispositioner i forbindelse med rådets udtalelse.
(Indenrigsministeriets brev af 12. oktober 2001 til en borger - 2. k.kt.  

 j.nr. 2000/11122/300-1) Udtalelse afgivet af Indenrigs- og  

 Sundhedsministeriet om lovligheden af, at en kommune udtaler sig vejledende  

 om fortolkningen af en privatretlig deklaration Ved brev af 19. april 2000 har Grundejerforeningen "Udsigten" ved  

 bestyrelsesmedlem X anmodet Indenrigsministeriet om at tage stilling til  

 Tilsynsrådet for Vestsjællands Amts udtalelse af 9. marts 2000  

 vedrørende lovligheden af, at Gørlev Kommune har udtalt sig  

 vejledende om fortolkningen af en privatretlig deklaration.
 Grundejerforeningen har i den forbindelse gjort gældende, at  

 Gørlev Kommune har blandet sig i en privatretlig tvist mellem  

 foreningen og et af foreningens medlemmer, og at kommunen i den forbindelse  

 har varetaget et usagligt hensyn ved at udtale sig om sin forståelse af  

 deklarationen til fordel for det pågældende foreningsmedlem.
 Indenrigsministeriet har nu afsluttet behandlingen af sagen, og  

 ministeriet finder ikke, at Gørlev Kommune varetog et usagligt hensyn,  

 da kommunen udtalte sig vejledende om sin forståelse af den i sagen  

 omhandlede deklaration.
Indenrigsministeriet skal beklage, at det ikke har været muligt at  

 besvare Deres henvendelse tidligere.
Det skyldes, at der har været og  

 for tiden er et meget stort antal sager til behandling i ministeriet.
 Her følger først en gennemgang af sagens baggrund og  

 derefter en nærmere begrundelse for Indenrigsministeriets  

 opfattelse.
 Sagens baggrund:
Det fremgår af sagen, at der i 1979 tinglystes en deklaration  

 på matr.nr.
A, Drøsselbjerg by, Drøsselbjerg.
Af  

 deklarationen fremgår bl.a. følgende:
"Undertegnede ejer af ejendommen matr.nr.
A, Drøsselbjerg by,  

 Drøsselbjerg, meddeler herved med virkning for mig og  

 efterfølgende ejere af ejendommen, færdselsret over min  

 ejendom...
Kun medlemmer af grundejerforeningen "Udsigten", disses hustande,  

 gæster eller personer til hvem de for kortere eller længere tid  

 overdrager brugsretten til deres ejendom, er berettiget til at færdes  

 på arealet.
Færdslen må kun foregå til fods, dog kan  

 grundejerforeningen "Udsigten" udfærdige regulativ, hvorefter  

 lejlighedsvis transport af både på trailer eller lignende kan  

 tillades, dog må færdslen ingensinde foregå med motoriseret  

 køretøj. ...
 Påtaleretten tilkommer grundejerforeningen "Udsigten" og  

 Gørlev Kommune. ...
Idet tilvejebringelse af lokalplan om forholdet ikke er  

 påkrævet, meddeler Gørlev kommunalbestyrelse herved  

 samtykke til tinglysning af nærværende dokument." Af grundejerforeningens ordensreglement fremgår § 10 fremgår  

 bl.a. følgende:
 "Den i ovennævnte anførte færdselsret omhandler:  

 ...
b.
Opholdsret som beskrevet nedenfor ...
Ad.
Opholdsret:
 (1) Opholdsretten omfatter kun arealet syd for "hulvejen" - og  

 således ikke stien (adgangsarealet) fra Strandtoften og til den  

 østlige del af "hulvejen".
 (2) Opholdsretten på nævnte areal omfatter:
(a) Ophold af kortere varighed samt (b) Midlertidig henlægning af både fra 1/4 - 1/10 Ad.
Ophold af kortere varighed:
 Omfatter ikke "Picnic-lignende" ophold, anvendelse som legeplads,  

 teltslagning og lignende.
Ad.
Oplægning af både:
 ((1)) Oplægning må kun foretages efter forud indhentet  

 tilladelse fra bestyrelsen.
((2)) Klargøring, reparation og vedligeholdelse af både og  

 tilhørende materiel og udstyr må ingensinde finde sted på  

 omhandlede areal." Ejeren af matr.nr.
A, Drøsselbjerg by, Drøsselbjerg,  

 anmodede i 1998 Gørlev Kommune om at oplyse, om det var kommunens  

 opfattelse, at grundejerforeningens ordensreglement var i overensstemmelse  

 med den deklaration, der var tinglyst på ejendommen.
 Ved brev af 21. oktober 1998 til grundejerforeningen meddelte  

 Gørlev Kommune herefter følgende:
"Som påtaleberettiget overfor deklarationen må vi gøre  

 opmærksom på, at ordensreglementets pkt. 10-b er i strid med  

 deklarationen, som fastsætter, at der kun er færdselsret over  

 ejendommen.
Der er ingen opholdsret eller ret til at oplægge både  

 på ejendommen.
 Grundejerforeningen anmodes derfor om at ændre ordensreglementet,  

 så det ikke strider mod tinglyst deklaration, samt at meddele  

 grundejerforeningens medlemmer dette.
Deres udtalelse til sagen imødeses." Gørlev Kommune afholdt herefter den 30. november 1999 et  

 møde med grundejerforeningen om sagen.
Af et mødereferatet, som  

 er udfærdiget af medlem af grundejerforeningen X, fremgår bl.a.,  

 at Gørlev Kommune skulle have udtalt, at baggrunden for, at man havde  

 skrevet til foreningen var, at kommunen i almindelighed besvarede  

 henvendelser fra borgerne, og at kommunen i henhold til deklarationen  

 på ejendommen var påtaleberettiget med hensyn til  

 færdselsretten over grunden.
Gørlev Kommune skulle endvidere  

 have tilkendegivet, at udtalelsen ikke var båret af almene interesser,  

 men alene støttede sig på den nævnte påtaleret.
Grundejerforeningen anmodede herefter ved brev af 22. september 1999  

 Tilsynsrådet for Vestsjællands Amt om at tage stilling til  

 lovligheden af kommunens anmodning.
Foreningen anførte i den  

 forbindelse bl.a., at kommunen havde oplyst, at påbuddet ikke var  

 begrundet i almene interesser, men alene skyldtes, at grundejeren havde  

 anmodet kommunen om en udtalelse, at kommunen ikke havde kunnet bruge sin  

 påtaleret til at sikre en enkelt grundejers privatretlige interesser,  

 at kommunen havde varetaget uvedkommende, ulovlige hensyn, og at  

 påbuddet derfor var ulovligt.
 Ved brev af 25. oktober 1999 fremsendte Gørlev Kommunen en  

 udtalelse til tilsynsrådet vedrørende grundejerforeningens  

 henvendelse, hvori kommunen anførte følgende:
 "Som påtaleberettiget sammen med Grundejerforeningen Udsigten  

 på deklaration på ejendommen matr.nr. 11-bi Drøsselbjerg  

 by, Drøsselbjerg, er Gørlev Kommune blevet gjort  

 opmærksom på, at Grundejerforeningen Udsigten har givet  

 foreningens medlemmer nogle rettigheder, som ikke er tinglyst på  

 ovennævnte ejendom.
Vi har ikke påbudt grundejerforeningen at ændre  

 ordensreglementet, men kun anmodet dem om at bringe dette i orden i forhold  

 til deklarationen.
Vi har samtidig anmodet grundejerforeningen om en  

 udtalelse omkring forholdet, men aldrig fået svar på dette.
Vores holdning til sagen er, at grundejerforeningen ikke på privat  

 ejendom kan give andre opholdstilladelse og tilladelse til oplægning af  

 både uden ejers samtykke." Grundejerforeningen kommenterede Gørlev Kommunes høringssvar  

 ved brev af 11. december 1999, hvor foreningen bl.a. anførte, at  

 kommunen fortsat ikke havde angivet, hvilke saglige hensyn der kunne begrunde  

 udtalelsen.
Det måtte på den baggrund efter foreningens  

 opfattelse kunne lægges til grund, at kommunens indgriben var begrundet  

 i uvedkommende hensyn.
Ved brev af 23. december 1999 til tilsynsrådet fremsendte  

 Gørlev Kommune endvidere en række supplerende  

 bemærkninger.
Af kommunens brev fremgik bl.a. følgende:
"Ejer af ejendommen matr.nr.
A Drøsselbjerg by,  

 Drøsselbjerg, har anmodet Gørlev kommune, som  

 påtaleberettiget på tinglyst deklaration, om en definering af den  

 i deklarationen angivne færdselsret på ejendommen.
 Denne henvendelse skyldtes, at ejer i forbindelse med medlemskab af  

 Grundejerforeningen fik udleveret "Ordensreglement" for Grundejerforeningens  

 medlemmer.
 I dette ordensreglement har Grundejerforeningen i §8 henvist til den  

 tinglyste deklaration på ejendommen og defineret færdselsret til  

 også at være opholdsret.
 Vi er af den opfattelse, at dette ordensreglements §10 er et appendiks til  

 deklarationen og derfor bliver omfattet af kommunens påtaleret.
Samtidig vurderer vi at ordensreglementets § 10 b, er en  

 rådighedsindskrænkning af privat ejendom og derfor burde  

 være indført i en tinglyst deklaration på ejendommen.
En  

 sådan deklaration skulle jfr. lov om planlægning § 42, godkendes  

 af Gørlev kommune." Tilsynsrådet for Vestsjællands Amt udtalte ved brev af 9.  

 marts 2000 bl.a. følgende:
 "Tilsynsrådet kan alene udtale sig om de situationer, hvor kommunen  

 har handlet som kommune og dermed i henhold til offentligretlig lovgivning.  

 Derimod kan rådet ikke forholde sig til situationer, hvor kommunen  

 handler privatretligt, hvilket vil sige i henhold til regler, som  

 gælder både for private og for offentlige myndigheder.
 For så vidt angår den konkrete sag er det tilsynsrådets  

 opfattelse, at det falder uden for de grænser, der gælder for  

 lovlig myndighedsudøvelse at træffe en egentlig afgørelse  

 om forståelse af den omhandlede deklaration og det udfærdigede  

 ordensreglement.
 Efter rådets opfattelse er der tale om en privatretlig tvist, som i  

 givet fald må afgøres via domstolene. ...
Dog finder rådet ikke grundlag for at anfægte lovligheden af  

 kommunens ret til som privatretlig retssubjekt at afgive vejledende  

 udtalelser om, hvorledes deklarationer og ordensreglementer efter kommunens  

 opfattelse skal fortolkes.
Herunder kan kommunen lovligt tilkendegive som sin  

 opfattelse, at ordensreglement går ud over den ret, som deklarationen  

 giver grundejerforeningen.
Da kommunens udtalelse ikke kan anses for udtryk for kommunens  

 stillingtagen til den offentligretlig lovgivning, som rådet skal  

 påse overholdt, finder rådet ikke grundlag for på det  

 foreliggende at foretage sig videre i sagen." Ved brev af 19. april 2000 anmodede bestyrelsesmedlem X på vegne af  

 grundejerforeningen Indenrigsministeriet om at tage stilling til  

 tilsynsrådet udtalelse.
Foreningen gentog i den forbindelse de  

 synspunkter, som den havde fremført for tilsynsrådet.
Herudover  

 anførte foreningen, at Gørlev Kommune var lige så lidt  

 beføjet til at komme med en vejledende udtalelse som med en egentlig  

 afgørelse.
Endelig fremhævede foreningen, at det måtte  

 være uden betydning for tilsynsmyndighedernes kompetence, om en kommune  

 varetager uvedkommende hensyn i forbindelse med offentligretlig lovgivning  

 eller i forbindelse med privatretlige tvister.
 Indenrigsministeriet anmodede ved brev af 28. april 2000  

 Tilsynsrådet for Vestsjællands Amt om en udtalelse  

 vedrørende foreningens henvendelse til ministeriet.
 Ved brev af 15. juni 2000 til Indenrigsministeriet fremsendte  

 tilsynsrådet et notat, hvori rådet nærmere redegjorde for  

 sin retsopfattelse:
 "Tilsynsrådet er enigt i, at magtfordrejning også kan  

 foreligge i relation til kommunal virksomhed af privatretlig karakter.
Det centrale i sagen synes herefter at være karakteren af kommunens  

 udtalelse om færdselsretten.
At karakterisere den som udelukkende  

 afgivet på privatretligt grundlag er nok en forenkling, som imidlertid  

 må forklares ved, at tilsynsrådet har hæftet sig ved, at  

 kommunen var påtaleberettiget i henhold til et privatretligt  

 dokument.
Tilsynsrådet må derimod fastholde, at det ikke er usagligt, at  

 kommunen tilkendegiver en retsopfattelse om færdselsforhold inden for  

 kommunens område, og det uanset om retsopfattelsen bygger på  

 fortolkning af lovbestemmelser eller privatretlige dokumenter.  

 Kommunalbestyrelsens mangfoldige opgaver med hensyn til veje og  

 samfærdsel gør kommunen til et naturligt sted at henvende sig,  

 når en borger ønsker vejledning om rettigheder og forpligtelser  

 inden for dette område.
Kommunens beføjelser kan ikke antages at  

 være begrænset til områder, hvor kommunalbestyrelsen har  

 formelle kompetencer i henhold til skreven ret.
Når kommunen udtaler  

 sig uden henvisning til sådanne kompetencer, må hjemmelen hertil  

 søges enten i almindelige kommunalretlige regler eller  

 kommunalbestyrelsens beføjelser som privatretlige retssubjekt (f.eks.  

 grundejer eller påtaleberettiget i henhold til et privatretligt  

 dokument).
Den omstændighed, at kommunens retsopfattelse fremtræder som  

 en stillingtagen til en konflikt mellem private borgere, kan ikke fratage  

 kommunen retten til at udtale sin retsopfattelse eller karakteriseres som et  

 usagligt hensyn, altså et hensyn som ikke er begrundet i kommunens  

 interesse i, hvorledes samfærdselsforholdene i kommunen afvikles.
Der  

 er ingen oplysninger i sagen, der tyder på, at kommunens retsopfattelse  

 er påvirket af hensyn der ligger uden for det  

 samfærdselsmæssige, f. eks. hensyn, som også kunne have  

 begrundet inhabilitet." Ved brev af 1. august 2000 til Indenrigsministeriet fastholdt X på  

 vegne af Grundejerforeningen "Udsigten" de tidligere fremførte  

 synspunkter.
 Indenrigsministeriets anmodede ved brev af 14. september 2000  

 Miljø- og Energiministeriet om en vejledende udtalelse om, hvorvidt  

 ministeriets lovgivning regulerer en kommunalbestyrelses påtaleret i  

 henhold til en servitut som i den konkrete sag, og om kommunens anmodning til  

 grundejerforeningen havde hjemmel i eller var i strid med ministeriets  

 lovgivning, herunder planlovens §§ 42 og 43.
 Ved brev af 26. september 2000 udtalte Miljø- og Energiministeriets  

 Landsplanafdeling, at Gørlev Kommunes anmodning om ændring af  

 grundejerforeningens ordensreglement efter Landsplanafdelingens opfattelse  

 hverken er hjemlet i eller i strid med bestemmelserne om servitutter i  

 planloven.
 Indenrigsministeriets udtalelse:
 1. Indenrigsministeriet er ikke en almindelig klageinstans i forhold  

 til tilsynsrådene, men ministeriet fører tilsyn med, at  

 tilsynsrådene ikke tilsidesætter lovgivningen, og at  

 tilsynsrådenes udtalelser ikke er udtryk for en urigtig retsopfattelse  

 eller hviler på et urigtigt faktisk grundlag, jf. § 61 a i lov om  

 kommunernes styrelse (lovbekendtgørelse nr. 629 af 29. juni 2001).
Det tilsyn, som tilsynsrådene udøver over for kommunerne, er  

 et retligt tilsyn.
Tilsynet omfatter kun spørgsmål om, hvorvidt  

 der er sket en tilsidesættelse af lovgivningen, herunder  

 offentligretlige retsgrundsætninger, jf. § 61 i lov om kommunernes  

 styrelse.
Derimod falder det uden for tilsynets kompetence at tage stilling  

 til, om en kommune har tilsidesat god forvaltningsskik.
Det kommunale tilsyn omfatter kun lovgivning, der særligt retter sig  

 til kommunerne og offentlige myndigheder.
Tilsynsmyndighederne kan derfor  

 ikke tage stilling til spørgsmål af privatretlig karakter.
De  

 kommunale tilsynsmyndigheder kan dog i sager af i øvrigt privatretligt  

 karakter tage stilling til, om en kommune handler i overensstemmelse med  

 almindelige kommunalretlige grundsætninger og almindelige  

 offentligretlige retsgrundsætninger, herunder offentligretlige  

 grundsætninger om saglighed og lighed i forvaltningen.
 Den anførte begrænsning i tilsynsmyndighedernes kompetence  

 indebærer, at Indenrigsministeriet ikke kan tage stilling til det  

 privatretlige spørgsmål om fortolkningen af den i sagen  

 omhandlede deklaration, herunder om den vejledende udtalelse, som  

 Gørlev Kommune fremkom med, udgjorde en korrekt fortolkning af  

 deklarationen.
 Derimod falder det inden for Indenrigsministeriets kompetence efter § 61 a  

 at vurdere, om Tilsynsrådet for Vestsjællands Amt gav udtryk for  

 en korrekt retsopfattelse, da rådet i sin udtalelse af 9. marts 2000  

 som præciseret ved rådets notat af 15. juni 2000 udtalte, at  

 Gørlev Kommune lovligt havde kunnet afgive en vejledende udtalelse i  

 den konkrete sag.
 Det tilføjes, at Indenrigsministeriet har lagt til grund, at  

 Gørlev Kommune i den konkrete sag alene har afgivet en vejledende  

 udtalelse og ikke et påbud til grundejerforeningen.
 2. § 43 i Lov om planlægning (lovbekendtgørelse nr.  

 518 af 11. juni 2000, som senest ændret ved lov nr. 480 af 7. juni  

 2001) indeholder følgende bestemmelse:
§ 43. Kommunalbestyrelsen kan ved påbud eller forbud sikre  

 overholdelsen af servitutbestemmelser om forhold, hvorom der kan optages  

 bestemmelser i en lokalplan." Det følger af planlovens § 15, stk. 2, at der ville kunne optages  

 bestemmelser om de i deklarationen  omhandlede forhold i en lokalplan.
I det  

 omfang kommunalbestyrelsen i Gørlev Kommune i den konkrete situation  

 kunne have udstedt et påbud eller forbud i henhold til planlovens § 43  

 med henblik på at sikre overholdelsen af den i sagen omhandlede  

 deklaration, følger det efter Indenrigsministeriets opfattelse som det  

 mindre i det mere heraf, at kommunen i stedet kunne have udtalt sig  

 vejledende om sin forståelsen heraf.
Indenrigsministeriet har derfor  

 fundet anledning til indledningsvis at vurdere, om Gørlev Kommune -  

 med det formål, den har angivet at lægge vægt på i  

 den omhandlede sag - kunne have udstedt et påbud.
Det antages i den miljø- og naboretlige litteratur, at et  

 påbud eller forbud efter planlovens § 43 forudsætter, at der  

 foreligger en offentlig interesse i servituttens overholdelse, jf. bl.a.
Anne  

 Birte Boeck, Lov om planlægning med kommentarer, 1994, side 260,  

 Miljø- og Energiministeriets vejledning af 1996 om planloven, side  

 210, og Lars Ramhøj, Servituthåndhævelse, UfR 2001 B, side  

 176 (179).
I den omhandlede sag har Gørlev Kommune ikke anført noget  

 offentligretligt hensyn, der kunne have begrundet udstedelsen af et  

 påbud eller forbud i henhold til planlovens § 43, herunder at  

 udtalelsen skulle være begrundet i et ønske om at sikre  

 færdselsmæssige hensyn.
Indenrigsministeriet finder derfor ikke,  

 at kommunens vejledende udtalelse kan anses for berettiget i medfør af  

 denne bestemmelse.
 3. Spørgsmålet er herefter, om Gørlev Kommune  

 på et andet grundlag lovligt kunne udtale sig vejledende om sin  

 fortolkning af deklarationen, når kommunen ikke tilsigtede at fremme en  

 bestemt offentlig interesse, som omfattedes af planlovens § 43.
 3.1. Efter forvaltningslovens § 7, stk. 1, skal en  

 forvaltningsmyndighed i afgørelsessager i fornødent omfang yde  

 vejledning og bistand til personer, der retter henvendelse om  

 spørgsmål inden for myndighedens sagsområde.
Det følger desuden forudsætningsvis af principperne for god  

 forvaltningsskik, at en myndighed efter omstændighederne er berettiget  

 til at afgive vejledende udtalelser i forbindelse med udøvelse af den  

 faktiske forvaltningsvirksomhed, som myndigheden foretager.
Der henvises  

 herom til Jens Garde m.fl., Forvaltningsret Sagsbehandling, 2001, side 124,  

 Hans Gammeltoft Hansen m.fl., 1994, side 259, John Vogter, Forvaltningsloven  

 med kommentarer, 1999, side 205, og Steen Rønsholdt, Forvaltningsret,  

 2001, side 256.
 I den konkrete sag er Gørlev Kommunes vejledende udtalelse ikke  

 fremkommet som led i en afgørelsessag inden for kommunens  

 sagsområde, ligesom udtalelsen ikke relaterede sig til faktisk  

 forvaltningsvirksomhed, som kommunen var i færd med at udøve.  

 Indenrigsministeriet finder derfor ikke, at den vejledende udtalelse havde  

 hjemmel i forvaltningslovens § 7 eller i øvrigt måtte anses for  

 berettiget som led i kommunens ønske om ikke at tilsidesætte  

 principperne for god forvaltningsskik.
 3.2. Gørlev Kommune har ikke angivet, at den vejledende  

 udtalelse er afgivet med henblik på at varetage et specifikt offentligt  

 formål, herunder f.eks. af færdselsmæssig art.
Efter Indenrigsministeriets opfattelse kan det imidlertid ikke antages, at  

 det er en generel forudsætning for, at en kommune lovligt kan afgive  

 udtalelse om retsstillingen i en konkret sammenhæng, at kommunen hermed  

 varetager et specifikt offentligt formål.
Dette gælder efter  

 Indenrigsministeriets opfattelse også uden for de områder, hvor  

 kommunen enten har pligt til at afgive en udtalelse i medfør af  

 forvaltningslovens § 7, eller dog til opfyldelse af principperne om god  

 forvaltningsskik er berettiget til at gøre dette.
Blot er det  

 naturligvis en forudsætning, at kommunen ikke afgiver den  

 pågældende udtalelse med henblik på at forfølge et  

 usagligt formål.
 Ministeriet skal herved bl.a. henvise til, at Folketingets Ombudsmand i en  

 udtalelse i beretningen fra 1978, side 91 (98), har udtalt, at det normalt  

 ikke vil kunne kritiseres, at et ministerium i anledning af henvendelser fra  

 private afgiver vejledende udtalelser om, hvorledes bestemmelser i love under  

 ministeriets ressort efter ministeriets opfattelse skal forstås.  

 Ombudsmanden anførte videre, at en sådan responderende  

 virksomhed ikke kun kan angå bestemmelser, der tillægger  

 ministeriets administrerende opgaver, men også kan komme på tale  

 i tilfælde, hvor lovgivningen er af overvejende privatretlig karakter.  

 Det måtte således anses for forsvarligt, at et ministerium  

 afgiver vejledende udtalelser af sidstnævnte karakter, såfremt  

 der har vist sig et konkret og rimeligt begrundet behov for en vejledende  

 afklaring af de pågældende retsspørgsmål, og  

 udtalelsen afgives med de fornødne forbehold, herunder eventuelt med  

 henvisning til, at den endelige afgørelse af  

 fortolkningsspørgsmålet tilkommer domstolene.
 Det bemærkes i denne sammenhæng, at det er almindeligt  

 antaget, at vejledningspligten i relation til lovfortolkning kun gælder  

 i det omfang, myndighederne har afgørelseskompetence inden for det  

 pågældende område, jf. herom John Vogter, a.st., side 212.  

 Udtalelsen fra Folketingets Ombudsmand afspejler således, at en  

 forvaltningsmyndighed kan være berettiget til at afgive en vejledende  

 udtalelse om retsstillingen i en given situation, selv om dette ikke er  

 nødvendigt for at opfylde forvaltningslovens § 7 eller principperne  

 for god forvaltningsskik.
På den anden side er det efter Indenrigsministeriets opfattelse en  

 forudsætning for, at en kommune kan afgive en vejledende udtalelse om  

 retsstillingen uden for de tilfælde, hvor dette sker til opfyldelse af  

 forvaltningslovens § 7 eller principperne for god forvaltningsskik, at  

 kommunen har en vis tilknytning til det pågældende  

 spørgsmål.
Det kan følgelig ikke antages, at en kommune  

 kan udtale sig vejledende om ethvert retligt spørgsmål, blot  

 fordi den bliver anmodet herom.
Således bevirker almindelige  

 opgavefordelingsprincipper, at en kommune i almindelighed ikke vil være  

 berettiget til at udtale sig om forståelsen af retsregler, der  

 henhører under en anden offentlig myndighed, ligesom en kommune efter  

 ministeriets opfattelse ikke vil være berettiget til at afgive  

 udtalelser om anvendelsen af sådanne regler i en konkret sag.
Endvidere  

 indebærer afgrænsningen over for den private sektor, at det som  

 udgangspunkt må antages at falde uden for kommunalfuldmagtsreglerne at  

 afgive vejledende udtalelser om privatretlige spørgsmål, som  

 kommunen ikke er involveret i.
 Efter Indenrigsministeriets opfattelse havde Gørlev Kommune en  

 sådan tilknytning til spørgsmålet om forståelsen af  

 deklarationens indhold, at kommunen lovligt kunne udtale sig vejledende  

 herom.
 Ministeriet har herved lagt vægt på følgende  

 forhold:
a) Det er i retspraksis og den juridiske litteratur antaget, at en  

 kommunalbestyrelse ikke står frit med hensyn til udøvelsen af  

 sin påtaleret efter en privatretlig deklaration, idet denne skal  

 udøves efter de almindelige principper for saglig forvaltning under  

 hensyntagen til bl.a. naboerne.
Det antages endvidere, at en kommune i visse  

 tilfælde har pligt til at udnytte sin påtaleret.
Der henvises i  

 det hele til Jens Evald, Dansk Servitutret, 1992, side 42, Lennart Lynge  

 Andersen, Servitutter og lokalplaner, 1984, side 70, William Edler von Eyben,  

 Miljørettens grundbog, 1986, side 285, og Vestre Landsrets dom i  

 Ugeskrift for Retsvæsen 1999, side 1630.
Som anført ovenfor i gengivelsen af sagens faktiske  

 omstændigheder er Gørlev Kommune indsat som  

 påtaleberettiget i den deklaration, der i 1979 blev tinglyst på  

 matr.nr.
A, Drøsselbjerg by, Drøsselbjerg.
Som følge af henvendelsen fra ejeren af den nævnte ejendom  

 har Gørlev Kommune derfor - som led i sin pligt til at iagttage  

 principperne for saglig forvaltning - måttet overveje, om kommunen  

 burde udnytte sin påtaleret.
I den forbindelse har kommunen  

 måttet undersøge, om ordensreglementet var foreneligt med  

 deklarationen.
Efter Indenrigsministeriets opfattelse kan det forhold, at  

 Gørlev Kommune ikke fandt grundlag for - og muligvis heller ikke havde  

 været berettiget til - at udnytte sin påtaleret i den omhandlede  

 situation, ikke føre til, at kommunen herved skulle være  

 uberettiget til at videregive sin opfattelse af spørgsmålet  

 vedrørende forholdet mellem deklarationen og ordensreglementet.
b) Det fremgår endvidere af den omhandlede deklaration, at  

 kommunalbestyrelsen i Gørlev Kommune gav samtykke til, at  

 deklarationen blev stiftet på ejendommen.
Dette samtykke er givet i  

 medfør af (nu) planlovens § 42, stk. 1, der fastsætter  

 følgende:
"§ 42. En ejer af fast ejendom kan kun med forudgående  

 samtykke fra kommunalbestyrelsen gyldigt pålægge ejendommen  

 servitutbestemmelser om forhold, hvorom der kan optages bestemmelser i en  

 lokalplan .." Gørlev Kommune har således i medfør af lovgivningen  

 fået forelagt deklarationen i forbindelse med sin behandling af  

 spørgsmålet om, hvorvidt den skulle meddele samtykke til  

 servituttens stiftelse.
Endvidere har Gørlev Kommune - på samme  

 måde som det var tilfældet i forbindelse med kommunens accept af  

 at blive indsat som påtaleberettiget efter deklarationen - i den  

 forbindelse skulle tage stilling til deklarationens indhold.
 Indenrigsministeriet skal i den forbindelse bemærke, at bestemmelsen  

 i planlovens § 42 har til formål at sikre kommunalbestyrelsen indseende  

 med den privatretlige regulering af byplanmæssige forhold, jf.  

 Folketingstidende 1974/75, tillæg A, spalte 2792.
Det bemærkes også, at Gørlev Kommune i sin vurdering  

 af, om samtykke skulle meddeles, efter ministeriets opfattelse lovligt kunne  

 have inddraget spørgsmålet om, hvorvidt deklarationen med  

 rimelighed kunne give adgang til ophold og henlæggelse af både  

 på ejendommen.
Det fremgår således af forarbejderne til  

 planlovens § 42, at en kommune ved sin afgørelse af, om samtykke  

 bør meddeles, kan foretage "en mere generel og alsidig vurdering af  

 servituttens rimelighed". Endvidere udtales det, at en kommunalbestyrelse er  

 tillagt et vidt skøn i sin vurdering af, om ejeren af en fast ejendom  

 skal meddeles samtykke til at pålægge en ejendom en  

 servitutbestemmelse.
Der henvises i det hele til Folketingstidende 1974/75,  

 tillæg A, spalte 2793, og til betænkningen over forslag til lov  

 om kommuneplanlægning, Folketingstidende 1974/75, tillæg B,  

 spalte 686.
 Da Gørlev Kommune således ved sin godkendelse af  

 deklarationen efter planlovens § 42 lovligt må antages at have kunnet  

 inddrage spørgsmålet om, hvorvidt der burde stiftes rettigheder  

 vedrørende ophold og henlæggelse af både på den  

 pågældende ejendom, taler dette efter Indenrigsministeriets  

 opfattelse for, at Gørlev Kommune også efterfølgende  

 må være berettiget til at udtale sig om udstrækningen af  

 den rettighed, som kommunen samtykkede i, at der skulle stiftes over  

 ejendommen.
4. Indenrigsministeriet har ikke fundet grundlag for at antage, at  

 Gørlev Kommunes vejledende udtalelse er begrundet i et usagligt  

 ønske om at bistå den ene part fremfor den anden i den  

 privatretlige tvist.
Ministeriet har heller ikke fundet grundlag for at  

 antage, at kommunen har begået magtfordrejning i relation til  

 udformningen af indholdet af udtalelsen.
5. Sammenfattende er det således Indenrigsministeriets  

 opfattelse, at Gørlev Kommune lovligt kunne udtale sig vejledende om  

 sin forståelse af den i sagen omhandlede deklaration, og at kommunen  

 ikke i den forbindelse har tilsidesat offentligretlige grundsætninger,  

 der omfattes af de kommunale tilsynsmyndigheders kompetence.
Ministeriet  

 finder herefter ikke, at Tilsynsrådet for Vestsjællands Amt har  

 givet udtryk for en fejlagtig retsopfattelse vedrørende Gørlev  

 Kommunes dispositioner i forbindelse med rådets udtalelse af 9. marts  

 2000 som præciseret ved rådets notat af 15. juni 2000.
 Indenrigsministeriet foretager sig herefter ikke videre i anledning af  

 Deres henvendelse.
