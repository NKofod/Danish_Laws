Skriftlig fremsættelse (13. december  

 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af lov om renter ved  

 forsinket betaling mv. (Loft over rykkergebyrer mv. i forbrugerforhold).
(Lovforslag nr.
L 132).
 Lovforslaget har til formål at fastsætte et  

 generelt loft over rykkergebyrer og inkassogebyrer i forbrugerforhold.  

 Forslaget tilsigter navnlig at skabe en klarere retsstilling på dette  

 område, således at forbrugerne beskyttes mere effektivt mod at  

 blive afkrævet urimeligt høje gebyrer.
Den gældende lovgivning indeholder ikke generelle  

 regler om rykkergebyrers og inkassogebyrers størrelse på det  

 formueretlige område.
Et sådant gebyr vil dog ikke altid  

 være berettiget, idet der kun kan kræves rykkergebyr eller  

 inkassogebyr, hvis der er den fornødne hjemmel hertil, enten i  

 parternes aftale eller i almindelige erstatningsregler.
Et aftalevilkår  

 om betaling af et gebyr, som ikke står i rimeligt forhold til den  

 erhvervsdrivendes faktiske udgifter ved rykkerproceduren, kan ændres  

 eller tilsidesættes efter reglerne i bl.a. aftalelovens §§ 36 og 38 c.
Der er således ikke "frit slag" for de  

 erhvervsdrivende, og i klagenævns- og domstolspraksis er der flere  

 eksempler på, at gebyrer er blevet nedsat.
Det er imidlertid med den  

 foreliggende praksis usikkert, hvor høje gebyrer der kan kræves  

 i hvert enkelt tilfælde, fordi afgørelserne træffes  

 på grundlag af en konkret vurdering af den enkelte erhvervsdrivendes  

 forhold.
I praksis er det vanskeligt for forbrugerne at vurdere, om et  

 konkret gebyr er for højt, idet forbrugeren normalt ikke umiddelbart  

 har mulighed for at bedømme den pågældende kreditors  

 faktiske udgifter ved rykkerproceduren.
 Forbrugerombudsmanden har over for Justitsministeriet  

 bl.a. oplyst, at det er hans indtryk, at urimeligt høje gebyrer  

 på dette område er et stadigt stigende problem i praksis, og at  

 forbrugere formentlig i mange tilfælde vælger blot at betale de  

 gebyrer, der forlanges, for at undgå yderligere problemer.
 På den anførte baggrund må det anses  

 for sandsynligt, at forbrugerne ikke sjældent betaler gebyrer, som  

 ville blive nedsat, hvis sagen blev forelagt klagenævn eller domstole.
I lyset af den foreliggende klagenævns- og  

 domstolspraksis er lovforslaget udformet således, at der  

 fastsættes et loft over rykkergebyrer på 100 kr. pr.  

 rykkerskrivelse og et loft over inkassogebyrer på 100 kr. (inkl. moms).  

 De erhvervsdrivende kan kræve et gebyr af denne størrelse,  

 uanset om parterne har indgået aftale herom, og uanset hvilke faktiske  

 udgifter den erhvervsdrivende har haft til rykkerproceduren.
Det  

 foreslåede loft på 100 kr. vil efter Justitsministeriets  

 opfattelse ramme et rimeligt niveau i forhold til de merudgifter, der i  

 almindelighed er direkte forbundet med administrationen af de  

 rykkerprocedurer mv., som de erhvervsdrivende selv står for.
 Der kan ikke aftales et gebyr, som er højere end  

 det foreslåede loft, mens der ikke vil være noget til hinder for,  

 at den erhvervsdrivende opkræver et gebyr, der er lavere end 100  

 kr.
Der foreslås også nogle klare regler om, hvor  

 mange gange der må sendes en gebyrbelagt rykkerskrivelse  

 vedrørende samme fordring.
Efter Justitsministeriets opfattelse  

 bør den erhvervsdrivende ikke bare blive ved og ved med at rykke, men  

 bør i almindelighed allerede efter få forgæves rykkere  

 tage stilling til, om der i stedet skal søges indgået en aftale  

 om henstand og afvikling af gælden eller skrides til sagsanlæg  

 eller inddrivelse gennem fogedretten, hvis betingelserne herfor er opfyldt.
På denne baggrund foreslås det, at der  

 højst kan kræves rykkergebyr for 3 rykkerskrivelser  

 vedrørende samme ydelse.
Har forbrugeren inden for en  

 sammenhængende periode til stadighed været i restance  

 vedrørende samme skyldforhold   f.eks. et lån, der afdrages  

 månedligt over en længere periode   kan der højst  

 kræves gebyr for 3 rykkerskrivelser i den pågældende  

 periode, selv om restancen vedrører forskellige ydelser.
Forbrugerne bør endvidere sikres en rimelig frist  

 til at betale, inden den næste gebyrbelagte rykkerskrivelse  

 udløses.
Det foreslås derfor, at den erhvervsdrivende kun kan  

 kræve gebyr for en fornyet rykker, hvis der er gået mindst 10  

 dage siden sidste rykkerskrivelse.
 Det præciseres også i lovforslaget, at der kun  

 kan kræves rykker- eller inkassogebyr, hvis den erhvervsdrivende har  

 haft rimelig grund til at rykke, henholdsvis har haft rimelig grund til at  

 overgive sagen til inkasso hos en advokat, et inkassobureau eller lignende.
Forslaget er omfattet af lovovervågning, som vil  

 fokusere på, om reglerne har ført til en sådan klarere  

 retsstilling, at der opstår færre retstvister på  

 området.
Justitsministeriet vil i 2003 udarbejde en redegørelse  

 herom til Folketinget.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
