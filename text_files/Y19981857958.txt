Told- og Skattestyrelsen har besvaret spørgsmål fra Arbejdsgivernes  

 Elevrefusion (AER) vedrørende den skattemæssige behandling af tilskud til  

 elever som er i praktik i udlandet og har en udenlandsk arbejdsgiver.
Da der  

 ikke er tale om studierejser, kan reglerne i ligningslovens § 7 K, om  

 skattefrihed for legater til studierejser i udlandet ikke benyttes.
Reglerne  

 om skattefri rejse- og befordringsgodtgørelse i ligningslovens § 9, stk. 5,  

 forudsætter at arbejdsgiver-/arbejdstagerforhold og kan således heller ikke  

 benyttes.
Udbetalingerne er derfor skattepligtige efter skattelovgivningens  

 almindelige regler.
 Arbejdsgivernes Elevrefusion (AER) har rettet henvendelse til Told- og  

 Skattestyrelsen vedrørende den nærmere skattemæssige behandling af tilskud,  

 der gives til elever under praktikophold i udlandet.
Henvendelsen drejer sig om tilskud til elever, som har en  

 uddannelsesaftale med en udenlandsk arbejdsgiver.
Disse elever er på  

 parktikuddannelse i virksomheder i udlandet og lønnes af den udenlandske  

 arbejdsgiver under praktikopholdet.
Skoleopholdet foregår typisk i Damark men  

 kan også foregå i udlandet.
Eleverne har således ikke en dansk arbejdsgiver.
 Til disse elever kan AER yde økonomisk støtte i form af bl.a.:
a.
Rejsehjælp til søgning eller overtagelse af en praktikplads.
b.
Flyttehjælp ved overtagelse og fratrædelse af en praktikplads.
c.
Rejsehjælp til rejsen til Danmark ved praktikperiodens afslutning og  

 ved påbegyndelse af dansk skoleophold.
d.
Tilskud til boligudgifter.
e.
Tilskud til forsørgere til merudgifter ved dobbelt husførelse.
f.
Godtgørelse under skoleophold, jf. kap. 2, § 2, nr. 8.
 Told- og skattestyrelsen har vurderet eleverne skattemæssige forhold og  

 kan oplyse følgende:
 1. Ligningslovens § 7 K:
 Styrelsen har vurderet, om de pågældende ydelser fra AER kan være omfattet  

 af bestemmelsen i ligningslovens § 7 K, hvorefter legater, der er betinget  

 af, at de anvendes til studierejser i udlandet eller til videnskabeligt  

 arbejde, er skattefri.
Studierejselegater er skattefri efter ligningslovens § 7 K i det omfang de  

 medgår til dækning af sædvanlige udgifter til rejse mellem Danmark og  

 studiestedet og dækning af sædvanlig meromkostninger ved opholdet.
Sædvanlige  

 rejseudgifter og sædvanlige opholdsudgifter fastsættes af Ligningsrådet, jf.  

 senest Told*Skat cirkulære 1997-34 af 17. december 1997.
 Anvendelsen af ligningslovens § 7 K forudsætter, at der er tale om dels et  

 »legat«, dels en »studierejse i udlandet«.
Ved et legat forstås en ydelse fra fonde, institutioner eller fra det  

 offentlige, hvad enten disse er hjemmehørende her i landet eller i udlandet,  

 jf.
Skm. cirk. nr. 72 af 17. april 1996 til ligningsloven, pkt. 2.11.2.1.  

 Arbejdsgivernes Elevrefusion er en selvejende institution, hvilket fremgår af  

 lovbekendtgørelse nr. 542 af 19. juni 1996, § 1.
Ved en studierejse i udlandet forstås typisk ophold ved udenlandske skoler  

 og læreranstalter eller studier af bestemte emner, jf.
Skm. cirk. nr. 72 af  

 17. april 1996 til ligningsloven, pkt. 2.11.2.1.
Det er umiddelbart Told- og Skattestyrelsens opfattelse, at praktikophold  

 i udlandet ved en udenlandsk arbejdsgiver ikke kan betragtes som »en  

 studierejse i udlandet«, selvom praktikopholdet indgår som en integreret  

 del af en uddannelse.
Under praktikopholdet er eleven underlagt den  

 udenlandske arbejdsgivers instruktionsbeføjelse og udfører parktisk, lønnet  

 arbejde.
Der er således tale om, at eleven i praktikperioden rejser til en  

 egentlig arbejdsplads.
 På den baggrund er det derfor styrelsens opfattelse, at bestemmelsen i  

 ligningslovens § 7 K ikke kan finde anvendelse på de ydelser, som AER  

 udbetaler til dækning af elevernes rejseudgifter (rejse mellem udland og  

 Danmark) og opholdsudgifter (husleje).
 2. Skattefri rejse- og befordringsgodtgørelse:
 Der er efter ligningslovens § 9, stk. 5, hjemmel til, at en arbejdsgiver  

 kan udbetale en skattefri godtgørelse til dækning af den ansattes merudgifter  

 i forbindelse med erhvervsmæssig befordring og i forbindelse med rejser for  

 arbejdsgiveren.
 Skattefriheden efter ligningslovens § 9, stk. 5, er imidlertid betinget af  

 et arbejdsgiver-/arbejdstagerforhold mellem udbetaler og modtager.
 Da der i dette tilfælde er tale om ydelser fra AER - og ikke ydelser fra  

 den udenlandske arbejdsgiver - er reglen i ligningslovens § 9, stk. 5,  

 uanvendelig på de foreliggende ydelser fra AER.
 Se dog nedenfor under pkt. 3. om muligheden for fradrag for rejseudgifter  

 ved rejse/arbejde i udlandet.
 3. Skattelovgivningen i øvrigt:
 Den skattemæssige behandling af ydelser, som udbetales af AER til dækning  

 af meromkostninger ved praktikophold i udlandet må bedømmes i forhold til de  

 almindelige, skatteretlige regler på området.
Hvis AER yder flyttehjælp, er denne ydelse skattepligtig som personlig  

 indkomst.
Det samme går sig gældende for boligtilskud, tilskud til dobbelt  

 husførelse mv.
For så vidt angår tilskud til befordring mellem bopæl og udlandd og  

 tilskud til befordring mellem udland og skoleophold i Danmark mv., er det  

 styrelsens opfattelse, at sådanne tilskud også er skattepligtige.
De  

 pågældende elever har dog adgang til befordringsfradrag for kørsel mellem  

 bopæl og praktikpladsen i udlandet (arbejdssted) efter reglerne herom i  

 ligningslovens § 9 C.
Kørsel til skoleophold i Danmark berettiger imidlertid  

 ikke til et bofordringsfradrag efter reglerne i ligningslovens § 9 C, idet  

 der ikke er tale om kørsel til en arbejdsplads.
 Styrelsen kan supplerende oplyse, at elever, som lønmodtagere under  

 praktikperioden i udlandet, har mulighed for standardfradrag for  

 rejseudgifter, jf. ligningslovens § 9, stk, 5, i det omfang de pågældende er  

 på rejse, og i det omfang udgifterne ikke er dækket af den udenlandske  

 arbejdsgiver.
 Er de pågældende elever ikke på rejse, er der mulighed for fradrag for  

 arbejde i udlandet, jf. nærmere Told*Skat cirkulære 1997-33. pkt. 6.2.
 Det bemærkes, at der ikke er adgang til standardfradrag for dobbelt  

 husførelse i det omfang, eleven har standardfradrag for rejseudgifter eller  

 fradrag for arbejde i udlandet.
 Det bemærkes yderligere, at konkret stillingtagen til den skattemæssige  

 behandling af de enkelte ydelser, herunder spørgsmålet om fradrag for  

 driftsudgifter samt skattepligtsspørgsmål, henhører under den pågældende  

 elevs lokale ligningskommune.
 4. A- elle B-indkomst og indberetningspligt:
Godtgørelser, der ydes efter §§ 11 og 13 i lov om Arbejdsgivernes  

 Elevrefusion, jf. lovbekendtgørelse nr. 699 af 31. august 1993, er  

 A-indkomst, jf.
Skatteministeriets bekendtgørelse nr. 768 af 19/9 1995, § 20,  

 nr. 14 og 15.
 Tilsvarende er godtgørelser, der ydes til elever efter § 11, stk. 1, i lov  

 om skolepraktik i erhvervsuddannelserne, jf. lovbekendtgørelse nr. 521 af 22.  

 juni 1995 eller skoleydelser i henhold til § 5, stk. 3, i lov om  

 erhvervsgrunduddannelse mv., jf. lovbekendtgørelse nr. 491 af 19. juni 1995,  

 A-indkomst, jf. skatteministeriets bekendtgørelse nr. 768 af 19/9 1995, § 20,  

 nr. 14 og 18.
 Andre skattepligtige godtgørelser og tilskud til elever mv., der udbetales  

 i henhold til de ovennævnte love, er B-indkomst, medmindre der er tale om  

 vederlag for personligt arbejde i tjenesteforhold og hertil knyttet  

 godtgørelser, idet sådanne ydelser mv. vil være A-indkomst, jf.  

 kildeskattelovens § 43, stk. 1.
 Godtgørelser, der er A-indkomst, er indberetningspligtige, jf.  

 skattekontrollovens § 7, stk. 1, nr. 1 og 2, medens der for godtgørelser mv.,  

 der er B-indkomst, kun er indberetningspligt efter skattekontrollovens § 7 A,  

 stk. 1, nr. 1, i det omfang, der er tale om vederlag for en personlig  

 arbejds- eller tjenesteydelse og hertil knyttede godtgørelser.
