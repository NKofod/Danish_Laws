Nr BSF 150 Forslag til folketingsbeslutning om mærkning af levnedsmidler med  

 oplysning om slagtemetode Fremsat af Pia Kjærsgaard (DF) Kristian Thulesen Dahl (DF) Ole Donner (DF)  

 Poul Nødgaard (DF) den 29. maj 1997 Folketinget opfordrer regeringen til at fremsætte de nødvendige lovforslag og/eller foretage de nødvendige ændringer i administrative forskrifter, der sikrer, at det af varedeklarationen på kød og kødprodukter fremgår, hvilken slagtemetode der er anvendt.
Bemærkninger til forslaget Beslutningsforslaget har til hensigt at sikre, at de danske forbrugere kan  

 vælge eller fravælge kød og kødprodukter afhængigt af, hvilken slagtemetode  

 der er anvendt.
Ud over konventionelle slagtemetoder praktiseres to former for  

 statsgodkendt rituel slagtning i Danmark: Halal, som praktiseres af muslimer,  

 og schæchtning, som praktiseres af jøder.
Begge former er foreskrevet i de  

 religiøse tekster og har givet haft deres berettigelse i samfundene, som de  

 så ud dengang.
Af indlysende grunde har ingen af datidens skrifter omtalt de  

 moderne metoder til bedøvelse af dyr.
De har netop været praktiske og et  

 resultat af den pågældende periodes teknik og de bakteriologiske forhold.
Schæchtning har været tilladt i Danmark i hvert fald siden 1808. Ved  

 bekendtgørelse nr. 233 af 15. august 1953 indførtes et generelt krav om, at  

 husdyr med undtagelse af fjerkræ skulle bedøves fuldstændigt, umiddelbart før  

 blodudtømning påbegyndtes.
Schæchtning blev tilladt efter dispensation, og i  

 bekendtgørelse nr. 234 af 24. juni 1954 blev der igen givet tilladelse til  

 schæchtning.
I bekendtgørelse nr. 200 af 26. marts 1986 bibeholdtes  

 tilladelsen, men rituel slagtning skulle foregå på eksportslagterier efter  

 ansøgning herom både med hensyn til eget forbrug og til eksport.
Dansk Varefakta Nævn har udgivet en pjece, der hedder »Hvad skal jeg  

 vælge?», der omhandler levnedsmidler.
I pjecen er anført et eksempel på  

 varefakta for forloren skildpadde, som uddybes på forskellig vis vedrørende  

 pakkedato, holdbarhed, antal portioner, næringsindhold og fyld.
I det nævnte  

 eksempel er fyld okse- og flæskekød, men der anføres intet om slagtemetoden.
Forslagsstillerne ønsker, at oplysning om slagtemetoden skal fremgå af  

 varedeklarationerne på levnedsmidler.
Hidtil har der ikke været interesse for  

 en sådan vigtig information . Fødevareminister Henrik Dam Kristensen anfører  

 i sit svar af 18. juli 1996 på spørgsmål S 2933, stillet af Pia Kjærsgaard,  

 at han ikke ser nogen grund til at give forbrugerne denne oplysning.
 De danske forbrugere er i stigende grad optaget af dyreetiske forhold og  

 stiller krav til dyrenes samlede livsvilkår gennem deres forbrugsvalg.
 Den enkelte forbruger bør derfor være bekendt med den anvendte  

 slagtemetode ved valg af kød og kødprodukter, da anvendelsen af slagtemetoder  

 efter islamiske og/eller jødiske ritus kan stride mod den enkeltes ønske og  

 krav til anvendt slagtemetode som en del af dyrenes samlede livsvilkår.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om mærkning af levnedsmidler med  

 oplysning om slagtemetode.
(Beslutningsforslag nr.
B 150).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
