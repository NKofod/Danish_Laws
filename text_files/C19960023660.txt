(Til landets læger) 1. Indledning Vejledningen knytter sig til Sundhedsstyrelsens cirkulære nr. 235 af 19.  

 december 1996 om lægers pligt til at føre ordnede optegnelser  

 (journalføring).
 Vejledningens formål er at uddybe og præcisere indholdet af cirkulæret.
1.1 Alle læger Enhver læge skal føre journal om sin virksomhed vedrørende sygdoms- og  

 ulykkestilfælde, såfremt lægen skønner, at tilfældets umiddelbare sandsynlige  

 følger vil kunne foranledige det offentlige til at rette forespørgsler til  

 ham vedrørende diagnose og behandling.
1.1.1 Læger ansat på sygehuse For sygehuse er der ubetinget pligt til journalføring, omfattende enhver  

 behandling, herunder på skadestuer og i ambulatorier.
1.1.2 Speciallæger Speciallæger har pligt til at føre optegnelser over mere indgående  

 behandlinger (fx operationer, diagnostiske undersøgelser med brug af  

 kontrastmidler o.l.), som foretages i lægens privatkonsultation eller i  

 patientens hjem.
1.1.3 Alment praktiserende læger (speciallæger i almenmedicin) Også i praksis foretages der en lang række behandlinger, som forudsætter  

 en stadig kontakt med patienten.
Det vil for at opnå en tilfredsstillende  

 behandling og kontrol med sygdommen være nødvendigt, at lægen fører relevante  

 optegnelser over forløbet, herunder objektive fund, laboratorieundersøgelser,  

 ordinationer mv.
2. Journalens funktion Sygehuslægers journalføring har til opgave at fungere som det nødvendige  

 interne kommunikationsmiddel mellem det personale, der deltager i  

 undersøgelse, behandling og pleje, med det formål at sikre det bedst mulige  

 grundlag for den diagnostiske proces og iværksættelsen af den adækvate  

 behandling.
 Praktiserende speciallæger, jf. pkt. 1.1.2, foretager behandlinger af  

 sygdomstilfælde, hvor det er påkrævet, at man gennem journaloptegnelserne kan  

 få detaljerede oplysninger om sygdommen og de udførte undersøgelser og  

 behandlinger.
Alment praktiserende lægers behov for journalføring, jf. pkt. 1.1.3,  

 adskiller sig fra sygehuses og praktiserende speciallægers journaler.
Der er  

 sædvanligvis tale om meget lange forløb mellem patient og læge uden behov for  

 at kommunikere med andre læger eller sundhedsinstanser.
Dette forhold må  

 nødvendigvis præge journalens udformning.
Den alment praktiserende læge skal  

 således vurdere, hvilke oplysninger, der er relevante at tilføre journalen.  

 Oplysningernes relevans og detaljeringsgrad må baseres på lægens skøn over,  

 hvad der er nødvendigt for at sikre patientens udredning og behandling, og  

 hvilke konsekvenser en begivenhed kan få.
3. Journalen En journal er de optegnelser, som gøres, og de dokumenter, som udfærdiges  

 eller indkommer i forbindelse med patientbehandlingen, og som indeholder  

 oplysninger om patientens helbredstilstand og om planlagte eller gennemførte  

 undersøgelser og behandlinger.
 Journaloptegnelser har først og fremmest betydning for patientsikkerheden,  

 både behandlingsmæssigt og diagnostisk.
 Journalen er et arbejdsredskab som grundlag for undersøgelse, behandling,  

 pleje mv.
 Journalen er også et vigtigt informationsgrundlag for patienten.
 Journalen kan endvidere have betydning i forbindelse med tilsyn og kontrol  

 af lægers faglige virksomhed.
 Herudover giver journalen mulighed for at vurdere kvaliteten og  

 effektiviteten af det udførte arbejde, og kan være et incitament til faglig  

 udvikling.
 Journalen kan også have væsentlig betydning for lægevidenskabelig  

 forskning.
4. Teknik Journalen kan være fremstillet i skrift eller billede, eller der kan være  

 tale om optagelser, som kan læses, aflyttes eller opfattes ved hjælp af  

 tekniske hjælpemidler.
 Der kan være tale om maskin- eller håndskreven tekst.
 Journalen er »teknikneutral«, dvs. der findes ikke særlige  

 regler i relation til journalføring afhængig af, hvilken teknik der er  

 anvendt.
 Elektroniske journaler skal opfylde de samme krav, som manuelt førte  

 journaler.
 Elektroniske journaloplysninger skal kunne udskrives på papir.
5. Journalføringspligt Journaler skal føres, når der som led i sundhedsmæssig virksomhed  

 foretages undersøgelse og/eller behandling af patienter.
Lægen skal efterfølgende på baggrund af journalen kunne redegøre for, hvad  

 der er foretaget.
Forståeligheden er også af betydning bl.a. for  

 dokumentation og kommunikation med andre personalegrupper, der skal bruge  

 journaloptegnelserne i deres arbejde.
 Et journalnotat skal derfor indeholde tilstrækkelig information til, at  

 lægen for den enkelte kontakt skal kunne redegøre for problemets art,  

 foretagne undersøgelser og behandlinger og eventuel rådgivning.
 Det skal i kronologisk orden fremgå, hvornår hændelsen har fundet sted, og  

 hvornår journaloptegnelserne er indført.
Lægen kan foretage en sortering eller resumering af indkomne  

 undersøgelsesresultater og dokumenter, som skal indgå i journalen.
Det er  

 lægens ansvar, at relevante oplysninger er tilgængelige, og at kilden kan  

 identificeres.
Det skal fremgå tydeligt, om der er tale om originale  

 formuleringer eller lægens tolkning.
6. Indhold Sundhedsstyrelsens cirkulære nr. 235 af 19. december 1996 om lægers pligt  

 til at føre ordnede optegnelser (journalføring) § 6 opstiller en række  

 mindstekrav til journalens indhold.
 For så vidt angår sygehuse, klinikker mv. og praktiserende speciallæger  

 anses følgende som dele af journalen:
- relevante oplysninger i forbindelse med selve henvendelsen, indlæggelsen  

 eller henvisningen - røntgenbilleder/beskrivelser - andet diagnostisk billedmateriale - fotografier, videooptagelser mv.
- laboratorie- og prøvesvar - resultatet af særlige undersøgelser, fx CTG/EKG og EEG - resultatet af scanninger - anæstesijournaler - observationsjournaler/skemaer - optegnelser om kliniske afprøvninger af lægemidler, der er en del af  

 patientbehandlingen - ved implantation af medicinsk udstyr skal implantatet kunne  

 identificeres.
Som eksempler kan nævnes:
 brystproteser, intraocculære linser, ledimplantater incl. anvendt cement,  

 andre ortopædiske implantater, pacemakere og karproteser.
 Lotnummer skal anføres.
 Relevant materiale, herunder kopier af journaler, der hidrører fra andre  

 myndigheder eller enheder inden for sundhedsvæsenet, er en del af journalen.
Indikation for at iværksætte undersøgelse og behandling skal fremgå af  

 journalen.
Som væsentlige eksempler kan nævnes operative indgreb,  

 lægemiddelordinationer, blodtransfusion mv.
Biologiske præparater er ikke en del af journalen, men resultater af  

 prøver, beskrivelser mv., der danner grundlag for behandlingen, skal fremgå  

 af journalen.
For så vidt angår opbevaring af præparater henvises til pkt.  

 10. 1.3.
7. Ansvar for journalføringen Det skal med navn fremgå, hvem der er ansvarlig for journalnotatet.
 I almen praksis og i andre mindre enheder vil det være tilstrækkeligt at  

 anvende initialer, når navnet særskilt kan identificeres.
 Sygeplejeoptegnelser er ikke som sådan omfattet af journalføringspligten,  

 men relevante oplysninger i sygeplejeoptegnelserne vedrørende undersøgelse,  

 behandling, medicinering mv. skal fremgå af journalen ved overførelse til  

 denne, eller ved at sygeplejeoptegnelserne vedlægges journalen.
Der er intet i lovgivningen, der forhindrer, at det på den enkelte  

 institution eller i den enkelte praksis besluttes, at også andre  

 personalegrupper, der selvstændigt er involveret i patientbehandlingen, kan  

 gøre optegnelser i journalen.
Der er således mulighed for, at læger,  

 sygeplejersker og andre personalegrupper benytter en fælles journal til deres  

 optegnelser.
8. Rettelser Det kan være nødvendigt efterfølgende at foretage rettelser i journalen.  

 Dette må kun ske på en sådan måde, at den oprindelige tekst klart fremgår,  

 også efter rettelsen.
Overstregning, radering e.l. er altså ikke tilladt.  

 Almindelige skrivefejl må rettes i forbindelse med selve journalføringen.
Hvis det efterfølgende konstateres, at en oplysning er ukorrekt, må der  

 kun ske rettelse ved at markere en tilføjelse.
Det skal angives, af hvem og  

 hvornår rettelsen/tilføjelsen er foretaget.
 Dette gælder, uanset journalen føres på papir eller ved hjælp af tekniske  

 hjælpemidler som fx elektronisk databehandling.
9. Adgang til journalen Journalen skal opbevares forsvarligt, således at uvedkommende ikke har  

 adgang til journaloplysningerne.
Respekten for patientens integritet kræver, at man begrænser adgangen til  

 journalen.
Det er derfor kun det personale, der tager del i den enkelte  

 patients behandling, som har adgang til journalen.
Det kan også betyde, at  

 der kun kan gives adgang til en begrænset del af journalens oplysninger.  

 Journalen skal opbevares sikkert både under et igangværende undersøgelses- og  

 behandlingsforløb og under arkivering.
 For så vidt angår elektroniske journaler er det nødvendigt med  

 individuelle adgangsbetingelser og andre sikkerhedsforanstaltninger.
 Omgang i øvrigt med journalen skal ligeledes ske på forsvarlig vis.
 Det skal af den for afdelingen eller praksis ansvarlige læge sikres, at  

 der udarbejdes skriftlige retningslinier om adgangen til og omgangen med  

 journaler, hvad enten der er tale om manuelle eller elektroniske journaler.
 Generelt henvises til reglerne om tavshedspligt mv. i straffelovens § 152  

 ff, lægelovens § 9, forvaltningslovens §§ 27-32, lov om offentlige  

 myndigheders registre §§ 16-16a og § 21 og lov om private registre § 4.
10. Opbevaring 10.1 Opbevaringspligtens længde Det er af væsentlig betydning for bl.a. patientbehandlingen og  

 retssikkerheden for patienter og personale, at journaler skal opbevares i et  

 bestemt tidsrum.
Ifølge lægelovens § 13, stk. 3, skal journaler opbevares i mindst 10 år.  

 Denne opbevaringspligt regnes fra sidste tilførsel til journalen.
Pligten  

 omfatter også de dele af journalen, der ikke er egentlige optegnelser.
Opbevaringsperioden på 10 år er en minimumsopbevaringstid.
Der er ikke  

 fastsat en øvre grænse for opbevaring af journaler.
 For at kunne opfylde opbevaringskravene er det vigtigt, at der anvendes  

 materialer og metoder, som er egnede med hensyn til krav til  

 arkivbestandighed.
Det er tilladt at opbevare journalerne i mikrofilmet form.
Når  

 papirjournalerne er mikrofilmet kan de tilintetgøres.
10.1.1 Særligt om mikrofilm Den ansvarlige læge, der benytter mikrofilm, skal gennem passende  

 kontrolforanstaltninger sikre:
10.1.2 Særligt om røntgenbilleder og andet diagnostisk billedmateriale Røntgenbilleder kan efter en lægelig vurdering af, hvad der i hvert enkelt  

 tilfælde ud fra et behandlingsmæssigt synspunkt er behov for, tilintetgøres  

 efter 5 år.
Hvis der er tale om en serie røntgenbilleder, er det tilstrækkeligt, at  

 man sorterer de relevante billeder fra og alene opbevarer disse med en  

 adækvat beskrivelse.
Vurderingen af, hvad der er relevant, beror på et  

 lægeligt skøn og vil ikke alene omfatte billeder, der viser afvigelser fra  

 det normale.
 Røntgenbeskrivelserne skal opbevares i mindst 10 år.
Er der tale om opbevaring af digitalt billeddiagnostisk materiale kan  

 sletning af digitale rådata eller behandlede data ske, når man har sikret sig  

 affotografering og opbevaring af de oplysninger i billederne, som danner  

 grundlag for beskrivelsen og diagnosen.
Når der er tale om MR og CT billeder  

 og digitale angiogrammer, kan man derfor nøjes med at udvælge de for  

 diagnosen relevante billeder til affotografering.
 For så vidt angår ultralydbilleder er det tilstrækkeligt at opbevare  

 beskrivelsen.
 Video- og lydbånd skal opbevares, indtil de nødvendige oplysninger er  

 journalført på sædvanlig måde.
10.1.3 Biologiske præparater Der stilles ikke krav om opbevaring af biologiske præparater, men det  

 anbefales generelt og særligt for så vidt angår mikroskopi- og cytologiske  

 præparater, af behandlings- og tilsynsmæssige grunde, at opbevare  

 præparaterne i mindst 5 år.
11. Opbevaringspligtens ophør 11.1 Praktiserende lægers journaler mv.
Opbevaringspligten ophører, hvis den praktiserende læge dør eller ophører  

 med at praktisere.
Hvis et privat sygehus eller lignende lukker ophører  

 opbevaringspligten ligeledes.
Opbevaringspligten ophører ikke, fordi  

 patienten er afgået ved døden.
 En privatpraktiserende læge, som efter overgang til edb har foretaget et  

 resume af sine papirjournaler, eller af journaler modtaget fra patienters  

 tidligere læger, og lagt de relevante oplysninger ind på edb, er fortsat  

 forpligtet til at opbevare papirjournalerne indtil 10 års fristens udløb.
11.2 Offentlige sygehuses journaler Sygehusjournaler og andre journaler i de offentlige sundhedsordninger,  

 betragtes som sygehusejerens (amtskommunens) ejendom, som denne - inden for  

 forvaltningslovens og lov om offentlige myndigheders registres rammer - kan  

 disponere over.
11.3 Offentlige arkiver Der findes særlige regler om bevaring og kassation i lov nr. 337 af 14.  

 maj 1992 om offentlige arkiver m.v., jf.
Kulturministeriets bekendtgørelse  

 nr. 13 af 17. januar 1996 om bevaring og kassation af kommunernes og  

 amtskommunernes arkivalier og Statens Arkivers cirkulære nr. 16 af 25. januar  

 1996 om bevaring og kassation af arkivalier i de amtskommunale sygehuse samt  

 i sygehusene under Hovedstadens Sygehusfællesskab.
11.4 Destruktion Destruktion af journalmateriale bør foregå under forsvarlige former fx ved  

 brænding eller makulering.
Embedslægeinstitutionerne og Stadslægen vil kunne  

 yde assistance med gennemførelsen af en effektiv destruktion i de  

 situationer, hvor en lægepraksis' journalmateriale som følge af ophør skal  

 destrueres.
12. Aktindsigt Journalen er omfattet af lov nr. 504 af 30. juni 1993 om aktindsigt i  

 helbredsoplysninger.
 Sundhedsministeriet har uddybet loven i vejledning nr. 193 af 7. december  

 1993 om aktindsigt i helbredsoplysninger.
13. Anden relevant lovgivning Lovbekendtgørelse nr. 654 af 20. september 1991 om offentlige myndigheders  

 registre med senere ændringer gælder for edb-registre, der føres for den  

 offentlige forvaltning, og som indeholder personoplysninger.  

 Lovbekendtgørelse nr. 622 af 2. oktober 1987 om private registre m.v. med  

 senere ændringer, gælder både edb-registre og manuelle registre, forudsat at  

 sidstnævnte er systematiske.
14. Cirkulærer mv., hvor journalføring er præciseret Sundhedsstyrelsens vejledning nr. 116 af 25. juni 1990 om lægers  

 forpligtelser i forbindelse med samtykke til transplantation fra afdøde  

 personer.
 Sundhedsstyrelsens vejledning nr. 117 af 25. juni 1990 om samtykke mv. til  

 lægevidenskabelige obduktioner (hospitalsobduktioner).
 Sundhedsstyrelsens cirkulære nr. 164 af 22. september 1992 om lægers  

 forpligtelser i forbindelse med livstestamenter mv.
 Sundhedsstyrelsens cirkulære nr. 163 af 22. september 1992 om information  

 og samtykke mv. »Lægers pligt og patienters ret«.
 Sundhedsstyrelsens cirkulære nr. 184 af 12. december 1995 om ordination af  

 afhængighedsskabende lægemidler.
 Sundhedsstyrelsens meddelelse af 12. december 1995 vedrørende  

 medicinordination, medicingivning og patienters selvadministration af medicin  

 m.m.
 Sundhedsstyrelsens vejledning af februar 1996 om identifikation af  

 patienter og anden sikring mod forvekslinger i sundhedsvæsenet.
