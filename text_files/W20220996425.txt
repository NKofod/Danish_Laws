Ligebehandlingsnævnets afgørelse om religion og tro - uddannelse - ej medhold J.nr. 22-23761 En mand klagede over, at den indklagede politimyndighed havde udsat ham for forskelsbehandling i forbindelse med, at han ophørte på et lægedansk kursus i august 2004. Klagen blev indbragt for Ligebehandlingsnævnet den 8. februar 2022.
Nævnet vurderede, at et eventuelt krav på godtgørelse efter forskelsbehandlingsloven var forældet.
Nævnet afviste derfor at behandle klagen med henvisning til, at det efter nævnets faste praksis var åbenbart, at manden ikke kunne få medhold i sin klage.
 Afgørelsen blev truffet af et medlem af ligebehandlingsnævnets formandskab.
 Klagen angår Sekretariatet for Ligebehandlingsnævnets afgørelse af 25. april 2022.
Ligebehandlingsnævnets afgørelse Ligebehandlingsnævnet tiltræder sekretariatets afvisning af sagen.
Sagens behandling Afgørelsen er truffet af et medlem af Ligebehandlingsnævnets formandsskab.
Sagsfremstilling Klager har oplyst, at han kom til Danmark i oktober 2003.
 Klager påbegyndte et lægedansk kursus i maj 2004, men ophørte med at følge kurset i august 2004, da der ikke kunne findes en praktikplads til ham, idet han grundet sin religion ikke ville give hånd til kvinder.
 Klager har for nævnet oplyst, at han i forbindelse med en retssag, der blev behandlet ved Retten på Frederiksberg den 7. februar 2022, fandt ud af, at det var den indklagede politimyndighed, som besluttede, at klager ikke kunne fortsætte på lægedansk kurset i 2004.
 Klagen blev modtaget i Ligebehandlingsnævnet den 8. februar 2022.
 Klager har ikke fremsat krav om tilkendelse af et bestemt godtgørelsesbeløb.
Den 25. april 2022 traf Sekretariatet for Ligebehandlingsnævnet afgørelse om at afvise sagen.
Afvisningen var begrundet i, at det var åbenbart, at klager ikke kunne få medhold i klagen over forskelsbehandling på grund af religion og tro, da forholdet var fra 2004 og dermed forældet efter forældelsesloven.
 Ved e-mail af 8. maj 2022 klagede klager over sekretariatets afvisning.
 Efter indholdet af klagen har Ligebehandlingsnævnet ikke fundet anledning til at foretage partshøring af indklagede.
Parternes bemærkninger Klager gør gældende, at den indklagede politimyndighed har udsat ham for forskelsbehandling, idet myndigheden besluttede, at klager ikke kunne fortsætte på lægedansk kurset i 2004.
 Klager blev udsat for forskelsbehandling på grund af sin religion og tro.
 Klager gør gældende, at episoden med den kvindelige medarbejder, som klager ikke ville give hånd til, var et skuespil udarbejdet af indklagede.
 Klager gør endvidere gældende, at den indklagede myndighed har haft indflydelse på behandlingen af hans sag ved nævnet.
 Klager gør også gældende, at hans eventuelle krav på godtgørelse ikke er forældet, herunder fordi man i Tyskland fortsat retsforfølger de ansvarlige for 2. verdenskrig.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af religion eller tro efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det følger af lov om forældelse af fordringer (forældelsesloven), at forældelsesfristen er 3 år, medmindre andet følger af andre bestemmelser.
 Klagen omhandler et forhold fra 2004. Klagen er indbragt for Ligebehandlingsnævnet den 8. februar 2022. Nævnet vurderer, at klagers eventuelle krav på godtgørelse efter forskelsbehandlingsloven på baggrund af sprogkurset i 2004 er forældet efter forældelsesloven.
 Efter nævnets faste praksis er det åbenbart, at klager ikke kan få medhold i klagen.
 Ligebehandlingsnævnet tiltræder derfor sekretariatets afgørelse om at afvise behandlingen af klagen.
Retsregler Afgørelsen er truffet efter følgende bestemmelser:
