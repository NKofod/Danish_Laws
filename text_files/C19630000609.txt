Hermed følger eksemplarer af lov nr. 166 af 16. maj 1962 om beskatningen  

 af medlemmer af investeringsforeninger.
For tiden findes to foreninger, der  

 er omfattet af lovens bestemmelser.
Det er Almindelig Investeringsforening,  

 Goldschmidtsvej 23, København F., og F.L.S.-funktionærernes  

 Investeringsforening, Vigerslev Alle 77, København, Valby.
I.
Beskatningen af medlemmernes andel i renter og udbytter af foreningens  

 værdipapirer.
Efter lovens § 2 skal medlemmerne til deres almindelige indkomst medregne  

 de beløb, der er tilskrevet deres konto som andel af renter og udbytter.
De  

 for et givet regnskabsår for foreningen tilskrevne beløb af den nævnte art  

 skal medregnes hos de medlemmer, hvis indkomstår falder sammen med eller  

 udløber i regnskabsåret.
De foran nævnte eksisterende foreninger har  

 kalenderåret som regnskabsår, og andele af renter og udbytter for  

 regnskabsåret 1962 skal således medregnes for skatteåret 1963-64 af de  

 medlemmer, der har kalenderåret som indkomstår.
Har et medlem f.eks.  

 indkomstår 1. august-31. juli, skal medlemmet først medregne den for  

 regnskabsåret 1962 tilskrevne andel for skatteåret 1964-65.
II.
Beskatningen af medlemmernes andel i fortjeneste eller tab på  

 foreningens værdipapirer.
Af lovens § 3 fremgår det, at medlemmerne er skattepligtige af fortjeneste  

 og kan fradrage tab, der tilskrives eller fraskrives på deres konto i  

 foreningen.
Dette gælder, selv om fortjenesten eller tabet ikke er realiseret  

 ved salg, men alene konstateret ved en kursændring.
Reglen omfatter ikke  

 alene fortjeneste eller tab på aktier, men også på andre værdipapirer såsom  

 obligationer og pantebreve.
Fortjeneste eller tab skal først tages i  

 betragtning ved indkomstopgørelsen, når medlemmet hæver af sit indestående.  

 Hæves kun en del af indeståendet, skal kun den del af fortjeneste eller tab  

 medregnes, som vedrører den hævede del.
Foreningens afståelse af værdipapirer  

 medfører således ikke i sig selv beskatning af fortjeneste hos medlemmet  

 eller fradragsret for tab.
Hvis et medlem hæver en del af sit indestående, betragtes de først  

 indskudte beløb med tilskrivning eller fradrag for fortjeneste eller tab som  

 hævet først.
Fortjeneste eller tab tages fuldt ud i betragtning ved  

 opgørelsen af den almindelige indkomst, hvis der hæves inden to år fra  

 indskuddets foretagelse.
Er der hengået længere tid, medregnes fortjeneste  

 eller tab ved opgørelsen af den særlige indkomst og kun for så vidt angår to  

 tredjedele.
I henhold til lovens § 4 har finansministeren for Almindelig  

 Investeringsforening og F.L.S.-funktionærernes Investeringsforening godkendt  

 særlige regler for den foran omhandlede opgørelse af fortjeneste eller tab,  

 således at opgørelsen foretages på grundlag af indekstal for de årligt  

 tilskrevne fortjenester eller tab på foreningens værdipapirer.
De to  

 foreninger har udarbejdet og tilsendt medlemmerne skemaer til beregning af  

 fortjeneste eller tab.
Medlemmer, der har hævet af deres indestående, er af  

 foreningerne anmodet om at udfylde et sådant skema og lægge det ved  

 selvangivelsen som forklaring på selvangiven fortjeneste eller tab.
Det er  

 aftalt med foreningerne, at de lignende myndigheder, hvis de finder det  

 fornødent, kan indsende det af et medlem udfyldte skema til vedkommende  

 forening med anmodning om at attestere beregningens rigtighed, eller opfordre  

 skatteyderen til at foranledige skemaet forsynet med en sådan attest.
 Skattedepartementet, den 31. januar  

 1963.
Hans P.
Gøtrik.
