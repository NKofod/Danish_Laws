 Et selskab har rejst spørgsmål om, hvorvidt der er fradragsret for moms af  

 leje af en bus.
 Bussen påmales selskabets navn mm og anvendes til at transportere  

 potentielle kunder en kortere strækning fra selskabets detailforretning til  

 selskabets fabrik, hvor der også er mulighed for at købe selskabets varer.  

 Turen er gratis og åben for alle, der befinder sig i detailforretningen.  

 Turens værdi anslås til 20 kr.
 Fra virksomhedens side er anført, at bussen både skal fungere som en  

 "mobil reklamesøjle" og samtidig skal transportere potentielle  

 kunder til fabrikken, hvor de kan se, hvordan varerne produceres.
 Endvidere er henvist til, at det af et cirkulære fra Skattedepartementet  

 om begrænsning af fradrag for repræsentationsudgifter bl a fremgår, at der  

 ved sondringen mellem reklame og repræsentation må lægges vægt på, om  

 udgifter afholdes overfor en større og/eller ubestemt kundekreds, og om  

 værdien af det modtagne set fra kundens side er beskeden.
 Nævnet traf afgørelse om, at selskabet efter momslovens § 16, stk 1, har  

 fradragsret for momsen af lejeudgiften, idet nævnet fandt, at udgiften  

 vedrører en salgsfremmende foranstaltning (reklameudgift).
 Se også Mn.866, Mn.987, Mn.1020 og Mn.1125.
