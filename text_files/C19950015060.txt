(Medlemmer af arbejdsløshedskasser for  

 lønmodtagere) Indledning Formålet med reglerne i lovens § 68 om overflytning mellem deltids- og  

 fuldtidsarbejdsløshedsforsikring er at angive, i hvilke situationer  

 overflytning henholdsvis kan eller skal ske.
 Nærmere regler om overflytning mellem deltids- og fuldtidsforsikring er  

 fastsat i bekendtgørelse nr. 775 af 20. september 1995 om overflytning mellem  

 deltids- og fuldtidsforsikring.
 Et fuldtidsforsikret medlem, der får deltidsarbejde, kan vælge at bevare  

 sin status som fuldtidsforsikret, hvorimod et deltidsforsikret medlem, der  

 får arbejde af det i § 2 nævnte omfang, har såvel pligt som ret til at lade  

 sig overflytte til fuldtidsforsikring.
Et ledigt, fuldtidsforsikret medlem kan vælge at lade sig overflytte til  

 deltidsforsikring.
Et ledigt, deltidsforsikret medlem kan derimod ikke  

 overflyttes til fuldtidsforsikring.
 Et medlem af en kasse for selvstændige erhvervsdrivende kan ikke  

 deltidsforsikres.
Deltidsarbejde Lovens § 67 fastsætter, at deltidsbeskæftigelse er beskæftigelse, hvis  

 varighed er højst 30 timer om ugen beregnet i gennemsnit for 4 uger/1 måned.
Fuldtidsarbejde Som fuldtidsarbejde betragtes normalt arbejde af en varighed på mere end  

 360/390 løntimer inden for 12 uger/3 måneder.
Lønarbejde Til afgørelse af, hvilke aktiviteter der kan betragtes som lønarbejde, og  

 i hvilket omfang disse kan medregnes, henvises til reglerne i Direktoratet  

 for Arbejdsløshedsforsikringens bekendtgørelse om beskæftigelseskravet og  

 delperioderne.
Dokumenteret arbejde i et andet EØS-land, på Færøerne og i det øvrige  

 udland kan medregnes ved beregning af arbejdets omfang ved overflytning til  

 fuldtidsforsikring, hvis arbejdet kan medregnes til beskæftigelseskravet  

 efter reglerne i Direktoratet for Arbejdsløshedsforsikringens bekendtgørelse  

 om beskæftigelseskravet og delperioderne.
Der henvises i øvrigt til reglerne  

 i Direktoratet for Arbejdsløshedsforsikringens bekendtgørelse om medlems- og  

 dagpengeret efter arbejde eller ophold i et andet EØS-land, i Grønland eller  

 det øvrige udland.
Endvidere henvises til reglerne i Direktoratet for  

 Arbejdsløshedsforsikringens bekendtgørelse om medlems- og dagpengeret efter  

 arbejde eller ophold på Færøerne.
Til § 1 Det er en betingelse for overflytning til deltidsforsikring i en kasse, at  

 kassen ifølge sine vedtægter optager deltidsforsikrede.
 Et medlem, der overgår til delpension, skal dog altid overflyttes til  

 deltidsforsikring, uanset om kassen ifølge sine vedtægter ikke optager  

 deltidsforsikrede.
Et fuldtidsforsikret medlem, der går på delefterløn, kan fortsætte som  

 fuldtidsforsikret medlem af kassen.
Der henvises til reglerne i Direktoratet  

 for Arbejdsløshedsforsikringens bekendtgørelse om delefterløn.
Til § 2, stk. 1 og stk. 2 Overflytning til fuldtidsforsikring kan ikke ske under ledighed, jf. dog  

 vejledningen til § 3, stk. 3.
Arbejdskravet kan opfyldes på baggrund af et (eller flere)  

 ansættelsesforhold, der strækker sig over en kortere sammenhængende periode  

 end 12 uger/3 måneder.
Der stilles ikke krav om, at der skal være faktisk  

 arbejde i hver enkelt af de uger, der indgår i 12-ugers-/3-månedersperioden.
 Mer- eller overarbejdstimer, som afspadseres, skal medregnes i den  

 periode, hvor de afspadseres, hvorimod mer- eller overarbejdstimer, for  

 hvilke der udbetales løn, skal medregnes i den periode, hvor de er optjent.
Til § 2, stk. 3 Der kan i den periode, der danner baggrund for overflytningen, være tale  

 om flere eller skiftende aflønningsformer, fx en kombination af månedsløn og  

 ugeløn.
I sådanne situationer kan overflytning ske, hvis medlemmet enten  

 opfylder kravet om 360 løntimer inden for en periode på 12 uger eller kravet  

 om 390 løntimer inden for en periode på 3 måneder.
Til § 3, stk. 1 Et medlem kan anmode om overflytning, og kassen kan foretage  

 overflytningen på et tidspunkt, hvor kravet til arbejdets omfang endnu ikke  

 fuldt ud er opfyldt.
Kassen skal dog efterfølgende indhente dokumentation  

 for, at kravet er opfyldt.
 Overflytningen kan tidligst få virkning fra tidspunktet for kassens  

 modtagelse af medlemmets skriftlige anmodning.
Til § 3, stk. 2 Et medlem, som ikke har givet kassen meddelelse om overtagelse af  

 fuldtidsarbejde, og som derfor ikke er blevet overflyttet til  

 fuldtidsforsikring, kan ikke senere overflyttes, medmindre kravet til  

 arbejdets omfang er opfyldt på overflytningstidspunktet.
Til § 3, stk. 3 Kassen kan efter en konkret vurdering træffe afgørelse om, at et medlem  

 kan overflyttes til fuldtidsforsikring, selvom medlemmet på tidspunktet for  

 anmodningen om overflytning er i deltidsarbejde eller er ledigt.
Dette  

 forudsætter, at medlemmet ikke tidligere har haft mulighed for at konstatere,  

 at betingelserne for overflytning til fuldtidsforsikring var opfyldt, fx  

 fordi medlemmet i henhold til lønaftale eller overenskomst har optjent timer,  

 der er hensat til senere afspadsering, og som efterfølgende er udbetalt på  

 grund af manglende mulighed for afspadsering.
Til § 4 I de i stk. 1 nævnte tilfælde, hvor overflytning sker for sent, skal  

 medlemmet pålægges 20 timers effektiv karantæne.
 Overflytningen sker med virkning fra det tidspunkt, hvor kassen har  

 modtaget medlemmets anmodning eller har konstateret ændringen i arbejdstiden.
 Overflytningen er betinget af, at kravet til arbejdets omfang er opfyldt  

 på anmeldelses- eller konstateringstidspunktet.
 Et medlem, der ikke længere opfylder kravet til arbejdets omfang, og som  

 derfor ikke kan overflyttes til fuldtidsforsikring, kan ikke pålægges en  

 sanktion.
Sanktionen bortfalder, hvis den ikke er afviklet senest 2 år efter datoen  

 for overflytningen.
Der henvises til reglerne i Direktoratet for  

 Arbejdsløshedsforsikringens cirkulære vedrørende retningslinier for idømmelse  

 af sanktion i henhold til arbejdsløshedsforsikringslovens § 87, stk. 1 og  

 stk. 3.
Til § 5 Omregning af indtægt til arbejdstimer ved overflytning sker efter reglerne  

 i Direktoratet for Arbejdsløshedsforsikringens bekendtgørelse om udbetaling  

 af supplerende dagpenge.
Til § 6 Hvor arbejdets omfang og tidsmæssige placering ikke fremgår tilstrækkeligt  

 klart af medlemmets lønsedler, skal kassen indhente nærmere oplysninger fra  

 arbejdsgiveren.
Ved overflytning fra deltids- til fuldtidsforsikring skal der  

 endvidere foreligge en af medlemmet underskrevet erklæring om tidspunktet for  

 fuldtidsarbejdets begyndelse.
Til § 8 Bekendtgørelsen finder anvendelse i situationer, hvor kassen har modtaget  

 anmodningen om overflytning, eller hvor ændringen i arbejdstiden er  

 konstateret den 2. oktober 1995 eller senere.
