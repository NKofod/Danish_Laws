 En ansøger, der efter delvis amputation af venstre fod, havde et  

 varigt behov for brug af salve, creme og gaze, fandtes berettiget til hjælp  

 hertil efter § 7, stk. 2, i socialministeriets bekendtgørelse af 19. december  

 1983 om ydelse af hjælpemidler efter bistandslovens § 58.
 REDEGØRELSE FOR SAGEN:
 En ansøger, der havde fået foretaget delvis amputation af venstre fod, led  

 af langvarige sårhelingsproblemer, som efter lægelig anbefaling behandledes  

 med daglig smøring med salve og creme samt brug af gazesokker.
Social- og sundhedsforvaltningen havde givet afslag på ansøgerens  

 ansøgning om hjælp til lægemidler efter bistandslovens § 46, stk. 1.  

 Forvaltningen gav ligeledes afslag på en efterfølgende ansøgning om hjælp  

 efter bistandslovens § 58 til de ovennævnte artikler.
Denne afgørelse  

 begrundedes med, at de nævnte artikler skulle benyttes som led i behandling  

 af en hos ansøgeren konstateret lidelse og derfor måtte anses som  

 behandlingsmidler, for hvilke bevillingskompetencen henhører under  

 hospitalsvæsenet.
 Efter at ansøgeren ved henvendelse til det behandlende hospital havde fået  

 oplyst, at behandlingsmidlerne ikke ville blive stillet til rådighed af  

 hospitalet, anmodede ansøgeren påny socialforvaltningen om at vurdere  

 muligheden for tilskud efter bistandslovens § 58.
 AFGØRELSEN, DER KLAGES OVER:
 Socialforvaltningen fastholdt, at de ansøgte artikler måtte betragtes som  

 behandlingsredskaber, og at der således ikke kunne ydes hjælp efter  

 bistandslovens § 58.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandsloven, § 58.
 Socialministeriets bekendtgørelse nr. 644 af 19. december 1983 om ydelse  

 af hjælpemidler efter bistandslovens § 58, § 7, stk. 2.
 ANKESTYRELSENS AFGØRELSE:
 Ankestyrelsen finder, at ansøgeren har et varigt behov for brug af salve,  

 creme og gaze, og at der i § 7, stk. 2, i socialministeriets ovennævnte  

 bekendtgørelse er den fornødne hjemmel til at yde hjælp hertil.
 Ankestyrelsen ændrer således socialforvaltningens afgørelse.
