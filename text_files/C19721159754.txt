 Efter drøftelse i strukturudvalget vedrørende fængselsvæsenet fastsætter  

 justitsministeriet i medfør af § 58, stk. 3, i lov nr. 291 af 18. juni 1969  

 om tjenestemænd i staten, folkeskolen og folkekirken, som ændret ved lov nr.  

 173 af 28. april 1971, følgende om anstalternes ekspedition af ansøgninger om  

 NEDSÆTTELSE AF TJENESTETID MOD TILSVARENDE LØNREDUKTION:
 1.
 Fængselsvæsenets anstaltsledere bemyndiges til at afgøre ansøgninger fra  

 tjenestemænd ved fængselsvæsenets institutioner om tilladelse til nedsættelse  

 af tjenestetiden mod tilsvarende lønreduktion.
 Bestemmelsen i § 1 i justitsministeriets cirkulære af dags dato om  

 bemyndigelse for anstaltslederne til at meddele tjenestefrihed uden løn  

 (afgrænsning af personkreds) finder tilsvarende anvendelse.
 2.
 Tjenestemandens ansøgning skal indeholde oplysning om begrundelsen for den  

 ansøgte tjenestetidsnedsættelse samt om, hvorvidt nedsat tjenestetid søges  

 indtil videre eller for en begrænset periode.
Begrundes ansøgningen med ansøgerens helbredsmæssige forhold, skal  

 ansøgeren vedlægge lægeerklæring.
Anstalten kan forlange, at tjenestemanden  

 tilvejebringer sådanne supplerende lægelige oplysninger, som findes  

 nødvendige for at bedømme ansøgningen.
Udgifterne herved kan ikke afholdes af  

 fængselsvæsenet.
Tilladelse til nedsat tjenestetid gives for en på forhånd fastsat periode  

 eller indtil videre.
I førstnævnte tilfælde kan tilladelsen forlænges efter  

 ny ansøgning.
 I øvrigt finder de bestemmelser om ansøgningernes indgivelse og afgørelse,  

 rekurs m.v., som indeholdes i § 2 i det i punkt 1 nævnte cirkulære,  

 tilsvarende anvendelse.
 3.
 Anmoder en tjenestemand, hvis tjenestetid er nedsat, om udvidelse af  

 tjenestetiden eller om tilladelse til at genoptage fuld tjeneste, skal  

 anmodningen i almindelighed imødekommes.
 Vil imødekommelse af anmodningen medføre, at tjenestetiden fremtidig udgør  

 halvdelen eller derover af normal arbejdstid, forelægges sagen for  

 justitsministeriet, direktoratet for fængselsvæsenet.
 Finder anstaltslederen, at anmodningen i øvrigt ikke bør imødekommes,  

 forelægges sagen ligeledes.
 4.
 Ansøger tjenestemanden om, at det tidsrum, hvori tjenestetiden nedsættes  

 eller har været nedsat, må medregnes i lønancienniteten, jfr.  

 tjenestemandslovens § 58, stk. 4, eller i pensionsalderen, jfr.  

 tjenestemandspensionslovens § 4, stk. 5, forelægges sagen for  

 justitsministeriet, direktoratet for fængselsvæsenet.
 5.
 Bestemmelsen om indberetningspligt m.v. i § 6 i det i punkt 1 nævnte  

 cirkulære finder tilsvarende anvendelse.
 6.
 Skrivelsen har virkning fra den 15. januar 1973.
 P.M.V.
H.H.Brydensholt /Kjærgaard Fængselsvæsenets anstalter (bortset fra arresthusene).
