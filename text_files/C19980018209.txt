Cirkulære om udvælgelseskriterier  

 for reservation af støtte til helhedsorienteret byfornyelse I medfør af § 8, stk. 3, i lov nr. 381 af 10. juni 1997  

 om byfornyelse, som senest ændret ved lov nr. 398 af 26. juni 1998,  

 fastsættes:
 § 1. Ved reservation af støtte til ansøgninger  

 om helhedsorienteret byfornyelse vil By- og Boligministeriet tilstræbe,  

 at der sker en geografisk spredning, en spredning på kommunetyper og en  

 spredning på områdetyper.
 § 2. By- og Boligministeriet vil prioritere følgende  

 områder:
 1. Ældre byområder i større byer med  

 omfattende byfornyelsesproblemer i form af nedslidte boliger med  

 væsentlige installationsmangler.
 2. Nyere boligområder i større byer.
 3. Områder i mindre byer, hvor der er behov for  

 bymæssig udvikling, herunder landsbyer.
 4. Mindre belastede byområder, hvor indsatsen  

 primært er forebyggende.
 Stk. 2. By- og Boligministeriet vil prioritere i den i  

 stk. 1 nævnte rækkefølge, dog således at der  

 søges sikret reservation til ansøgninger tilhørende  

 mindst de 3 førstnævnte områder i stk. 1.
 Stk. 3. By- og Boligministeriet kan ændre  

 rækkefølgen efter stk. 1 som følge af de forhold,  

 der er nævnt i § 1 og §§ 3- 5.
 § 3. Højst en tredjedel af investeringsrammen til  

 helhedsorienteret byfornyelse kan anvendes til områder, hvori der ikke  

 indgår bygningsfornyelse af betydning.
 § 4. By- og Boligministeriet vil prioritere  

 ansøgninger, hvor kommunen fremkommer med konkrete, operationelle  

 løsningsforslag til, hvordan følgende aspekter  

 inddrages:
 1. Fremme af den lokale forankring med henblik på at  

 skabe en større identitetsfølelse blandt beboerne i  

 området.
 2. Inddragelse af private ressourcer, såvel fra  

 organisationer som virksomheder, med henblik på at igangsætte en  

 positiv udvikling.
 3. Gennemførelse af en tværsektoriel og  

 koordineret indsats.
 4. Kombination af helhedsorienteret byfornyelse med en  

 eller flere af lovens øvrige beslutningstyper, såvel  

 indholdsmæssigt som proceduremæssigt.
 5. Sammenhæng mellem byfornyelsesprogrammet og den  

 fysiske planlægning.
 6. Klare målsætninger og målbare  

 succeskriterier.
 § 5. By- og Boligministeriet vil tilstræbe en spredning  

 af temaer.
 Stk. 2. I 1999 vil der ske en prioritering af  

 ansøgninger, der indeholder initiativer, der inddrager lokalsamfundet  

 (beboere, borgere, organisationer, virksomheder mv.) i nye  

 samarbejdsrelationer og anviser nye veje/redskaber til forpligtende  

 samarbejde.
 § 6. Ansøgninger om reservation af støtte  

 til helhedsorienteret byfornyelse inden for investeringsrammen for 1999 skal  

 indsendes til By- og Boligministeriet og være kommet frem hertil senest  

 den 20. januar 1999.
 § 7. Cirkulæret træder i kraft den 1.  

 januar 1999.
