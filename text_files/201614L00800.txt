Betænkning afgivet af Kulturudvalget den 27. april 2017 Betænkning over Forslag til lov om ændring af lov om biblioteksafgift (Indførelse af biblioteksafgift for e-bøger og netlydbøger og ændring af biblioteksafgiftens undergrænse m.v.) [af kulturministeren (Mette Bock)]:
1. Ændringsforslag Der er stillet 2 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1, og Enhedslistens medlemmer af udvalget har stillet ændringsforslag nr. 2.
2. Udvalgsarbejdet Lovforslaget blev fremsat den 10. februar 2017 og var til 1. behandling den 2. marts 2017. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring.
Den 10. februar 2017 sendte kulturministeren de indkomne høringssvar og et notat herom til udvalget.
Spørgsmål Udvalget har stillet 14 spørgsmål til kulturministeren til skriftlig besvarelse, som denne har besvaret.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Jens Staubrand, Frederiksberg C.
 Kulturministeren har over for udvalget kommenteret den skriftlige henvendelse til udvalget.
3. Indstillinger Et flertal i udvalget (S, V, LA, ALT, RV og KF) indstiller lovforslaget til vedtagelse uændret.
 Et mindretal i udvalget (DF og SF) indstiller lovforslaget til vedtagelse med de af DF og EL stillede ændringsforslag.
 Et andet mindretal i udvalget (EL) indstiller lovforslaget til vedtagelse med det af EL stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4 Ændringsforslag med bemærkninger Ændringsforslag Til § 1 Af et mindretal (DF), tiltrådt af et mindretal (SF):
 1) I det under nr. 12 foreslåede § 4 b, stk. 1, ændres »1.250« til: »500«.
[Undergrænsen for biblioteksafgiften fastsættes til 500 kr.] Af et mindretal (EL), tiltrådt af et mindretal (DF og SF):
 2) I den under nr. 12 foreslåede § 4 b affattes stk. 3 således:
 »Stk. 3. Udbetaling af biblioteksafgift efter §§ 2 og 3 til en berettiget person foretages på følgende måde:
 1) Beløb indtil 420.000 kr. udbetales uden reduktion.
 2) Af beløb mellem 420.000 kr. og 480.000 kr. udbetales 75 pct.
 3) Af beløb mellem 480.000 kr. og 540.000 kr. udbetales 50 pct.
4) Af beløb over 540.000 kr. udbetales 25 pct.« [Ændring af beløbsgrænser og udbetalingsandel] Bemærkninger Til nr. 1 Med ændringsforslaget ønsker DF at sikre en markant sænkelse af undergrænsen fra de nuværende 2.173 kr. til 500 kr., så flere forfattere kan få del i pengene og dermed kan få en kontant påskønnelse for, at bibliotekerne har deres bøger stående.
Til nr. 2 Ændringsforslaget vil indebære progressiv reduktion for alle, som modtager over 420.000 kr. i biblioteksafgift, det vil sige over 35.000 kr. om måneden.
Dette vil frigøre over 500.000 kr. til genberegning og dermed understøtte ordningens kulturpolitiske sigte.
Alex Ahrendtsen (DF) Morten Marinus (DF) Karin Nødgaard (DF) nfmd.
Kristian Thulesen Dahl (DF) Peter Skaarup (DF) Søren Espersen (DF) Britt Bager (V) Jan E.
Jørgensen (V) Michael Aastrup Jensen (V) Eva Kjer Hansen (V) Hans Christian Schmidt (V) Bertel Haarder (V) Christina Egelund (LA) Leif Mikkelsen (LA) Naser Khader (KF) Annette Lind (S) Daniel Toft Jakobsen (S) Flemming Møller Mortensen (S) Jan Johansen (S) Mogens Jensen (S) Orla Hav (S) fmd.
Søren Søndergaard (EL) Christian Juhl (EL) Rasmus Nordqvist (ALT) Zenia Stampe (RV) Marianne Jelved (RV) Carolina Magdalene Maier (ALT) Jacob Mark (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
