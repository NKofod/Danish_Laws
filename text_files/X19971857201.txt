 Ligningsrådet kunne tiltræde skatteforvaltningens afslag på anmodning  

 om sambeskatning, idet Rådet ikke fandt, at der kunne dispenseres fra  

 fristbestemmelserne i betingelse 1.4. i sambeskatningscirkulæret.  

 Ligningsrådet udtalte, at rettidig selvangivelse måtte anses for en  

 betingelse for sambeskatning, samt at konkurs ikke var en dispensationsgrund.
 Den kommunale skatteforvaltning tillod ikke sambeskatning mellem et  

 moderselskab og fem datterselskaber med henvisning til, at fristen for  

 rettidig indsendelse af sambeskatningsansøgning og selvangivelser ikke var  

 overholdt.
Det var oplyst, at moderselskabet havde ejet de af  

 sambeskatningsansøgningen omfattede datterselskaber siden 1. juli i året  

 forud for det omhandlede regnskabsår.
Det var endvidere oplyst, at  

 skatteforvaltningen i Y-kommune den 2. juli havde indrømmet moderselskabet  

 udsættelse med indsendelse af selvangivelsen til den 31. juli.
I klageskrivelsen anførte selskabernes repræsentant, at ansøgning om  

 sambeskatning allerede var indgivet den 24. september i regnskabsåret, d.v.s.  

 over 9 måneder før den sædvanlige frist for selvangivelsen.
Repræsentanten  

 bemærkede, at det ikke var anført som et krav, at tilladelse til  

 sambeskatning kun kan gives i forbindelse med indsendelse af selvangivelsen,  

 samt at kravet om denne samtidighed er overflødig, da man efterfølgende skal  

 kontrollere, at de stillede betingelser er opfyldt.
 Repræsentanten bemærkede videre, at det i nogle selskaber kan være  

 væsentligt i tide at få afklaret, om sambeskatningstilladelse kan gives.
Repræsentanten anførte videre, at det var korrekt, at selvangivelserne  

 ikke var blevet indgivet rettidigt på grund af moderselskabets vanskelige  

 situation og datterselskabernes efterfølgende konkurs.
Konkurserne  

 vanskeliggjorde fremskaffelse af materiale fra boerne, da selskaberne ikke  

 havde behov for at udarbejde selvangivelserne.
Ifølge repræsentanten ville  

 udarbejdelse af selvangivelser for datterselskaberne kun have mening i den  

 situation, hvor der ville blive givet tilladelse til sambeskatning - i modsat  

 fald ville det blive en kostbar ekstraudgift for det insolvente moderselskab.
 Som følge af manglende selvangivelse blev moderselskabets skattepligtige  

 indkomst ansat skønsmæssigt.
Den 7. december fremsendte moderselskabet selvangivelsen.
Regnskaber og  

 selvangivelser for datterselskaberne blev ikke indsendt sammen med  

 moderselskabets selvangivelse.
 Først ved skatteforvaltningens efterfølgende ligningsmæssige behandling af  

 sagen modtog forvaltningn regnskaber for 4 af de 5 selskaber, man ønskede  

 sambeskattet med moderselskabet.
Repræsentanten anførte afslutningsvis, at moderselskabet siden konkurserne  

 i datterselskaberne og efterfølgende tab i forbindelse med andre  

 investeringer, havde været så insolvent, at der i perioder end ikke havde  

 været til revision og udarbejdelse af selvangivelserne trods bankernes  

 gældseftergivelser i koncernselskaberne.
Anmodning om sambeskatning blev  

 indleveret så tidligt, fordi det var nødvendigt for selskabets økonomiske  

 overlevelse, idet der ikke havde været indtjening eller midler til betaling  

 af selskabsskat.
Repræsentanten var derfor af den opfattelse, at selskabet  

 havde opfyldt alle betingelser for tilladelse til sambeskatning i det  

 omhandlede skatteår, mens sambeskatningen bortfaldt igen i det efterfølgende  

 skatteår som følge af konkurser, der først afsluttedes i et senere skatteår.
 Såfremt skattemyndighederne ikke mente, at de normale formalitetskrav var  

 opfyldte, henstillede repræsentanten, at ansøgningen blev anerkendt som følge  

 af passivitet og vildledende behandling og kommunikation fra  

 skattemyndighedernes side.
 Ligningsrådet kunne ikke imødekomme anmodningen om sambeskatning allerede  

 fordi betingelse 1.4. ikke var overholdt.
 Betingelse 1.4. har siden TSS-Cirkulære 1991-8 af 29. april 1991 haft  

 følgende formulering:
 »Ansøgning om sambeskatning fra et givet skatteår og selvangivelserne  

 for det pågældende skatteår skal indgives senest inden udløbet af fristen for  

 rettidig selvangivelse«.
 Da rettidig indsendelse af selvangivelsen således er en betingelse for  

 sambeskatning, og da selskabernes konkurs ikke kunne anses for en rimelig  

 begrundelse for at dispensere fra ansøgningsfristen, fandt Ligningsrådet  

 ikke, at der var grundlag for at ændre de kommunale skattemyndigheders  

 afgørelse.
 Ligningsrådet bemærkede endvidere, at en tilladelse til sambeskatning, der  

 var givet inden fristen for rettidig indsendelse af selvangivelserne, ville  

 være suspensivt betinget af, at betingelser og vilkår i det aktuelle  

 sambeskatningscirkulære var opfyldt.
