 1. Generelt udtalt, at Indenrigs- og Sundhedsministeriet ikke kan tage  

 stilling til privatretlige spørgsmål, herunder  

 spørgsmålet om en kommunes erstatningsansvar på baggrund  

 af almindelige ulovbestemte erstatningsretlige grundsætninger.  

 Ministeriet kunne således ikke tage stilling til kommunens pligt til at  

 dække udgifter, som en hjemmehjælpsmodtager kan dokumentere at  

 have afholdt på grund af aflysninger af hjemmehjælpen.
2. Endvidere udtalt, at kommunalbestyrelsen efter § 1-3 i  

 bekendtgørelse nr. 328 af 22. april 1998 om kvalitetsstandarder m.v.  

 for hjælp efter §§ 71 og 72 i lov om social service havde været  

 forpligtet til inden den 1. januar 1999 at udarbejde en kvalitetsstandard for  

 kommunens hjælp efter de nævnte bestemmelser og derefter mindst  

 én gang årligt evaluere kvaliteten og styringen af samt tage  

 stilling til, om kvalitetsstandarden skulle revideres.
Kommunen havde  

 først i september/oktober 2001, hvor forvaltningens udkast til  

 kvalitetsstandarder blev godkendt af udvalget og efterfølgende af  

 kommunalbestyrelsen, udarbejdet kvalitetsstandarder, der var i  

 overensstemmelse med de krav, lovgivningen stiller.
 3. Uanset at § 71 i lov om social service og Socialministeriets vejledning  

 af 6. marts 1998 om sociale tilbud til ældre m.fl. ikke indeholder en  

 præcis beskrivelse af, hvilke arbejdsopgaver i et hjem der skal anses  

 for at være nødvendige, eller hvilke persongrupper der må  

 anses for at have behov for hjemmehjælp, følger det af  

 bestemmelsens ordlyd, at den enkelte kommunalbestyrelse ikke er overladt et  

 frit skøn med hensyn til, om kommunen skal tilbyde borgerne  

 hjemmehjælp, og hvilken hjemmehjælp kommunen skal tilbyde dens  

 borgere.
Indenrigs- og Sundhedsministeriet udtalte i den forbindelse, at almindelig  

 rengøring med jævne intervaller efter ministeriets opfattelse  

 måtte anses som en arbejdsopgave, der efter den almindelige opfattelse  

 i samfundet som et minimum skal udføres i et vist omfang i et hjem.
En  

 sådan opgave måtte derfor betragtes som en nødvendig  

 praktisk opgave i hjemmet.
 Den enkelte kommunalbestyrelse ville således efter ministeriets  

 opfattelse være forpligtet til at sørge for hjemmehjælp  

 til bl.a. rengøring i hjemmet for visse persongrupper, som efter  

 funktionsniveau og forholdene omkring de foreliggende arbejdsopgaver i  

 hjemmet ikke var i stand til at udføre denne opgave.
Efter Indenrigs- og Sundhedsministeriets opfattelse kunne det ikke anses  

 for at være i strid med en truffen afgørelse om  

 hjemmehjælp, at kommunen i visse tilfælde bliver nødsaget  

 til at ændre arbejdstilrettelæggelsen og flytter det tidspunkt,  

 hvor den tildelte hjælp ydes, i det omfang hjælpen ydes inden for  

 en rimelig tid efter det oprindeligt aftalte tidspunkt.
I det omfang  

 hjælpen ikke ydes inden for en rimelig tid efter det oprindeligt  

 aftalte tidspunkt for udførelsen af hjælpen, ville der efter  

 ministeriets opfattelse derimod være tale om, at kommunen undlader at  

 tildele borgeren hjælp til de opgaver, som borgeren i henhold til den  

 trufne afgørelse er berettiget til.
Endvidere udtalt, at en kommunalbestyrelse inden for de rammer, som lov om  

 social service sætter, kan justere serviceniveauet på  

 hjemmehjælpsområdet.
En effektuering af en justering af  

 serviceniveauet, der indebærer, at serviceniveauet forringes, ville  

 kræve, at de af kommunen trufne afgørelser om tildeling af  

 hjemmehjælp revurderedes, og at nye afgørelser blev truffet.  

 Indtil sådanne nye afgørelser blev truffet, ville kommunen  

 være forpligtet til at yde den hjælp, der i henhold til den  

 gældende afgørelse var tildelt den enkelte borger.
 Det forhold, at kommunen ikke ydede hjemmehjælp inden for en rimelig  

 tid i tilfælde af aflysninger, og det forhold, at kommunen traf  

 afgørelser, hvormed der tildeltes hjemmehjælp, som af  

 ressourcemæssige årsager ikke blev efterlevet, var efter  

 Indenrigs- og Sundhedsministeriets opfattelse ikke i overensstemmelse med lov  

 om social service.
 4. Om vejledningspligt udtalte Indenrigs- og Sundhedsministeriet, at  

 forvaltningslovens § 7, stk. 1, giver forvaltningsmyndighederne pligt til i  

 fornødent omfang at yde vejledning og bistand til borgerne.
Generelt udtalt, at der ikke stilles formkrav til den henvendelse fra  

 borgeren, hvori der ligger en anmodning om vejledning.
Myndigheder har  

 også vejledningspligt over for en borger, som myndigheden er i  

 forbindelse med, selv om vedkommende ikke direkte eller indirekte har bedt om  

 vejledning, men hvor det fremstår som naturligt og relevant at give  

 borgeren information og vejledning. § 71, stk. 3, i lov om social service  

 sammenholdt med forvaltningslovens § 7, stk. 1, indebærer efter  

 Indenrigs- og Sundhedsministeriets opfattelse, at det, særligt i  

 tilfælde, hvor en kommune ser sig nødsaget til at ændre  

 arbejdstilrettelæggelsen og flytte tidspunktet for ydelse af tildelt  

 hjælp til nødvendige praktiske opgaver i hjemmet, fremstår  

 som naturligt og relevant, at kommunen af egen drift giver  

 hjemmehjælpsmodtagerne vejledning om, at den enkelte  

 hjemmehjælpsmodtager har mulighed for selv at udpege den person, der  

 skal udføre opgaverne.
 Kommunen oplyste, at kommunen i alle tilfælde, hvor  

 hjemmehjælp tildeltes, af egen drift vejledte den enkelte  

 hjemmehjælpsmodtager om muligheden for selv at udpege den person, der  

 skulle udføre opgaven.
 Indenrigs- og Sundhedsministeriet havde på denne baggrund ikke  

 grundlag for at antage, at kommunen ikke havde overholdt sin vejledningspligt  

 om, at den enkelte hjemmehjælpsmodtager havde mulighed for selv at  

 udpege en person til at udføre praktisk hjælp.
5. Vedrørende klagevejledning blev det generelt udtalt, at der  

 efter forvaltningslovens § 25, stk. 1, skal gives klagevejledning i  

 forbindelse med afgørelser, der kan påklages til en anden  

 forvaltningsmyndighed, og klagevejledningen skal oplyse om muligheden for at  

 klage til denne forvaltningsmyndighed.
Klagevejledningen skal omfatte  

 oplysninger om fremgangsmåden ved klage.
 Afgørelse om hjemmehjælp, der ikke giver ansøgeren om  

 hjemmehjælp fuldt ud medhold, herunder afgørelser, hvormed  

 hjemmehjælp helt eller delvis inddrages, skal derfor indeholde en  

 klagevejledning, der skal omfatte oplysning om, at afgørelsen - efter  

 forudgående indbringelse for klagerådet og efter at  

 kommunalbestyrelsen har taget stilling til klagerådets indstilling -  

 kan påklages til det sociale nævn.
 Den standardblanket vedrørende kommunens afgørelser om  

 hjemmehjælp, som var en del af bilagsmaterialet til den fremsendte  

 kvalitetsstandard, indeholdt ikke oplysning om muligheden for at klage til  

 det sociale nævn og om fremgangsmåden ved en sådan klage og  

 opfyldte derfor ikke kravene til klagevejledning i forvaltningslovens §  

 25.
(Indenrigs- og Sundhedsministeriets brev af 13. marts 2002 til et  

 kommunalbestyrelsesmedlem 4. k.kt. j.nr. 2001/1220/101-173) Udtalelse om kommunaltilsynets kompetence  

 vedrørende en kommunes eventuelle erstatningsansvar, overholdelse af  

 lovgivningen om udarbejdelse af kvalitetsstandarder m.v. for hjælp  

 efter § 71 og 72 i lov om social service, overholdelse af lovgivningen om  

 ydelse af hjælp til nødvendige praktiske opgaver i hjemmet,  

 overholdelse af vejledningspligt samt overholdelse af lovgivningens regler om  

 klagevejledning.
Ved telefax af 27. april 2001 har De på vegne af Dansk Folkeparti i  

 Københavns Borgerrepræsentation rettet henvendelse til  

 Indenrigsministeriet (nu Indenrigs- og Sundhedsministeriet) vedrørende  

 hjemmehjælpen i Københavns Kommune.
De har bl.a. anført,  

 at Københavns Kommune alene udfører 55-74 pct. af de  

 hjemmehjælpsopgaver, som kommunen har truffet afgørelse om at  

 udføre.
Ved brev af 15. august 2001 har Landsforeningen Ældre Sagen rettet  

 henvendelse til ministeriet vedrørende forholdene på  

 hjemmehjælpsområdet i Københavns Kommune. Ældre  

 Sagen har bl.a. anført, at samtlige hjemmehjælpsmodtagere i  

 Københavns Kommune bør tilbydes erstatningstimer for de  

 aflysninger, der har fundet sted.
I tilfælde, hvor  

 hjemmehjælpsmodtagere kan dokumentere udgifter i forbindelse med  

 aflysninger af hjemmehjælpen, har Ældre Sagen tillige  

 anført, at kommunen må forpligtes til at refundere disse  

 udgifter.
 Ved brev af 31. august 2001 har Socialministeriet på baggrund af  

 oplysninger modtaget fra Københavns Kommune vedrørende  

 kommunens aflysninger på hjemmehjælpsområdet anmodet  

 Indenrigsministeriet om at vurdere sagen nærmere, idet oplysningerne  

 efter Socialministeriets opfattelse ikke i tilstrækkeligt omfang  

 udrydder enhver tvivl om, at der ikke stadig er/vil være problemer  

 vedrørende Københavns Kommunes tildeling af  

 erstatningshjælp for aflyste hjemmehjælpstimer.
 Indenrigs- og Sundhedsministeriet har nu afsluttet behandlingen af sagen.
Københavns Kommune har efter Indenrigs- og Sundhedsministeriets  

 opfattelse ikke før Sundheds- og Omsorgsudvalgets beslutning den 3.  

 september 2001, hvormed Sundhedsforvaltningens udkast til kvalitetsstandarder  

 blev godkendt, udarbejdet kvalitetsstandarder, der er i overensstemmelse med  

 de krav, lovgivningen stiller, og som i overensstemmelse med § 30, stk. 2, i  

 lov om retssikkerhed og administration på det sociale område er  

 drøftet med kommunens ældreråd.
Kvalitetsstandarderne er  

 efterfølgende godkendt af Københavns Borgerrepræsentation  

 den 11. oktober 2001.
 Ministeriet har i dag meddelt Københavns Borgerrepræsentation  

 ministeriets retsopfattelse vedrørende dette  

 spørgsmål.
Københavns Kommune har oplyst, at kommunen i 1. halvår af  

 2001 har aflyst op til 1,6 % af de tildelte hjemmehjælpsbesøg.  

 Københavns Kommune har oplyst, at der endvidere er truffet  

 afgørelser om tildeling af hjemmehjælp, uden at den tildelte  

 hjælp er ydet, hvilket ifølge Københavns Kommune skyldes,  

 at der er visiteret flere timers hjemmehjælp til borgerne, end der  

 reelt har været ressourcer til.
Efter det oplyste skyldes anslået  

 8 % af forskellen på den tid, der er visiteret hjælp til i  

 kommunen, og den tid, der reelt er præsteret i form af  

 hjemmehjælpsbesøg, ressourcemæssige årsager.
 Det forhold, at Københavns Kommune ikke yder hjemmehjælp  

 inden for rimelig tid i tilfælde af aflysninger, og det forhold, at  

 Københavns Kommune træffer afgørelser, hvormed der  

 tildeles hjemmehjælp til opgaver, som af ressourcemæssige  

 årsager ikke efterleves, er efter Indenrigs- og Sundhedsministeriets  

 opfattelse ikke i overensstemmelse med lov om social service.
Københavns Kommune har oplyst, at kommunen har taget en række  

 initiativer for at undgå aflysning af hjemmehjælp.
Kommunen har  

 endvidere oplyst, at kommunen - inden for sociallovgivningens rammer - vil  

 revurdere de trufne afgørelser om hjemmehjælp på baggrund  

 af de vedtagne kvalitetsstandarder, således at serviceniveauet  

 tilpasses de afsatte ressourcer.
 Ministeriet har i dag meddelt Københavns Borgerrepræsentation  

 ministeriets retsopfattelse og anmodet om at blive underrettet om effekten af  

 kommunens initiativer på området.
 Den standardblanket vedrørende kommunens afgørelser om  

 hjemmehjælp, som er en del af bilagsmaterialet til den af  

 Borgerrepræsentationen den 11. oktober 2001 godkendte  

 kvalitetsstandard, indeholder ikke oplysninger om muligheden for at klage til  

 det sociale nævn og om fremgangsmåden ved sådan klage og  

 opfylder derfor ikke kravene til klagevejledning i forvaltningslovens § 25.
 Indenrigs- og Sundhedsministeriet har i dag meddelt Københavns  

 Borgerrepræsentation ministeriets retsopfattelse og anmodet om  

 underretning om, hvad kommunen foretager i denne anledning.
 Her følger en gennemgang af sagens baggrund og en nærmere  

 begrundelse for Indenrigs- og Sundhedsministeriets opfattelse.
 Sagens baggrund:
Efter at have modtaget Deres telefax af 27. april 2001 anmodede  

 Indenrigsministeriet i brev af 16. maj 2001 Københavns  

 Borgerrepræsentation om en udtalelse i sagen, herunder om oplysninger  

 om, i hvilke situationer aflysninger af hjemmehjælpen i praksis finder  

 sted, og om hvorvidt Københavns Kommune tildeler hjemmehjælp til  

 modtagerne på andre tidspunkter som erstatning for aflyst  

 hjemmehjælp.
Indenrigsministeriet anmodede i den forbindelse om at  

 få tilsendt en kopi af Københavns Kommunes kvalitetsstandarder  

 for personlig og praktisk hjælp m.v. efter § 71 og § 72 i lov om social  

 service samt eventuelle andre generelle beslutninger om eller retningslinier  

 for opgaveudførelsen i tilknytning til afgørelser om  

 hjemmehjælp.
Til brug for drøftelse i Folketingets Socialudvalg har  

 Københavns Kommune efter anmodning fra Socialministeriet udarbejdet et  

 notat af 13. august 2001 om kommunens administration og praksis på  

 hjemmehjælpsområdet.
Af notatet fremgår bl.a., at kommunens  

 administrationsgrundlag var en socialplan fra 1997 samt en beslutning i  

 Social- og Omsorgsudvalget fra april 2001 om serviceniveauet.
Det  

 fremgår endvidere, at en kvalitetsstandard var under udarbejdelse.
I  

 brev af 14. august 2001 til Københavns Kommune, Sundhedsforvaltningen,  

 anmodede Socialministeriet om uddybende oplysninger i forlængelse af  

 kommunens notat af 13. august 2001.
 Ved brev af 14. august 2001 har Københavns Kommune,  

 Sundhedsforvaltningen, understreget over for alle kommunens  

 hjemmeplejeledere, at de skulle være særligt opmærksomme  

 på, at det så vidt muligt undgås at aflyse planlagte  

 besøg, og at der - såfremt besøg aflyses - altid skal  

 tilbydes et erstatningsbesøg.
 Efter at have modtaget Landsforeningen Ældre Sagens brev af 15.  

 august 2001 oplyste Indenrigsministeriet i  brev af 27. august 2001 til  

 Ældre Sagen, at ministeriet ville inddrage Ældre Sagens  

 henvendelse i behandlingen af denne sag vedrørende hjemmehjælpen  

 i Københavns Kommune, som ministeriet allerede var i færd med at  

 behandle.
Ved brev af 27. august 2001 fremsendte Indenrigsministeriet Ældre  

 Sagens henvendelse til Københavns Borgerrepræsentations  

 orientering.
Indenrigsministeriet anmodede endvidere på baggrund af  

 Ældre Sagens henvendelse Københavns Borgerrepræsentation  

 om at oplyse, i hvilket omfang hjemmehjælpsmodtagere i kommunen  

 vejledes om muligheden for efter § 71, stk. 3, i lov om social service selv  

 at udpege en person til at udføre opgaverne.
 Efter at have modtaget Socialministeriets brev af 31. august 2001 oplyste  

 Indenrigsministeriet i brev af 5. september 2001 til Socialministeriet, at  

 ministeriet ville inddrage Socialministeriets henvendelse i behandlingen af  

 denne sag vedrørende hjemmehjælpen i Københavns Kommune,  

 som ministeriet allerede var i færd med at behandle.
 I brev af 11. september 2001 med bilag til Indenrigsministeriet har  

 Københavns Kommune oplyst, at Københavns  

 Borgerrepræsentation har behandlet sagen i møde den 6. september  

 2001. Københavns Kommune har endvidere oplyst, at  

 Borgerrepræsentationen i samme møde besluttede at give en  

 tillægsbevilling til ældreområdet på 10,1 millioner  

 kr. med henblik på at hæve serviceniveauet allerede for 2001.  

 Derudover har kommunen oplyst, at Sundheds- og Omsorgsudvalget i møde  

 den 3. september 2001 har godkendt Sundhedsforvaltningens udkast til  

 kvalitetsstandarder for ældreområdet i Københavns Kommune.  

 Sundhedsforvaltningens udkast har været drøftet med kommunens  

 ældreråd.
I den godkendte kvalitetsstandard er der bl.a. gjort rede for  

 værdigrundlag og omsorgsfilosofi i Københavns Kommune, og  

 kommunens visitationskriterier samt sagsgange er beskrevet.
Som bilag er  

 vedlagt visitationsblanketter, herunder en blanket benævnt  

 "afgørelse om hjemmepleje", hvori det bl.a. skal anføres,  

 hvilken hjemmeplejeydelse der er tildelt borgeren, og der er en rubrik, hvori  

 bevilling/afslag skal begrundes.
Det er endvidere anført, at  

 afgørelsen kan påklages til klagerådet, og henvist til, at  

 klagevejledning vedlægges.
 Københavns Kommune har endvidere oplyst følgende:
"Aflysninger I 2001 havde kommunen i første halvår planlagt 2,0 millioner  

 besøg.
Af dem er 30.962 aflyst af kommunen, hvilket svarer til 1,6  

 pct.
Aflysningerne vedrører stort set altid rengøring.
Kommunen  

 yder også mange ekstrabesøg, flere end antallet af aflysninger.  

 Disse registreres særskilt i kommunens IT-system, og nogle af disse  

 besøg gives reelt som erstatningsbesøg for aflyste  

 besøg.
Det er dog ikke muligt at få et præcist tal herfor,  

 men det betyder, at antallet af aflyste besøg reelt er lavere end de  

 1,6 pct.
Aflysning sker i tre situationer.
For det første i situationer,  

 hvor en borger kan have akut behov for yderligere hjælp, hvilket  

 betyder at hjemmehjælperen er nødt til at omorganisere dagens  

 øvrige arbejde.
For det andet i forbindelse med akut opstået  

 sygdom blandt medarbejderne, og for det tredje i sager hvor et nødkald  

 henvist fra kommunens døgnvagt betyder, at en medarbejder må  

 tage et akut besøg hos en borger.
Københavns Kommune har som resultatkrav i budgettet, at der ikke  

 må ske aflysninger af praktisk hjælp uden at der tilbydes et  

 erstatningsbesøg, samt at hjælp til personlig pleje ikke  

 må aflyses.
Den aktuelle situation med op mod 1,6 pct. aflyste  

 besøg er derfor ikke acceptabel. ...
Registrering af tidsforbrug i hjemmeplejen ...Af Sundheds- og Omsorgsudvalgets beslutningsprotokol af 26. marts 2001  

 fremgår det, at der i gennemsnit i 2000 i BR-kommunen kun blev  

 præsteret 64 pct. af den visiterede tid, der i kommunens IT-system var  

 registreret som udmålt til borgerne.
På basis af en stikprøve skønner  

 Sundhedsforvaltningen, at godt 10 pct. point vedrører vejtiden,  

 borgernes egne aflysninger udgør ca. 6 pct. af de planlagte  

 besøg.
Passive borgere (fx borgere der er på ferie, eller ikke  

 fremover skal modtage hjælp, og som endnu ikke er tilrettet i  

 IT-systemet) udgør 10 pct. af de planlagte besøg.  

 Sundhedsforvaltningen har alene oplysninger om passive borgere på antal  

 besøg og kender derfor ikke den nøjagtige tid, men  

 skønner, at når omfanget er 10 pct. af besøgene, så  

 udgør det tilsvarende 10 pct. af den samlede visiterede tid.
 Derudover er der kommunens aflysninger på 1,6 pct. i 1. halvår  

 2001, aflysninger er ligeledes opgjort på antal besøg og ikke  

 på tid.
 Den resterende forskel mellem visiteret tid og præsteret tid  

 på ca. 8 pct. bunder i, at der er visiteret flere timers  

 hjemmehjælp til borgeren end der reelt har været ressourcer til.
Problemet med, at der er visiteret flere timer end der reelt er ressourcer  

 til skal løses ved revisitering ud fra et politisk godkendt  

 serviceniveau, som er afstemt med de afsatte ressourcer, jf.  

 Socialministeriets vejledning til Serviceloven, hvor det er tilladt at  

 fastsætte serviceniveauet i overensstemmelse med de afsatte ressourcer  

 samt at tilpasse serviceniveauet, såfremt det viser sig at der ikke er  

 nok ressourcer.
Det drejer sig på kort sigt f.eks. om ændring af  

 tid til rengøring fra et ugentligt besøg til besøg hver  

 anden uge, og på lang sigt om revisitation i vedlagte  

 "Kvalitetsstandarder for Ældreområdet i Københavns  

 Kommune", ...
 ...
Serviceniveau ... Sundhedsforvaltningen [har] udarbejdet en "Kvalitetsstandarder for  

 Ældreområdet i Københavns Kommune" - oplæg til  

 ensartet serviceniveau, hvori indgår kvalitetsstandarder og en  

 beskrivelse af det serviceniveau, der skal gælde i kommunen. ...
 Efter politisk godkendelse af et nyt serviceniveau forventes der at  

 gå op mod et halvt år, før alle  

 hjemmehjælpsmodtagere er revisiteret og der herved er udarbejdet en  

 funktionsvurdering og en ydelsestildeling ud fra de politisk fastsatte  

 kvalitetsstandarder.
 Indtil der er en politisk godkendelse af Sundhedsforvaltningens  

 oplæg til ensartet serviceniveau, udmåler Sundhedsforvaltningen  

 hjemmehjælp på grundlag af det serviceniveau, der er fastsat med  

 Borgerrepræsentationens beslutning den 17. maj 2001, hvor Sundheds- og  

 Omsorgsudvalget blev tildelt en tillægsbevilling til bl.a. at fastholde  

 det generelle serviceniveau uændret, sådan at der tilbydes  

 rengøring hver 2. uge, tøjvask hver 4. uge, indkøb hver  

 uge og uændret serviceniveau i weekenden, og hvorefter al hjælp  

 skal gives på grundlag af en individuel vurdering, ....
 Dette har givet anledning til, at borgere som før f.eks. fik  

 rengøring en gang om ugen nu er blevet revisiteret til at få  

 denne hjælp hver anden uge, medmindre særlige forhold gør  

 sig gældende.
 Den 28. august 2001 er der indgået en politisk aftale om  

 Københavns Kommunes budget for 2002.... Aftalen betyder, at  

 ældreområdet får tilført 81 mio. kr. i 2002. Konkret  

 betyder aftalen bl.a., at ældre, som visiteres, skal tilbydes vaske  

 service hver 14. dag og supplering af den nuværende rengøring  

 med en grundig hovedrengøring hvert halve år.
Af andre elementer kan nævnes, at der afsættes midler til  

 oprettelse af et flyverkorps, der skal yde erstatningstimer i tilfælde  

 af kommunale afbud.
Dette flyverkorps skal fortrinsvis bestå af erfarne  

 medarbejdere.
Endvidere er der afsat midler med henblik på at styrke  

 personalerekrutteringen og fastholde medarbejdere på  

 ældreområdet, herunder til etablering af  

 voksenelevløn..
 Derudover er der fremsat forslag i Borgerrepræsentationen den 6.  

 september 2001. Forslaget fremsættes for at sikre bedre service i  

 ældreplejen allerede fra 2001 og indebærer, at der gives en  

 tillægsbevilling til Sundheds- og Omsorgsudvalget på 10,1  

 mill.kr., sådan at der tilbydes vask hver 2. uge, købes ekstra  

 plejeboliger og oprettes flyverkorps med virkning allerede for 2001...
Vejledning om § 71, stk. 3, i lov om social service Indenrigsministeriet har ved brev af 27. august 2001 ønsket  

 yderligere oplysninger vedr. hjemmeplejen.
Således kan det oplyses, at  

 hjemmehjælpsmodtagere i Københavns Kommune vejledes om  

 muligheden for, efter § 71, stk. 3, i lov om social service, selv at udpege  

 en person til at udføre opgaverne.
Vejledningen om ordningen gives i  

 forbindelse med visitation og revisitation fra Pensions- og  

 Omsorgskontorerne, hvor også pjecen om "Selvvalgte  

 hjemmehjælpere" medsendes, når borgerne modtager den skriftlige  

 information om bevillingen efter et visitationsbesøg.
Derudover er borgerne informeret i juli måned 1998. Informationen  

 foregik ved at samtlige hjemmehjælpsmodtagere modtog en pjece om den ny  

 ordning.
Derudover findes der information, om muligheden for selv at udpege  

 en person til at udføre opgaverne, på kommunens hjemmeside.
I forbindelse med forespørgslen fra Indenrigsministeriet er det  

 indskærpet, at proceduren i forhold til informationen til borgerne ved  

 revisitation og ny visitation skal overholdes." I brev af 26. oktober 2001 med bilag til ministeriet har Københavns  

 Kommune fremsendt supplerende oplysninger i sagen.
Københavns Kommune  

 har bl.a. oplyst, at kvalitetsstandarderne for ældreområdet har  

 været forelagt Borgerrepræsentationen i møde den 11.  

 oktober 2001 med henblik på Borgerrepræsentationens endelige  

 politiske stillingtagen.
Indstillingen om godkendelse blev vedtaget af et  

 flertal af Borgerrepræsentationens medlemmer.
 Indenrigs- og Sundhedsministeriets udtalelse:
Det tilsyn, som Indenrigs- og Sundhedsministeriet udøver over for  

 Københavns Kommune, er et retligt tilsyn.
Tilsynet omfatter kun  

 spørgsmål om, hvorvidt der er sket en tilsidesættelse af  

 lovgivningen, herunder offentligretlige retsgrundsætninger, jf. § 61 i  

 lov om kommunernes styrelse (lovbekendtgørelse nr. 629 af 29. juni  

 2001).
 Indenrigs- og Sundhedsministeriet kan ikke tage stilling til, om  

 Københavns Kommunes dispostioner er rimelige eller  

 hensigtsmæssige, eller til spørgsmål vedrørende  

 skønsudøvelse, så længe skønnet  

 udøves inden for de rammer, der er fastsat i lovgivningen.
Endvidere viger ministeriets tilsyn med kommunen - som anført i  

 ministeriets brev til Dem af 16. maj 2001 -  hvis der er en særlig  

 klageinstans, som kan træffe afgørelse i klagesagen.
Indenrigs-  

 og Sundhedsministeriet kan derfor ikke tage stilling til afgørelser om  

 praktisk hjælp i enkeltsager, der kan indbringes for det sociale  

 nævn.
Beslutninger vedrørende kommunens generelle serviceniveau, herunder  

 overordnede beslutninger vedrørende tildeling af hjemmehjælp i  

 kommunen, kan i henhold til § 60 i lov om retssikkerhed og administration  

 på det sociale område (lovbekendtgørelse nr. 267 af 12.  

 april 2000 som senest ændret ved lov nr. 490 af 7. juni 2001) ikke  

 påklages til det sociale nævn, og Indenrigs- og  

 Sundhedsministeriet har derfor mulighed for at tage stilling hertil.
Det  

 gælder bl.a. spørgsmål om, hvorvidt kommunens  

 administrationsgrundlag - f.eks. i form af interne retningslinier - er i  

 overensstemmelse med lovgivningen, herunder lov om social service.
Ministeriet kan ikke tage stilling til privatretlige  

 spørgsmål, herunder spørgsmål om en kommunens  

 erstatningsansvar på baggrund af almindelige ulovbestemte  

 erstatningsretlige grundsætninger.
Ministeriet kan således ikke -  

 som anmodet om i Landsforeningen Ældre Sagens klage til ministeriet -  

 tage stilling til Københavns Kommunes pligt til at dække  

 udgifter, som en hjemmehjælpsmodtager kan dokumentere at have afholdt  

 på grund af aflysninger af hjemmehjælpen.
 På den baggrund har Indenrigs- og Sundhedsministeriet i den  

 foreliggende sag vedrørende hjemmehjælpen i Københavns  

 Kommune taget stilling til følgende spørgsmål:
Ad 1. Københavns Kommunes overholdelse af lovgivningen om  

 udarbejdelse af kvalitetsstandarder om m.v. for hjælp efter §§ 71 og 72  

 i lov om social service § 110, stk. 2, i lov om social service (Lovbekendtgørelse nr. 844  

 af 24. september 2001) har følgende ordlyd:
"Stk. 2. Socialministeren kan fastsætte regler om, at kommunen skal  

 træffe beslutninger om indhold, omfang og udførelse af  

 hjælp efter §§ 71-72, samt følge op på disse  

 beslutninger." Af bemærkningerne til bestemmelsen, jf.
Folketingstidende 1997/1998,  

 1. samling, Tillæg A, s. 2425, fremgår bl.a. følgende:
 "Kvalitetsstandarden skal indeholde en beskrivelse af det serviceniveau  

 (indhold og omfang), som kommunalbestyrelsen træffer beslutning om.  

 Kvalitetsstandarden skal indeholde en så præcis beskrivelse, at  

 der samtidig opstilles operationelle mål, som indsatsen skal  

 bedømmes på.
Formålet med kvalitetsstandarden er blandt andet at sikre ensartede  

 afgørelser - inden for samme kommune - om hjælp til ældre  

 med samme behov.
Herudover skal kvalitetsstandarden sikre, at de ældre  

 kender deres rettigheder, idet de informeres om indhold og omfang af den  

 hjælp, de kan forvente fra kommunen.
Endelig skal kvalitetsstandarden  

 og de operationelle mål anvendes af ledelsen som et redskab til at  

 sikre overensstemmelse mellem de politisk fastlagte mål og den faktiske  

 myndighedsudøvelse og opgaveudførelse.
Kvalitetsstandarden skal  

 drøftes med kommunens ældreråd efter reglerne herom.
 Der bør opstilles klare regler, som skal sikre, at den tildelte  

 hjælp faktisk bliver ydet, og at der i tilfælde af aflysninger  

 gives kompensation, fx i form af ekstra erstatningshjælp.
Det er endvidere hensigten at forpligte den enkelte kommune til at  

 udarbejde en årlig evaluering af kvaliteten og styringen af  

 hjælpen efter §§ 71-72. Evalueringen skal blandt andet være et  

 instrument til at sikre en bedre tilrettelæggelse af hjælpen,  

 så en større del af ressourceindsatsen kommer de ældre til  

 gode.
Evalueringen skal også følge udviklingen i  

 sygefraværet og arbejdsmiljøet samt sikre, at de politiske  

 mål for kommunens indsats nås, herunder at de ældre  

 får den hjælp, der er truffet afgørelse om.  

 Evalueringsrapporten skal drøftes med kommunens klageråd." §§ 1-3 i bekendtgørelse nr. 328 af 22. april 1998 om  

 kvalitetsstandarder m.v. for hjælp efter §§ 71 og 72 i lov om social  

 service har følgende ordlyd:
 "§ 1. Kommunalbestyrelsen skal mindst een gang årligt  

 udarbejde en kvalitetsstandard for personlig og praktisk hjælp m.v.  

 efter §§ 71 og 72 i lov om social service.
 Stk. 2. En kvalitetsstandard skal indeholde generel  

 serviceinformation til borgerne om den hjælp, de kan forvente fra  

 kommunen, hvis de får behov for personlig og praktisk hjælp m.v.  

 Kvalitetsstandarden skal dermed indeholde en beskrivelse af det  

 serviceniveau, som kommunalbestyrelsen træffer beslutning om.  

 Beskrivelsen af indholdet, omfanget og udførelsen af hjælpen  

 skal være præcis, og der skal samtidig opstilles  

 kvalitetsmål (operationelle mål), som det efterfølgende er  

 muligt for kommunalbestyrelsen at bedømme indsatsen efter, jf. § 2,  

 stk. 2.
 § 2. Kommunalbestyrelsen skal mindst een gang årligt  

 følge op på kvaliteten og styringen af hjælpen efter §§ 71  

 og 72 i lov om social service.
 Stk. 2. Opfølgningen skal ske på grundlag af  

 de operationelle mål i kvalitetsstandarden, således at der  

 følges op på de politiske mål for kommunens indsats,  

 herunder de politiske mål for udviklingen i sygefraværet og  

 arbejdsmiljøet.
 § 3. Bekendtgørelsen træder i kraft den 1. juli 1998.
Stk. 2. Kommunalbestyrelsen skal udarbejde den  

 første kvalitetsstandard for hjælp efter §§ 71 og 72 i lov om  

 social service inden den 1. januar 1999." Den enkelte kommunalbestyrelse har således inden den 1. januar 1999  

 været forpligtet til at udarbejde en kvalitetsstandard for personlig og  

 praktisk hjælp m.v. efter §§ 71 og 72 i lov om social service og  

 derefter mindst én gang årligt evaluere kvaliteten og styringen  

 af kommunens hjælp efter de nævnte bestemmelser samt tage  

 stilling til, om kvalitetsstandarden skal revideres.
Kommunen skal, jf. § 30,  

 stk. 2, i lov om retssikkerhed og administration på det sociale  

 område, hvorefter kommunalbestyrelsen skal høre  

 ældrerådet om alle forslag, der vedrører de ældre,  

 inddrage kommunens ældreråd i udarbejdelsen og eventuelle  

 ændringer af kvalitetsstandarden.
Ministeriet har forstået Københavns Kommunes oplysninger  

 sådan, at kommunen først i september/oktober 2001 har udarbejdet  

 kvalitetsstandarder for ældreområdet.
Københavns Kommune  

 har efter Indenrigs- og Sundhedsministeriets opfattelse således ikke  

 før Sundheds- og Omsorgsudvalgets beslutning den 3. september 2001,  

 hvorved Sundhedsforvaltningens udkast til kvalitetsstandarder blev godkendt,  

 udarbejdet kvalitetsstandarder, der er i overensstemmelse med de krav,  

 lovgivningen stiller, og som i overensstemmelse med § 30, stk. 2, i lov om  

 retssikkerhed og administration på det sociale område er  

 drøftet med kommunens ældreråd.
Kvalitetsstandarderne er  

 efterfølgende godkendt af Borgerrepræsentationen den 11. oktober  

 2001.
 Ministeriet har i dag meddelt Københavns Borgerrepræsentation  

 ministeriets retsopfattelse vedrørende dette  

 spørgsmål.
Ad 2. Københavns Kommunes overholdelse af lovgivningen om  

 ydelse af hjælp til nødvendige praktiske opgaver i hjemmet § 71, stk. 1 og 2,  i lov om social service har følgende  

 ordlyd:
"§ 71. Kommunen sørger for tilbud om Stk. 2. Tilbudene efter stk. 1 gives til personer, som  

 på grund af midlertidig eller varigt nedsat fysisk eller psykisk  

 funktionsevne eller særlige sociale problemer ikke selv kan  

 udføre disse opgaver." § 75, stk. 1 og 2, i lov om social service har følgende ordlyd:
 "§ 75. Tilbudene i §§ 71-73 gives efter en konkret individuel  

 vurdering af behovet til opgaver, som modtageren ikke selv kan udføre.  

 Tilbudene skal løbende tilpasses modtagerens behov.
Stk. 2. Tilbudene i §§ 71-73 skal bidrage til at  

 afhjælpe væsentlige følger af nedsat fysisk eller psykisk  

 funktionsevne eller særlige sociale problemer. " Af kapitel 5 i Socialministeriets vejledning af 6. marts 1998 om sociale  

 tilbud til ældre m.fl. fremgår bl.a. følgende:
"5.1. Personlig og praktisk hjælp Generelt 43. Kommunen har efter § 71 stk. 1, nr. 1 og 2, jf. stk. 2, i serviceloven  

 pligt til at sikre, at personer, der midlertidigt eller varigt har behov for  

 personlig hjælp/pleje og praktisk hjælp/støtte til  

 nødvendige opgaver i hjemmet, kan få tilbud om hjælp til  

 disse funktioner.
 ...
5.3.1. Myndighedsfunktionen Kommunalbestyrelsens kompetence 57. Der findes ikke i serviceloven nærmere bestemmelser om indhold  

 og omfang af den hjælp, som kommunen skal tilbyde efter §§ 71 og 72.
Kommunalbestyrelsen har både det indholdsmæssige og det  

 økonomiske ansvar for hjælpen.
Smh.m. retssikkerhedslovens § 15.  

 Lovgivningen forudsætter, at kommunalbestyrelsen - afhængigt af  

 lokale forhold - fastlægger indholdet og omfanget af hjælpen og  

 bevilger ressourcer til området i overensstemmelse med disse  

 overordnede politiske beslutninger om serviceniveau.
Se kapitel 5.3.3. om  

 justering af ressourcerne og ændringer i serviceniveauet.
Kommunalbestyrelsen skal således beslutte, hvilke tilbud om  

 hjælp, der skal stilles til rådighed for borgerne, og hvilke  

 kriterier kommunen (forvaltningen) skal anvende ved tildeling og  

 udmåling af hjælpen.
Kommunalbestyrelsen skal ved  

 fastlæggelsen af disse kriterier være opmærksom på,  

 at hjælpen skal have et aktiverende sigte, jf. pkt. 44 om hjælp  

 til selvhjælp." Det følger af § 71 i lov om social service, at kommunen har pligt  

 til at sikre, at personer, der midlertidigt eller varigt har behov for  

 hjælp eller støtte til nødvendige praktiske opgaver i  

 hjemmet, kan få tilbud om hjælp til disse funktioner, og at  

 tilbudene skal gives til personer, som på grund af midlertidigt eller  

 varigt nedsat fysisk eller psykisk funktionsevne eller særlige sociale  

 problemer ikke selv kan udføre opgaverne.
 Det fremgår af § 75 i lov om social service, at tilbud efter bl.a. §  

 71 i loven skal gives efter en konkret individuel vurdering af behovet til  

 opgaver, som modtageren ikke selv kan udføre, og at tilbudene  

 løbende skal tilpasses modtagerens behov.
 Uanset at § 71 i lov om social service og Socialministeriets vejledning af  

 6. marts 1998 om sociale tilbud til ældre m.fl. ikke indeholder en  

 præcis beskrivelse af, hvilke arbejdsopgaver i et hjem der skal anses  

 for at være nødvendige, eller hvilke persongrupper der må  

 anses for at have behov for hjemmehjælp, følger det af  

 bestemmelsens ordlyd, at den enkelte kommunalbestyrelse ikke er overladt et  

 frit skøn med hensyn til, om kommunen skal tilbyde borgerne  

 hjemmehjælp, og hvilken hjemmehjælp kommunen skal tilbyde dens  

 borgere.
Almindelig rengøring med jævne intervaller må efter  

 Indenrigs- og Sundhedsministeriets opfattelse anses som en arbejdsopgave, der  

 efter den almindelige opfattelse i samfundet som et minimum skal  

 udføres i et vist omfang i et hjem.
En sådan opgave må  

 derfor betragtes som en nødvendig praktisk opgave i hjemmet.
 Den enkelte kommunalbestyrelse vil således efter ministeriets  

 opfattelse være forpligtet til at sørge for hjemmehjælp  

 til bl.a. rengøring i hjemmet for visse persongrupper, som efter  

 funktionsniveau og forholdene omkring de foreliggende arbejdsopgaver i  

 hjemmet ikke er i stand til at udføre denne opgave.
Når der er truffet afgørelse om, at en borger tildeles  

 hjemmehjælp til en given opgave, f.eks. rengøring, kan borgeren  

 støtte ret på den trufne afgørelse, indtil kommunen  

 eventuelt, jf. herved bl.a. § 75, stk. 1, 2. pkt., hvorefter hjælpen  

 løbende skal tilpasses modtagerens behov, ændrer  

 afgørelsen ved at træffe en ny afgørelse.
Det betyder, at  

 borgeren, indtil afgørelsen ændres, har krav på at modtage  

 hjælp til de opgaver, der ifølge afgørelsen skal tildeles  

 hjemmehjælp til.
Efter Indenrigs- og Sundhedsministeriets opfattelse kan det ikke anses for  

 at være i strid med en truffen afgørelse om hjemmehjælp,  

 at kommunen i visse tilfælde bliver nødsaget til at ændre  

 arbejdstilrettelæggelsen og flytter det tidspunkt, hvor den tildelte  

 hjælp ydes, i det omfang hjælpen ydes inden for en rimelig tid  

 efter det oprindeligt aftalte tidspunkt.
I det omfang hjælpen ikke ydes  

 inden for en rimelig tid efter det oprindeligt aftalte tidspunkt for  

 udførelsen af hjælpen, vil der efter ministeriets opfattelse  

 derimod være tale om, at kommunen undlader at tildele borgeren  

 hjælp til de opgaver, som borgeren i henhold til den trufne  

 afgørelse er berettiget til.
 En kommunalbestyrelse kan inden for de rammer, som lov om social service  

 sætter, justere serviceniveauet på  

 hjemmehjælpsområdet.  En effektuering af en justering af  

 serviceniveauet, der indebærer, at serviceniveauet forringes, vil  

 kræve, at de af kommunen trufne afgørelser om tildeling af  

 hjemmehjælp revurderes, og at nye afgørelser træffes.  

 Indtil sådanne nye afgørelser er truffet, vil kommunen  

 være forpligtet til at yde den hjælp, der i henhold til den  

 gældende afgørelse er tildelt den enkelte borger.
 Københavns Kommune har oplyst, at kommunen i 1. halvår af  

 2001 har aflyst op til 1,6 % af de planlagte hjemmehjælpsbesøg,  

 uden at hjælpen efterfølgende er ydet inden for 1. halvår  

 af 2001. Ministeriet har forstået kommunens oplysninger sådan, at  

 kommunen i disse tilfælde ikke efterfølgende har ydet  

 hjemmehjælp inden for en rimelig tid.
Københavns Kommune har oplyst, at der endvidere er truffet  

 afgørelser om tildeling af hjemmehjælp, uden at den tildelte  

 hjælp er ydet, hvilket ifølge Københavns Kommune skyldes,  

 at der er visiteret flere timers hjemmehjælp til borgerne, end der  

 reelt har været ressourcer til.
Efter det oplyste skyldes anslået  

 8 % af forskellen på den tid, der er visiteret hjælp til i  

 kommunen, og den tid, der reelt er præsteret i form af  

 hjemmehjælpsbesøg, ressourcemæssige årsager.
 Det forhold, at Københavns Kommune ikke yder hjemmehjælp  

 inden for rimelig tid i tilfælde af aflysninger, og det forhold, at  

 Københavns Kommune træffer afgørelser, hvormed der  

 tildeles hjemmehjælp, som af ressourcemæssige årsager ikke  

 efterleves, er efter Indenrigs- og Sundhedsministeriets opfattelse ikke i  

 overensstemmelse med lov om social service.
Københavns Kommune har oplyst, at kommunen har taget en række  

 initiativer for at undgå aflysning af hjemmehjælp.
Kommunen har  

 endvidere oplyst, at kommunen - inden for sociallovgivningens rammer - vil  

 revurdere de trufne afgørelser om hjemmehjælp på baggrund  

 af de vedtagne kvalitetsstandarder, således at serviceniveauet  

 tilpasses de afsatte ressourcer.
 Ministeriet har i dag meddelt Københavns Borgerrepræsentation  

 ministeriets retsopfattelse og anmodet om at blive underrettet om effekten af  

 kommunens initiativer på området.
Ad 3. Københavns Kommunes overholdelse af kommunens  

 vejledningspligt om, at den enkelte hjemmehjælpsmodtager har mulighed  

 for selv at udpege en person til at udføre praktisk hjælp § 71, stk. 3, i lov om social service er sålydende:
"En person, som efter en afgørelse truffet af kommunen er  

 berettiget til hjælp eller støtte efter stk. 1, nr. 2, skal  

 kunne vælge selv at udpege en person til at udføre opgaverne.  

 Den udpegede person skal godkendes af kommunen, som herefter skal indgå  

 skriftlig aftale med den pågældende om omfang og indhold af  

 opgaverne samt om betaling mv." Det følger således af § 71, stk. 3, i lov om social service,  

 at i det omfang kommunen har truffet afgørelse om tildeling af  

 hjemmehjælp til nødvendige praktiske opgaver i hjemmet, herunder  

 rengøringsopgaver, har hjemmehjælpsmodtageren ret til selv at  

 vælge den person, der - efter kommunens godkendelse og efter  

 nærmere aftale med kommunen - skal udføre opgaven.
 § 7, stk. 1,  i forvaltningsloven (lov nr. 571 af 19. december 1985 som  

 ændret ved lov nr. 347 af 6. juni 1991) har følgende ordlyd:
"En forvaltningsmyndighed skal i fornødent omfang yde vejledning og  

 bistand til personer, der retter henvendelse om spørgsmål inden  

 for myndighedens sagsområde." Bestemmelsen giver forvaltningsmyndighederne pligt til i fornødent  

 omfang at yde vejledning og bistand til borgerne.
Der kan ikke stilles formkrav til den henvendelse fra borgeren, hvori der  

 ligger en anmodning om vejledning.
Den kan således fremsættes  

 skriftligt, telefonisk eller ved personligt fremmøde hos  

 forvaltningsmyndigheden.
Myndigheden har også vejledningspligt over for  

 en borger, som myndigheden er i forbindelse med, selv om vedkommende ikke  

 direkte eller indirekte har bedt om vejledning, men hvor det fremstår  

 som naturligt og relevant at give borgeren information og vejledning,  

 eventuelt i form af supplerende oplysninger m.v., i anledning af den sag, som  

 har givet anledning til kontakten mellem myndigheden og borgeren.
 Der kan henvises til John Vogter, Den kommenterede forvaltningslov, 1999,  

 side 204.
 § 71, stk. 3, i lov om social service sammenholdt med forvaltningslovens §  

 7, stk. 1, indebærer efter Indenrigs- og Sundhedsministeriets  

 opfattelse, at det, særligt i tilfælde, hvor en kommune ser sig  

 nødsaget til at ændre arbejdstilrettelæggelsen og flytte  

 tidspunktet for ydelse af tildelt hjælp til nødvendige praktiske  

 opgaver i hjemmet, fremstår som naturligt og relevant, at kommunen af  

 egen drift giver hjemmehjælpsmodtagerne vejledning om, at den enkelte  

 hjemmehjælpsmodtager har mulighed for selv at udpege den person, der  

 skal udføre opgaverne.
 Københavns Kommune har oplyst, at kommunen i alle tilfælde,  

 hvor hjemmehjælp tildeles, af egen drift vejleder den enkelte  

 hjemmehjælpsmodtager om muligheden for selv at udpege den person, der  

 skal udføre opgaven.
 Indenrigs- og Sundhedsministeriet har på denne baggrund ikke  

 grundlag for at antage, at Københavns Kommunes ikke overholder  

 kommunens vejledningspligt om, at den enkelte hjemmehjælpsmodtager har  

 mulighed for selv at udpege en person til at udføre praktisk  

 hjælp.
 Ministeriet foretager derfor ikke videre vedrørende dette  

 spørgsmål.
Ad 4. Københavns Kommunes overholdelse af lovgivningens  

 regler om klagevejledning § 25, stk. 1, i forvaltningsloven er sålydende:
"§ 25. Afgørelser, som kan påklages til anden  

 forvaltningsmyndighed, skal, når de meddeles skriftligt, være  

 ledsaget af en vejledning om klageadgang med angivelse af klageinstans og  

 oplysning om fremgangsmåden ved indgivelse af klage, herunder om  

 eventuel tidsfrist.
Det gælder dog ikke, hvis afgørelsen fuldt  

 ud giver den pågældende part medhold." Afgørelser om hjemmehjælp, som en kommune efter den 1. juli  

 1998 har truffet i medfør af §§ 71 og 75 i lov om social service, kan  

 i henhold til § 60, stk. 1, i lov om retssikkerhed og administration på  

 det sociale område, indbringes for det sociale nævn af den  

 person, afgørelsen vedrører.
 Efter § 75, stk. 3, i lov om social service er det en betingelse for at  

 indbringe en klage over en afgørelse efter § 71, at klagen har  

 været behandlet af klagerådet, jf. § 34, stk. 1, nr. 1, i lov om  

 retssikkerhed og administration på det sociale område, og at  

 kommunalbestyrelsen har taget stilling til klagerådets indstilling.
 Efter § 34, stk. 1, nr. 1, i lov om retssikkerhed og administration  

 på det sociale område drøfter, vurderer og videreformidler  

 klagerådet klager over afgørelser om tilbud efter §§ 71 og 72 i  

 lov om social service.
Efter forvaltningslovens § 25, stk. 1, skal der gives klagevejledning i  

 forbindelse med afgørelser, der kan påklages til en anden  

 forvaltningsmyndighed, og klagevejledningen skal oplyse om muligheden for  

 klage til denne forvaltningsmyndighed.
Klagevejledningen skal omfatte  

 oplysning om fremgangsmåden ved klage.
 Afgørelser om hjemmehjælp, der ikke giver ansøgeren om  

 hjemmehjælp fuldt ud medhold, herunder afgørelser, hvormed  

 hjemmehjælp helt eller delvis inddrages, skal derfor indeholde en  

 klagevejledning, der skal omfatte oplysning om, at afgørelsen - efter  

 forudgående indbringelse for klagerådet og efter at  

 kommunalbestyrelsen har taget stilling til klagerådets indstilling -  

 kan påklages til det sociale nævn.
 Den standardblanket vedrørende kommunens afgørelser om  

 hjemmehjælp, som er en del af bilagsmaterialet til den af  

 Borgerrepræsentationen den 11. oktober 2001 godkendte  

 kvalitetsstandard, indeholder ikke oplysning om muligheden for klage til det  

 sociale nævn og om fremgangsmåden ved sådan klage og  

 opfylder derfor ikke kravene til klagevejledning i forvaltningslovens §  

 25.
 Indenrigsministeriet har i dag meddelt Københavns  

 Borgerrepræsentation ministeriets retsopfattelse og anmodet om  

 underretning om, hvad kommunen foretager i denne anledning.
 Kopi af dette brev er sendt til Landsforeningen Ældre Sagen,  

 Socialministeriet og Borgerrepræsentationen.
