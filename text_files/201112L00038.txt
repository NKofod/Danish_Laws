Fremsat den 23. november 2011 af finansministeren (Bjarne Corydon) Forslag til Lov om tilskud til Færøernes hjemmestyre for 2012 § 1. Staten yder for 2012 et tilskud på 615,5 mio. kr. til Færøernes hjemmestyre.
§ 2. Tilskuddet udbetales forskudsvis i lige store rater hver måned.
Finansministeren kan dog efter aftale med Færøernes landsstyre fastsætte regler om ændrede udbetalingsterminer.
 § 3. Loven træder i kraft den 1. januar 2012.
Bemærkninger til lovforslaget Almindelige bemærkninger 1. Indledning Lovforslaget indeholder forslag til regler om ydelse af statstilskud for 2012 til Færøernes hjemmestyre inden for rammerne af lov nr. 137 af 23. marts 1948 om Færøernes hjemmestyre.
Med hjemmel i hjemmestyrelovens § 9 har Færøernes hjemmestyre tidligere overtaget den regelfastsættende og administrative kompetence på dele af henholdsvis det sociale område, sundhedsområdet og undervisningsområdet (skolevæsenet) med statsligt tilskud.
2. Lovforslagets baggrund Ved lov nr. 393 af 22. juni 1993 om tilskud til Færøernes hjemmestyre blev de daværende 7 tilskud og 4 refusionstilskud under en række ministerier omlagt til et generelt bloktilskud til Færøernes hjemmestyre under Finansministeriets finanslovsparagraf.
Omlægningen gav Færøernes hjemmestyre friere dispositionsmulighed for så vidt angår tilskuddet fra staten.
 Efter omlægningen til et generelt tilskud har bloktilskuddet efter aftale mellem regeringen og Færøernes landsstyre været fastholdt uændret realt frem til og med 2001, hvorved tilskuddet fra finansår til finansår blev reguleret i overensstemmelse med den gennemsnitlige reguleringsprocent for statens samlede driftsudgifter fra pris- og lønniveau for finansloven for et år til pris- og lønniveau for finansloven det følgende år.
Færøernes hjemmestyre besluttede i henhold til hjemmestyrelovens § 2 at overtage sagsområdet den offentlige forsorg som særanliggende pr. 1. januar 2002. Regeringen og landsstyret indgik den 21. december 2001 aftale i forbindelse hermed.
Ifølge aftalen omfatter området, hvis andel af det generelle tilskud i 2001 udgjorde 92,4 mio. kr., delområderne underholdsbidrag til børn og enker mv., hjemmehjælp, kontanthjælp efter forsorgsloven, daginstitutioner, børneforsorg i øvrigt, enkepension samt personlige tillæg, herunder omsorgsarbejde, revalidering og hjælpemidler mv.
Færøernes hjemmestyre besluttede endvidere at overtage resten af sagsområdet skolevæsenet som særanliggende pr. 1. januar 2002. Regeringen og Færøernes landsstyre indgik den 21. december 2001 aftale i forbindelse hermed.
Ifølge hjemmestyreloven omfatter skolevæsenet: Folkeskolen, eksamensskoler og kursus, læreruddannelse, folkehøjskoler, efterskoler, ungdoms- og aftenskoler, husholdningsskoler og fagskoler som handelsskoler, tekniske skoler, navigationsskoler osv.
Dele af skolevæsenet var allerede før overtagelsen pr. 1. januar 2002 at betragte som færøske særanliggender.
Med hjemmestyrets beslutning har hjemmestyret således overtaget den resterende del, som bl.a. omfatter folkeskole- og erhvervsskoleområdet, og hvis samlede andel af det generelle tilskud udgjorde 274,0 mio. kr. i 2001.
Med overtagelsen af de anførte dele af skolevæsenet og offentlig forsorg overtog Færøernes hjemmestyre samtidig i medfør af hjemmestyrelovens § 2 de med områderne forbundne udgifter.
Det blev på denne baggrund mellem regeringen og landsstyret aftalt, at bloktilskuddet reduceredes i overensstemmelse hermed, således at det i 2002 blev fastsat til 615,5 mio. kr.
Heraf vedrører 117,0 mio. kr. særforsorgen, 213,3 mio. kr. folkeforsikringen, 283,6 mio. kr. sundhedsvæsenet og 1,6 mio. kr.
Færøernes Fiskerilaboratorium.
 Regeringen og landsstyret indgik den 24. oktober 2002 en aftale om fastsættelse af statens tilskud til de bloktilskudsfinansierede områder på 615,5 mio. kr. nominelt årligt i perioden 2003 til og med 2006.
 Med lov nr. 578 af 24. juni 2005 om de færøske myndigheders overtagelse af sager og sagsområder ændredes det retlige grundlag for færøske sagsovertagelser, der herefter sker på grundlag af denne lov.
 Det er i lovforslaget forudsat, at de sagsområder, der er overtaget efter § 9 i hjemmestyreloven, fortsat varetages af de færøske myndigheder i henhold til de gældende rammelove og lovgivning gennemført af de færøske myndigheder, ligesom den danske stats medfinansiering af disse områder ikke berøres af lovforslaget.
Såfremt de færøske myndigheder i aftaleperioden overtager sagsområder, hvortil der i dag ydes bloktilskud, vil det i medfør af § 3, stk. 2, i lov nr. 578 af 24. juni 2005 om de færøske myndigheders overtagelse af sager og sagsområder indebære, at de færøske myndigheder også overtager de med områderne forbundne udgifter.
I tilfælde heraf vil der således skulle ske en reduktion af bloktilskuddet.
 Regeringen og landsstyret aftalte i oktober 2006 en uændret videreførelse af statens tilskud til de bloktilskudsfinansierede områder på 615,5 mio. kr. nominelt årligt i perioden 2007 og 2008.
 Regeringen og landsstyret aftalte i oktober 2008 en uændret videreførelse af statens tilskud til de bloktilskudsfinansierede områder på 615,5 mio. kr. nominelt i 2009.
 Regeringen og landsstyret aftalte i september 2009 en uændret videreførelse af statens tilskud til de bloktilskudsfinansierede områder på 615,5 mio. kr. nominelt i 2010.
 Regeringen og landsstyret aftalte i september 2010 en uændret videreførelse af statens tilskud til de bloktilskudsfinansierede områder på 615,5 mio. kr. nominelt i 2011.
3. Lovforslagets indhold Lovforslaget indeholder forslag til regler om ydelse af statstilskud for 2012 til Færøernes hjemmestyre inden for rammerne af lov nr. 137 af 23. marts 1948 om Færøernes hjemmestyre.
Der er afholdt valg til Lagtinget den 29. oktober 2011, og der er den 14. november 2011 dannet et nyt landsstyre.
Som følge heraf foreligger der i modsætning til de tidligere år ikke en aftale mellem regeringen og Færøernes landsstyre om niveauet for tilskuddet til Færøernes hjemmestyre for 2012. Lovforslaget fremsættes uden en sådan aftale med henblik på at muliggøre en ikrafttræden af loven den 1. januar 2012, ligesom der tages hensyn til dannelsen af et nyt landsstyre på Færøerne samt Folketingets og Lagtingets behandling af lovforslaget.
Lovforslaget indeholder ikke en politisk stillingtagen til niveauet for tilskuddet for 2012. Færøernes landsstyre har netop fremsat et ønske om, at tilskuddet til Færøernes hjemmestyre i 2012 opjusteres i forhold til det hidtidige niveau på nominelt 615,5 mio. kr.
Niveauet for tilskuddet i lovforslaget kan efter aftale mellem regeringen og landsstyret justeres ved ændringsforslag til lovforslaget.
 4. De økonomiske og administrative konsekvenser for det offentlige.
 Forslaget indebærer, at staten i 2012 overfører 615,5 mio. kr. nominelt til Færøernes hjemmestyre, svarende til det nominelle tilskud i perioden 2002-2011.
 Lovforslaget har ingen administrative konsekvenser.
5. De økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
6. De administrative konsekvenser for borgerne Lovforslaget har ikke administrative konsekvenser for borgerne.
7. De miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
10. Forelæggelse for færøske myndigheder Lovforslaget vil blive forelagt Færøernes hjemmestyre med henblik på at modtage hjemmestyrets udtalelse inden lovforslagets 3. behandling i Folketinget.
Bemærkninger til lovforslagets enkelte bestemmelser Til § 1 Tilskuddet til Færøernes hjemmestyre for 2012 foreslås opretholdt uændret på det nominelle niveau for perioden 2002-2011, svarende til 615,5 mio. kr.
Til § 2 Det foreslås at videreføre den nugældende praksis, hvorefter tilskuddet udbetales forskudsvis i lige store månedlige rater.
Finansministeren kan dog efter aftale med Færøernes landsstyre fastsætte regler om ændrede udbetalingsterminer.
Til § 3 Det foreslås, at loven træder i kraft den 1. januar 2012.
