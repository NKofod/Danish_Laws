Fremsat den 4. november 1998 af  

 Flemming Hansen (KF), Brian Mikkelsen (KF),  

 Mariann Fischer Boel (V), Peter Brixtofte (V) og  

 Sonja Albrink (CD) Forslag til folketingsbeslutning om afskaffelse af efterbeskatningen af forskere og  

 nøglemedarbejdere omfattet af kildeskattelovens § 48 E Folketinget pålægger regeringen inden 1.  

 december 1998 at fremsætte lovforslag, som sikrer, at forskere og  

 nøglemedarbejdere, der er omfattet af reglerne i kildeskattelovens  

 § 48 E, ikke efterbeskattes, selv om de bliver boende i Danmark ud over  

 7 år.
Bemærkninger til forslaget 1. Kildeskattelovens § 48 E Udenlandske forskere og nøglemedarbejdere, som  

 ansættes tidsbegrænset for en periode mellem 6 måneder og 3  

 år i en dansk virksomhed eller forskningsinstitution kan vælge at  

 blive beskattet med 25 pct. af bruttoindkomsten uden fradrag af nogen art i  

 stedet for den sædvanlige indkomstbeskatning.
Det er muligt at blive i  

 Danmark i indtil 4 år på almindelige skattevilkår efter  

 udløbet af 3-års-perioden, uden at det får konsekvenser  

 for anvendelsen af 25 pct.s-ordningen i de første 3 år.
Hvis  

 forskeren eller nøglemedarbejderen bliver i Danmark ud over 7  

 år, vil der ske efterbeskatning for perioden, hvor 25 pct.s-ordningen  

 har været anvendt.
 Kildeskattelovens § 48 E blev indført i 1992,  

 men med virkning for ansættelseskontrakter indgået allerede fra  

 1. juni 1991.
 Anvendelsen af ordningen fremgår af bilaget til  

 beslutningsforslaget.
2. Beslutningsforslagets indhold og formål Tidsbegrænsningen på 7 år har vist sig  

 uhensigtsmæssig, da efterbeskatningen reelt tvinger forskere og  

 nøglemedarbejdere ud af landet i en situation, hvor de af såvel  

 arbejdsmæssige som familiemæssige årsager måtte  

 ønske at fortsætte opholdet i Danmark.
Den tidsmæssige  

 begrænsning har samtidig medvirket til, at potentiel udenlandsk  

 arbejdskraft i Danmark helt har afstået fra at søge til Danmark  

 i første omgang.
 De udenlandske lønmodtageres ekspertise er til stor  

 gavn for dansk erhvervsliv og de danske forskningsmiljøer.  

 Virksomhederne og dermed det danske samfund mister ved udflytning af  

 arbejdskraft en værdifuld ekspertise, som ellers kunne være med  

 til at sikre de fremtidige udviklingsmuligheder.
 Da nøglemedarbejderne er lige så vigtige som  

 forskerne i erhvervsudviklingen, omfatter beslutningsforslaget begge  

 lønmodtagergrupper under kildeskattelovens § 48 E.
 Formålet med dette beslutningsforslag er at få  

 ophævet kildeskattelovens bestemmelser om efterbeskatning i  

 tilfælde af ophold i landet ud over de nuværende 4 år efter  

 kontraktperiodens udløb.
 7-års-perioden er eller er ved at løbe ud for  

 forskere og nøglemedarbejdere, som har indgået kontrakter i  

 perioden efter lovens ikrafttræden den 1. juni 1991, og det haster  

 derfor med at få gennemført en lovændring, hvis  

 udstrømningen af udenlandske forskere skal stoppes, inden den  

 får for stort et omfang.
3. Folketingets tidligere behandling af kildeskattelovens § 48  

 E Beskatningsordningen for udenlandske forskere og  

 nøglemedarbejdere blev indført ved lov nr. 489 af 24. juni 1992  

 med mulighed for anvendelse fra 1. juni 1991. Der henvises vedrørende  

 Folketingets behandling af loven til Forslag til lov om ændring af  

 kildeskatteloven og forskellige skattelove. (30 pct.s-beskatning af visse  

 lønmodtagere m.v.) (L 158), folketingsåret 1991-92,  

 Folketingstidende tillæg A sp. 3439, forhandlingerne sp. 3556, 4002,  

 10491 og 11066, tillæg B sp. 2335 og tillæg C sp. 1455. Det  

 fremgår af bemærkningerne til L 158, at formålet med  

 forslaget var at styrke Danmarks internationale konkurrenceevne ved at fremme  

 forskning og produktudvikling af internationalt tilsnit i danske virksomheder  

 og forskningsinstitutioner.
Dette formål tilgodeses ved, at udenlandske  

 forskere og andre nøglemedarbejdere, der flytter til Danmark i  

 forbindelse med tidsbegrænset ansættelse på mellem 6 og 36  

 måneder i en virksomhed eller forskningsinstitution her i landet, under  

 visse betingelser kan vælge at lade sig beskatte med 30 pct. af  

 bruttoindkomsten uden fradrag af nogen art i stedet for sædvanlig  

 indkomstbeskatning.
30 pct.s-beskatningen blev ændret ved lov nr. 296 af  

 27. april 1994. Der henvises vedrørende Folketingets behandling af  

 loven til Forslag om ændring af kildeskatteloven og personskatteloven.  

 (Ændringer af 30 pct.s-beskatning af visse lønmodtagere) (L  

 149), folketingsåret 1993-94, Folketingstidende tillæg A sp.  

 6225, forhandlingerne sp. 5466, 5926, 8761, 9308, tillæg B sp. 725 og  

 tillæg C sp. 707. Det fremgår af bemærkningerne til L 149,  

 at ud over en nedsættelse af skattetaksten til 25 pct. i forbindelse  

 med indførelsen af arbejdsmarkedsbidrag, hvorved den samlede  

 beskatning nogenlunde fastholdes, medfører lovforslaget en  

 forlængelse af afviklingsperioden i kildeskattelovens § 48 E.  

 Efter kildeskattelovens § 48 E havde den skattepligtige efter  

 udløbet af 36-måneders-perioden mulighed for at blive i landet i  

 yderligere 12 måneder mod, at der i denne periode betales skat efter de  

 sædvanlige regler.
For at gøre ordningen mere smidig og  

 fleksibel både for virksomheder og lønmodtagere blev  

 afviklingsperioden med vedtagelsen af L 149 forlænget fra 12 til 24  

 måneder, hvorved lønmodtagerne fik mulighed for at blive i  

 landet i sammenlagt 5 år, nemlig 3 år med 25 pct.s-beskatning og  

 2 år med almindelig skat.
Afviklingsperioden blev ved lov nr. 398 af 22. maj 1996  

 yderligere forlænget fra 2 år til 4 år, således at  

 lønmodtagerne i dag har mulighed for at blive i landet i sammenlagt 7  

 år uden at blive opkrævet efterskat af indtægter erhvervet  

 i kontraktperioden.
Der henvises herom til lovforslag nr.
L 72,  

 folketingsåret 1995-96, af Det Konservative Folkeparti og Venstre, jf.  

 Folketingstidende tillæg A 2143, tillæg B 516 og 686,  

 tillæg C 485 og forhandlingerne 1035, 1599, 5843 og 6156.
4. Ordninger for udenlandske forskere m.v. i andre EU-lande Skatteministeren har i et svar af 5. august 1998 til  

 Skatteudvalget, jf. alm. del - bilag 252, 1997-98 (2. samling) om lignende  

 ordninger i andre EU-lande oplyst, at i Finland kan udenlandske lærere  

 ved højere uddannelsessteder, forskere uden for den private sektor og  

 eksperter beskattes med en enhedssats på 35 pct., og der tillades visse  

 fradrag i forbindelse med indkomsterhvervelsen.
I Holland er 35 pct. af  

 lønnen skattefri for de pågældende medarbejdere, og  

 ordningen gælder for såvel forskere som andre under  

 forudsætning af, at den pågældende type arbejdskraft ikke  

 er til rådighed i Holland.
Ordningen kan benyttes i 5 år og  

 derefter forlænges til 10 år.
Der er ikke noget krav om, at  

 skattepligten til Holland herefter bringes til ophør.
Belgien,  

 Frankrig og Luxembourg har særlige fradragsregler for udenlandske  

 medarbejdere, der stationeres i de pågældende lande.
Skriftlig fremsættelse Flemming Hansen (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om afskaffelse af  

 efterbeskatningen af forskere og nøglemedarbejdere omfattet af  

 kildeskattelovens § 48 E.
(Beslutningsforslag nr.
B 37).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
Bilag Antallet af virksomheder og antallet af ansatte, der  

 på forskellige tidspunkter har gjort brug af ordningen i  

 kildeskattelovens § 48 E:
Tidspunkt Antal virksomheder Antal ansatte 1.6.1991 33 93 1.1.1992 80 201 1.6.1992 112 271 1.1.1993 139 358 1.6.1993 179 473 1.1.1994 196 564 1.6.1994 233 651 1.1.1995 249 729 1.6.1995 271 731 1.1.1996 274 715 1.6.1996 303 854 1.1.1997 307 859 1.6.1997 359 1.062 1.1.1998 352 1.100 1.6.1998 357 1.059 Kilde: Skatteministerens svar af 5. august 1998 på  

 Skatteudvalgets spørgsmål 134, jf. alm. del   bilag 252, 1997-98  

 (2. samling).
