Nr BTL 134 Betænkning over Forslag til lov om ændring af skattestyrelsesloven,  

 skattekontrolloven, selskabsskatteloven, fondsbeskatningsloven,  

 afskrivningsloven, kulbrinteskatteopkrævningsloven og lov om kommunal  

 indkomstskat (Statens overtagelse af selskabsligningen)   

 Nr L 134 1997-98. 1. samling Afgivet af Skatteudvalget Afgivet: 19971216 Udvalget har behandlet lovforslaget i nogle møder og har herunder stillet  

 et spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Foreningen af Danske Skatteankenævn, Hedensted Kommune, skatteankenævnet, HK/Kommunal, Hugo Schmidt, Slagelse, Kommuneforeningen i Ringkøbing Amt, Kommunernes Landsforening, Skattechefforeningen i Danmark og Skatterevisorforeningen.
 Der er af skatteministeren stillet et ændringsforslag, hvorom der henvises  

 til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til  vedtagelse med det af  

 skatteministeren stillede ændringsforslag.
Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Mindretallet vil stemme imod det  

 stillede ændringsforslag.
Et flertal inden for mindretallet (Venstres og Det Konservative  

 Folkepartis medlemmer af udvalget) bemærker, at man ikke kan støtte  

 lovforslaget.
Folketinget har haft meget kort tid til behandlingen.  

 Lovforslaget blev førstebehandlet den 10. december 1997 og skal vedtages  

 fredag den 19. december 1997. Dette er naturligvis ikke acceptabelt, når man  

 tager i betragtning, at lovforslaget grundlæggende tilsigter at ændre de  

 gældende regler for ligningen af mere end 70.000 virksomheder, som drives i  

 selskabsform.
Hertil kommer de mere end 10.000 ansatte i kommuner, som  

 berøres af lovforslaget.
Venstre og Det Konservative Folkeparti ønsker derfor at udtrykke  

 betænkelighed ved denne form for lovgivning, som meget hurtigt i forhold til  

 offentligheden får karakter af lovsjusk.
Der tænkes her ikke alene på selve  

 indholdet af lovforslaget med meget vide bemyndigelser til skatteministeren,  

 men også på Folketingets muligheder for et konstruktivt arbejde med  

 lovforslaget, hvor der i det mindste gives mulighed for at overveje de  

 henvendelser, som er fremkommet i forbindelse med den meget korte behandling.
 Samtidig mener Venstre og Det Konservative Folkeparti, at lovforslaget er  

 udtryk for, at regeringen på selskabsligningen indfører det, man kunne kalde  

 det omvendte nærhedsprincip med det resultat, at selskabernes forhold uanset  

 det enkeltes selskabs størrelse behandles længst muligt væk fra borgerne.
Derudover er Venstre og Det Konservative Folkeparti af  

 retssikkerhedsmæssige grunde meget betænkelige over for indholdet af  

 lovforslaget.
Partierne har selv foreslået, at store selskaber som for  

 eksempel internationale børsnoterede selskaber kunne behandles af Told &  

 Skat for fremover at sikre den mest effektive og retfærdige ligning af disse  

 selskaber.
En sådan overflytning af ligningsopgaver for et yderst begrænset  

 antal selskaber bør dog ikke have nogen indflydelse på forholdene for den  

 resterende del af de mere end 70.000 selskaber, som nu efter lovforslaget  

 skal behandles af en helt anden instans, end tilfældet har været i en lang  

 årrække.
 Det forekommer ikke hensigtsmæssigt, at den »lille bagermester«,  

 som driver sin virksomhed i anpartsselskabsform, skal lignes af Told &  

 Skat, mens blomsterhandleren, der driver virksomhed ved siden af, skal lignes  

 af de lokale skattemyndigheder.
 Der vil endvidere forekomme den urimelighed, at bagermesteren skal have  

 behandlet sin egen indkomst som hovedaktionær ved den kommunale ligning, mens  

 bagermesterens selskab skal lignes af Told & Skat.
Endelig forekommer det urimeligt, at bagermesteren har Landsskatteretten  

 som første klageinstans.
Det vil betyde en markant forøgelse af antallet af  

 sager ved Landsskatteretten med deraf følgende forøgelse af de i forvejen  

 lange sagsbehandlingstider.
Æ n d r i n g s f o r s l a g Af skatteministeren, tiltrådt af et flertal (S, SF, RV, EL  

 og CD):
Til § 9 1) Efter stk. 3 indsættes som stk. 4:
»Stk. 4. Såfremt enighed om en aftale som nævnt i  

 skattestyrelseslovens § 38, stk. 2, ikke kan opnås, kan skatteministeren  

 eller den, ministeren bemyndiger dertil, for tiden indtil 30. juni 2002  

 pålægge kommunen i nærmere angivet omfang at udføre ligning af juridiske  

 personer bortset fra dødsboer med dertil hørende administrative opgaver.  

 Eventuelt vederlag efter § 38, stk. 2, 2. pkt., for opgaver pålagt efter stk.  

 1 aftales mellem kommunen og skatteministeren eller den, ministeren  

 bemyndiger dertil.« B e m æ r k n i n g e r Til nr. 1 Ved ændringsforslaget indsættes en regel i ikrafttrædelsesbestemmelsen,  

 således at skatteministeren eller den, han bemyndiger hertil, i perioden  

 indtil 30. juni 2002 kan pålægge en kommune at udføre selskabsligningen på  

 regionens vegne.
 Baggrunden for dette ændringsforslag er, at der i anledning af forslaget  

 om, at ansvaret for selskabsligningen skal overgå fra kommunalt regi til  

 statsligt regi er kommet tilkendegivelser fra kommunal side om, at man  

 overvejer at afslå indgåelse af en aftale, jf. den foreslåede bestemmelse i  

 skattestyrelseslovens § 38, stk. 2, om fortsat i en kortere eller længere  

 periode at varetage selskabsligningen i kommunen på regionens vegne.
 De statslige og de kommunale ligningsmyndigheder har en fælles interesse  

 i, at den nye struktur for selskabsligningen, der rummes i lovforslaget,  

 etableres på en hensigtsmæssig og smidig måde, og det vil derfor være  

 uheldigt, hvis principielle overvejelser skulle stille sig i vejen for en  

 praktisk tilrettelæggelse.
 Bestemmelsen i ændringsforslaget antages ikke at skulle bringes i  

 anvendelse i noget større omfang, og det må i øvrigt antages, at  

 gennemførelse af bestemmelsen i sig selv vil medvirke hertil.
Jacob Buksti (S) nfmd.
Lis Greibe (S) Klaus Hækkerup (S)  

 Anna-Marie Hansen (S) Per Kaalund (S) Jes Lunde (SF) Elisabeth Arnold (RV)  

 Frank Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Mariann Fischer Boel (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti havde ikke medlemmer i udvalget.
