 Det lokale nævn afslår ansøgning om sendetilladelse med den  

 begrundelse, at ansøgningen ikke er i overensstemmelse med lovens § 15 b,  

 stk. 2, der vedrører ansøgerens beskrivelse af programplanerne samt nævnets  

 forpligtelse til at søge at sikre området en samlet programvirksomhed af  

 alsidig karakter.
 Udvalget fandt ikke, at nævnet havde tilstrækkeligt grundlag for at  

 afslå ansøgningen, men at nævnet ikke med denne tilladelse behøvede at uddele  

 al sendetid på den pågældende frekvens.
 Udvalget behandlede på sit møde den 27. februar 1989 en klage fra  

 Rosenholm Lokalradio over en afgørelse om afslag på foreningens ansøgning om  

 sendetilladelse, som Lokalradionævnet for Rosenholm Kommune har meddelt i  

 skrivelse af 26. september 1988.
 I skrivelsen fra nævnet hedder det, at ansøgningen afslås med henvisning  

 til § 15 a, stk. 1, og § 15 b, stk. 2 i loven om radio- og  

 fjernsynsvirksomhed.
I et brev af 20. oktober 1988 har Rosenholm Lokalradio klaget over nævnets  

 afgørelse.
Det anføres, at radioens ansøgning opfylder alle lovens  

 betingelser for at få en sendetilladelse.
 I en skrivelse af 9. december 1988, anmoder nævnet om udvalgets tilladelse  

 til at behandle ansøgningen igen, idet man er blevet opmærksom på, at nævnet  

 ikke var beslutningsdygtigt under den første behandling.
 I en skrivelse af 13. december 1988 meddeler udvalget - gennem  

 sekretariatet - at man snarest afventer underretning om resultatet at nævnets  

 fornyede behandling af sagen.
Nævnet har i en skrivelse af 17. januar 1989 meddelt, at man på ny har  

 afslået ansøgningen.
Det er nævnets opfattelse, at ansøgningen ikke er i  

 overensstemmelse med lovens § 15 b, stk. 2, der vedrører ansøgerens  

 beskrivelse af programplanerne samt nævnets forpligtelse til at søge at sikre  

 området en samlet programvirksomhed af alsidig karakter.
 Endvidere oplyses det, at nævnet er vidende om, at Lokalradio Rosenholms  

 formand, Allan Krautwald, har fået lignende ansøgninger godkendt i andre  

 områder, og at man derfor er af den opfattelse, at der tale om  

 radiovirksomhed af regional karakter.
 Endelig udtrykker nævnet betænkelighed ved ansøgerens krav om sendetid  

 døgnet rundt alle ugens dage, da dette ville udelukke andre initiativer.
 Rosenholm Lokalradio har i et brev af 8. februar 1989 efter to gange at  

 have modtaget afslag fra nævnet anmodet udvalget om at træffe en afgørelse i  

 sagen.
Ved behandlingen af sagen har udvalget lagt vægt på, at det må anses for  

 en forudsætning for lovens bestemmelser, at afslag på en ansøgning, der i  

 øvrigt opfylder lovens betingelser, som udgangspunkt kun skal kunne meddeles,  

 hvis tekniske grunde medfører, at en prioritering af flere ansøgninger er  

 påkrævet.
Dette vil være tilfældet, hvis der foreligger et så stort antal  

 ansøgninger, at det er udelukket at give tilladelse til alle med en i forhold  

 til ansøgningen rimelig mindste sendetid.
På det foreliggende grundlag finder Udvalget vedr.
Lokal Radio og TV, at  

 der ikke har været tilstrækkelig grund til at nægte Rosenholm Lokalradio  

 tilladelse til lokal radiovirksomhed.
 Udvalget ønsker at tilkendegive, at nævnet ikke hermed er forpligtet til  

 at efterkomme ansøgningens ønske med hensyn til sendetidens længde.
 Udvalgets afgørelse er enstemmig.
