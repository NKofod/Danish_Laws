Nr BTL 107 Betænkning over Forslag til lov om kommunale valg   

 Nr L 107 1988-89, 1. samling Afgivet af Kommunaludvalget Afgivet: 19890203 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Der er af indenrigsministeren og af et mindretal stillet ændringsforslag,  

 hvorom henvises til de ledsagende bemærkninger.
 Udvalget har endvidere modtaget en skriftlig henvendelse fra Haslev  

 Kommune.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de af indenrigsministeren stillede ændringsforslag.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget ved 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af indenrigsministeren  

 og mindretallet stillede ændringsforslag.
Ændringsforslag Af et mindretal (FP):
Til § 1 1) Paragraffen affattes således:
 » § 1. Valgret til kommunalbestyrelsen, herunder  

 Borgerrepræsentationen i Københavns Kommune, og amtsrådet har enhver, der er  

 fyldt 18 år og har fast bopæl i kommunen, henholdsvis amtskommunen, samt har  

 dansk indfødsret eller indfødsret i et nordisk land og har haft fast bopæl i  

 riget i de sidste 3 år forud for valgdagen, jf. dog stk. 2.
Stk. 2. Den, der er umyndiggjort med retsvirkning her i landet, har ikke  

 valgret.« Til § 3 2) Stk. 2 affattes således:
»Stk. 2. Den, der senest på valgdagen er nordisk statsborger og har  

 haft fast bopæl i riget i de foregående 3 år, er valgbar, uanset at den  

 pågældende ikke har dansk indfødsret på det tidspunkt, der er anført i stk.  

 1.« Af indenrigsministeren, tiltrådt af et flertal (udvalget med  

 undtagelse af SF):
Til § 61 3) Stk. 1. og 2 affattes således:
 »Brevstemmer efter § 60, stk. 1, nr. 1, og stk. 2, afgives til 2  

 stemmemodtagere, der er ansat i kommunens forvaltning eller på institutionen.
Stk. 2. Brevstemmer efter § 60, stk. 1, nr. 2-3, og stk. 3, afgives til 2  

 stemmemodtagere, der er udpeget blandt de tilforordnede vælgere, jf. § 17,  

 stk. 1.« Til § 78 4) I Stk. 2, 3. og 4. pkt., og stk. 3 udgår »,  

 henholdsvis amtskommunen,».
Bemærkninger Til nr. 1 og 2 Ændringsforslagene skal sikre, at vi ikke om få år ser vores kommunale  

 system undergravet af f.eks. muslimer eller folkeslag, der i øvrigt ligger  

 langt fra dansk kultur.
Til nr. 3 Formålet med ændringsforslaget er at sikre, at hjælpen til  

 brevstemmeafgivning på plejehjem og i vælgerens eget hjem ydes af 2  

 tilforordnede på samme måde som ved stemmeafgivningen på valgdagen.
En tilsvarende ændring af reglerne om brevstemmemodtagere på plejehjem og  

 i vælgerens eget hjem vil blive foreslået gennemført i folketingsvalgloven og  

 dermed også Europa-Parlamentsvalgloven.
Det er hensigten, at de ændrede  

 regler første gang skal finde anvendelse ved Europa-Parlamentsvalget den 15.  

 juni 1989.
Antallet af tilforordnede vælgere skal forøges som følge af de nye  

 opgaver, der henlægges til disse.
Dette vil i almindelighed ikke kunne give  

 anledning til problemer, da der blandt vælgerne er stor interesse for at  

 varetage hvervet som tilforordnet.
I øvrigt bemærkes, at hvervet som  

 tilforordnet vælger er et borgerligt ombud.
Det er kommunalbestyrelsen, der afgør, hvor de enkelte tilforordnede  

 vælgere skal gøre tjeneste såvel på valgdagen som i forbindelse med  

 brevafstemning på plejehjem og i vælgerens eget hjem.
I forbindelse hermed  

 kan tilstræbes, at de pågældende 2 tilforordnede vælgere er udpeget af hver  

 sin politiske gruppe.
Det er ikke fundet hensigtsmæssigt at fastsætte  

 lovregler herom.
Kommunernes Landsforening samt Københavns og Frederiksberg Kommuner er  

 blevet bedt om at undersøge de praktiske muligheder for og konsekvenser af at  

 gennemføre en ordning med tilforordnede vælgere som stemmemodtagere ved  

 brevafstemning på plejehjem og i vælgerens eget hjem.
Indenrigsministeriet  

 har i sin høringsskrivelse af 6. oktober 1988 bedt om svar senest den 1.  

 december 1988.
 Københavns og Frederiksberg Kommuner har svaret i skrivelser af  

 henholdsvis 2. december og 6. december 1988. Kopi af skrivelserne er optrykt  

 som bilag.
Ordningen skønnes ikke at give anledning til merudgifter af nævneværdig  

 betydning.
Merudgifterne til diæter til de tilforordnede vælgere vil således  

 blive modsvaret af mindre personaleforbrug.
Til nr. 4 Ændringsforslaget er af redaktionel karakter.
Der er tilsigtet en mere  

 tydelig beskrivelse af den kommunale valgbestyrelses opgaver.
Karen Højte Jensen (KF) Flemming Jensen (KF) Aagaard (KF) Mejdahl (V)  

 Sønderby (V) Jane Oksen (FP) nfmd.
Marianne Jelved (RV) Lis Noer Holmberg  

 (CD) Glønborg (KRF) Bakholt (S) Dorte Bennedsen (S) Graversen (S) Hjortnæs  

 (S) fmd.
Stavad (S) Ingrid Rasmussen (S) Agerschou (SF) Birgitte  

 Husmark (SF) Bilag 1 Skrivelse fra Københavns Kommune I brev af 6. oktober 1988 har ministeriet  

 udbedt sig en udtalelse fra Københavns Kommune vedrørende et forslag om, at  

 hvervet som stemmemodtager ved brevafstemning på plejehjem m.v. samt i  

 vælgerens eget hjem for fremtiden varetages af to tilforordnede vælgere.
 Endvidere har ministeriet udbedt sig en udtalelse i anledning af et  

 forslag om, at brevafstemning tidligst kan finde sted, når der foreligger en  

 endelig kandidatfortegnelse.
 I denne anledning skal Magistratens 1. afdeling - efter at sagen har været  

 drøftet i det af Borgerrepræsentationen nedsatte valgudvalg - udtale  

 følgende:
 Indledningsvis skal bemærkes, at i henhold til den tidligere  

 Folketingsvalglovs § 55 a, stk. 3 in fine, kunne kommunalbestyrelsen  

 bemyndige lederne af offentlige helbredelses- og plejehjemsinstitutioner til  

 at foranstalte brevafstemningens gennemførelse på de enkelte institutioner.
 I en årrække gav kommunalbestyrelsen i København en sådan bemyndigelse,  

 men bemyndigelsen gav anledning til kritik ved gennemførelse af  

 brevafstemningen, og ved de senest afholdte 4 valg og folkeafstemninger har  

 Borgerrepræsentationen ikke givet en sådan bemyndigelse, men overladt det til  

 skatte- og registerforvaltningen at varetage brevafstemningen på plejehjem  

 m.v. og i vælgerens eget hjem.
 Der har siden da ikke været klager over denne varetagelse, som har  

 fungeret tilfredsstillende.
 I Københavns Kommune foretages udpegningen af de ca. 2.000 tilforordnede  

 vælgere af praktiske grunde af de enkelte valgstyrelser i henhold til en af  

 Borgerrepræsentationen givet bemyndigelse.
 Indførelsen af tilforordnede vælgere ved brevafstemning på plejehjem m.v.  

 og private hjem vil betyde, at der skal sørges for et udvidet antal  

 tilforordnede vælgere til dagene inden valget.
Ved Folketingsvalget den 10. maj 1988 anvendtes i Københavns  

 Registerforvaltning i alt ca. 1.800 arbejdstimer på gennemførelsen af  

 brevafstemningen på plejehjemmene m.v. og i private hjem.
På plejehjemmene  

 (ca. 3.100 vælgere) tog brevafstemningen pr. vælger ca. 8 minutter, mens  

 afstemningen i hjemmene (ca. 650 vælgere) tog ca. 30 minutter pr. vælger.
 I givet fald vil den foreslåede ændring kræve udpegning af ca. 300  

 tilforordnede vælgere vedrørende plejehjemmene og ca. 150 vedrørende  

 hjemmeafstemningen, hver med 8 timers arbejdsdag, eller i alt ca. 450  

 tilforordnede vælgere.
 Hvis tilforordnede vælgere skal overtage brevafstemningen i de her  

 foreliggende tilfælde, må der i øvrigt tages hensyn til de enkeltes bopæl, og  

 det vil i givet fald være hensigtsmæssigt at overlade den praktiske  

 tilrettelæggelse af brevafstemningerne - herunder instruktion - til skatte-  

 og registerforvaltningen (rodekontorerne).
 I denne forbindelse har man bemærket sig, at ministeriets forslag  

 forudsætter, at stemmemodtagerne kun skal udføre arbejdet en dag, således at  

 der hver dag skal indkaldes og instrueres nye tilforordnede vælgere.
 I øjeblikket, hvor arbejdet med stemmemodtagning udføres af kommunale  

 tjenestemænd, tager instruktionerne erfaringsmæssigt relativ lang tid, og der  

 går et stykke tid, før arbejdet kan udføres fejlfrit.
 Det vil, dersom en tilforordnet vælger kun skal fungere een dag, blive  

 nødvendigt med ny instruktion hver dag, og den enkelte stemmemodtager vil  

 ikke kunne forventes at få tilstrækkelig erfaring med arbejdet på een dag,  

 hvortil kommer, at en del af arbejdsdagen skal anvendes til instruktion.
 Det skal i øvrigt fremhæves, at selv om man i de senere år har foretaget  

 valg af valgstyrelser gældende for hele Borgerrepræsentaionens valgperiode,  

 må der erfaringsmæssigt foretages relativt mange nyvalg, når valg udskrives.  

 Dette medfører i praksis, at den enkelte valgstyrelse først er sammensat få  

 dage før valget og først på et sent tidspunkt kan træde i funktion.
 Tilsvarende forhold gælder vedrørende udpegningen af de enkelte  

 tilforordnede vælgere, idet man skal oplyse, at man af praktiske grunde i  

 Københavns Kommune fra Borgerrepræsentationen hidtil har givet en  

 bemyndigelse til de enkelte valgstyrelser til at udpege tilforordnede  

 vælgere.
 Den omstændighed, at de to stemmemodtagere skal tilhøre hver sin politiske  

 fløj, vil skabe yderligere praktiske vanskeligheder.
 Indenrigsministeriet har i sit brev endvidere udbedt sig en udtalelse om  

 de økonomiske konsekvenser af den foreslåede nyordning.
 Ved Folketingsvalget den 10. maj 1988 har Magistratens 1. afdeling internt  

 refunderet skatte- og registerforvaltningen ca. 250.000 kr. for  

 forvaltningens medvirken ved brevafstemningen.
 Dersom brevafstemningen skal overtages af tilforordnede vælgere, skønnes  

 diæterne til disse (p.t. 560 kr. pr. tilforordnet vælger) at ville andrage  

 nogenlunde samme udgiftstal, men hertil kommer betaling for arbejdstimer for  

 tilrettelæggelse af ordningen og instruktion af de tilforordnede vælgere.
 For så vidt angår spørgsmålet om indførelse af en regel om, at  

 brevafstemning tidligst kan finde sted, når en endelig kandidatliste  

 foreligger, bemærkes, at de ved Folketingsvalg opstillingsberettigede partier  

 senest kl. 12 8 dage før valget skal godkende de kandidater, partierne ønsker  

 opstillet i de enkelte valgkredse. (Folketingsvalglovens § 37, stk. 1).
 Kandidatlisten kan således først foreligge mandag eftermiddag i ugen før  

 valget, og i praksis vil brevstemmemodtagerne formentlig først kunne begynde  

 deres arbejde tirsdag morgen.
 Ifølge Folketingsvalgloven er sidste frist for brevstemmeafgivning lørdag  

 i ugen før valget, og der vil således kun være 5 dage til at udføre  

 brevafstemningsarbejdet i.
 Der har specielt vedrørende afstemning i hjemmene været vanskeligheder ved  

 at overholde de gældende tidsfrister: Dels er afstemningen i hjemmene - som  

 foran anført - meget tidkrævende, dels har det undertiden været nødvendigt  

 med flere besøg, fordi stemmemodtagerne ikke har fået kontakt med vælgeren  

 ved første besøg.
 Som konklusion på det foran anførte skal magistraten udtale, at man ikke  

 kan anbefale, at brevafstemninger først påbegyndes, når den endelige  

 kandidatliste foreligger.
 Det skal i øvrigt generelt fremhæves, at der gælder specielle forhold i  

 Københavns Kommune, der har et stort vælgertal fordelt på 16 kredse og 55  

 afstemningssteder.
Magistraten finder, at den gældende ordning har fungeret  

 tilfredsstillende.
Såfremt den gældende ordning ændres, skal det henstilles,  

 at det i givet fald overlades til de enkelte kommunalbestyrelser at træffe  

 afgørelse, om tilforordnede vælgere eller tjenstligt ansatte skal varetage  

 brevafstemningen på de offentlige plejehjem og i hjemmene.
Bilag 2 Skrivelse fra Frederiksberg Kommune Indenrigsministeriet har i skrivelse  

 af 6. oktober 1988 (1. k.kt. j.nr. 4100-2/1988) anmodet om en udtalelse fra  

 Frederiksberg Kommune i anledning af, at der over for Indenrigsministeriet er  

 stillet følgende 2 forslag:
 1) Hvervet som stemmemodtager ved brevafstemning på plejehjem m.v. og i  

 vælgerens eget hjem skal for fremtiden varetages af 2 tilforordnede vælgere.
 2) Brevstemmeafgivning på plejehjem m.v. og i vælgerens eget hjem kan  

 tidligst finde sted, når der foreligger en endelig fortegnelse med navnene på  

 de kandidater, der er opstillet til valget (i den pågældende stor- eller  

 amtskreds).
 Det sidste forslag indebærer ved folketingsvalg, at denne brevafstemning  

 tidligst kan finde sted fra 7 (eventuelt 6) dage før valgdagen.
 Da sidste frist for brevstemmeafgivning stadig skal være næstsidste  

 søgnedag før valgdagen, betyder det, at der reelt kun vil være 4 (eventuelt  

 5) dage til denne brevafstemning, heraf 1 lørdag.
 De to forslag vedrører folketingsvalg, kommunale valg og valg til  

 Europa-Parlamentet.
 Ministeriet har anført en række forudsætninger, der kan lægges til grund  

 ved kommunens besvarelse.
 Ministeriet har udbedt sig en belysning af forslagenes administrative og  

 økonomiske konsekvenser for kommunen, herunder hvor mange tilforordnede  

 vælgere der skønnes nødvendig.
 Over sagen har man hentet erklæringer fra skattedirektoratet  

 (folkeregistret) og socialdirektoratet.
 Man har været i kontakt med Kommunernes Landsforening og Københavns  

 Kommune om forslagene.
De interne høringer sammenholdt med svarfristen har ikke muliggjort en  

 politisk behandling af forslagene, men det erindres, at kommunalbestyrelsen i  

 august måned 1988 anbefalede valglovsudvalgets 2. delbetænknings lovforslag  

 til gennemførelse, jf.
Frederiksberg Kommunes skrivelse af 19. august 1988.
 Forvaltningen har følgende teknisk/administrative bemærkninger til de 2  

 forslag.
Kommunens folkeregister har efter de hidtil gældende regler besøgt i alt  

 19 plejehjem.
Det er sket ved, at 4 hold a hver 2 personer har besøgt  

 plejehjemmene efter forudgående aftale med disses ledelse.
Besøgstiderne har  

 været afstemt med plejehjemmenes døgnrytme og har ligget i tiden fra kl. 9.30  

 til ca. 12 og igen fra ca. 13.30 til 16.
 Herudover har folkeregistret (ved 2 personer) besøgt syge vælgere i deres  

 eget hjem.
Ved valget i maj 1988 besøgtes 263 vælgere i deres eget hjem.
Dette  

 arbejde er meget tidkrævende, bl.a. fordi vælgeren ikke altid er hjemme ved  

 første besøg, selv om det bliver meddelt, hvornår folkeregistrets  

 stemmemodtagere møder.
 Under forudsætning af, at de tilforordnede vælgere vil have samme rutine  

 som det hidtil anvendte forvaltningspersonale, skønner folkeregistret, at der  

 må regnes med 50 tilforordnede vælgere til brevafstemning på plejehjem  

 og 30 til afstemning i hjemmene. (Forudsat at de hidtidige  

 arbejdsrutiner videreføres).
 Afstemningen på Diakonissestiftelsen er ikke medtaget i ovenstående skøn,  

 idet det påregnes, at afstemningen fortsat forestås af Københavns Kommune.
 Lederne af de kommunale plejehjem har efter de hidtidige regler været  

 bemyndiget til selv at foranstalte brevstemmeafgivningen.
 Socialdirektoratet, der har medvirket ved denne afstemning, har udtalt, at  

 den har været tilrettelagt efter to modeller:
 a) brevstemmeafgivning på stuerne.
 b) central afstemning i spisestue/festsal med efterfølgende besøg hos de  

 beboere, der ikke kan deltage i den centrale afstemning.
 Brevafstemning på stuerne er langt den mest arbejdskrævende fremgangsmåde.  

 Afstemningen på stuerne har været fordelt over 4 arbejdsdage med i alt ca. 30  

 timer.
 Generelt må det om vælgere på plejehjem og i hjemmet siges, at der er tale  

 om meget »tunge« beboere, som det erfaringsmæssigt er meget svært  

 at betjene for stemmemodtagerne.
 Forvaltningen har derfor tidligere anbefalet den nye reegel i  

 folketingsvalgloven om, at den ene stemmemodtager kan være ansat på  

 plejehjemmet m.v.
 Mange plejehjemsbeboere er senile, konfuse og utrygge ved fremmede.
 Hvis stemmemodtagerne skal være valgte tilforordnede, kunne en lokalansat  

 følge stemmemodtagerne i deres arbejde.
 På et valgsted kan de tilforordnede og de valgstyrere, der yder bistand  

 til vælgere, f.eks. ved de såkaldte »vognstemmer«, hente bistand  

 hos forvaltningspersonalet på valgstedet.
 Det kan ikke udelukkes, at det i øvrigt vil vise sig vanskeligt at få  

 udpeget det tilstrækkelige antal stemmemodtager-hold med personer af  

 forskellig partifarve, særligt i store kommuner, hvor der skal bruges mange  

 hold.
 Med hensyn til forslag 2 bemærkes, at det vil frembyde overordentlige  

 vanskeligheder at nå brevstemmeafgivningen inden for 31/2 dag.
Det vil være uhyre vanskeligt at få tilrettelagt besøgstider på  

 plejehjemmene inden for disses »døgnrytme«, at få tilrettelagt  

 køreture fra det ene sted til det andet og navnlig også at få aftaler med de  

 vælgere, der skal besøges i eget hjem.
Det er ikke alle, der kan kontaktes  

 pr. telefon.
 Den foreslåede frist på 6 eller 7 dage ved folketingsvalg kan formentlig  

 ikke gøres længere, medmindre der indføres en regel om, at valg til folketing  

 kun kan udskrives til afholdelse tidligst 4 uger efter udskrivelsen.
 Kommunen er derfor af administrative/tekniske grunde betænkelig ved  

 forslag 2.
 Kommunernes Landsforening og Københavns Kommune er underrettet om denne  

 skrivelse.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 indenrigsministeren stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til vedtagelse og vil redegøre for sin stilling til de af  

 indenrigsministeren stillede ændringsforslag ved lovforslagets 3. behandling.
Ændringsforslag Af indenrigsministeren, tiltrådt af et flertal (udvalget med  

 undtagelse af Fremskridtspartiets medlem):
Til § 4 1) Stk. 2 affattes således:
» Stk. 2. En strafbar handling kan ikke medføre tab af  

 valgbarhed, når der på valgdagen er forløbet 3 år, efter at straffen eller  

 foranstaltningen er udstået, ophævet, eftergivet eller bortfaldet.
Er  

 straffen ubetinget fængsel på over 6 måneder, eller er der idømt forvaring,  

 er fristen dog 5 år.
Ved betingede domme og bødestraffe regnes fristen fra  

 datoen på den endelige dom eller bødens vedtagelse.« Til § 101 2) Paragraffen affattes således:
 » § 101. Gør et medlem af den nyvalgte kommunalbestyrelse,  

 henholdsvis det nyvalgte amtsråd, gældende, at en kandidat på grund af straf  

 ikke er valgbar, skal kommunalbestyrelsen, henholdsvis amtsrådet, forelægge  

 spørgsmålet for Valgbarhedsnævnet, jf. § 105, der afgør, om medlemmet som  

 følge heraf har mistet sin valgbarhed.
 Stk. 2. Indsigelse mod en valgt kandidats valgbarhed på grund af straf  

 skal fremsættes senest 3 måneder efter valgdagen.
 Stk. 3. Indsigelse mod en stedfortræders valgbarhed på grund af straf skal  

 fremsættes senest 2 måneder efter det første møde i kommunalbestyrelsen,  

 henholdsvis amtsrådet, som stedfortræderen er indkaldt til.
Stk. 4. Bliver et medlem straffet, skal kommunalbestyrelsen, henholdsvis  

 amtsrådet, indberette dette til Valgbarhedsnævnet, der afgør, om medlemmet  

 som følge heraf har mistet sin valgbarhed.« Bemærkninger Til nr. 1 og 2 Ændringsforslagene indebærer, at reglerne om tab af valgbarhed på grund af  

 straf kommer til at svare til de gældende regler, jf. den gældende kommunale  

 valglovs § 2, § 34, § 34 a, stk. 2, § 48 og § 48 a, stk. 2. En strafbar  

 handling kan således fortsat medføre tab af valgbarhed, uanset om datoen for  

 den endelige dom eller bødens vedtagelse ligger før valgdagen.
Spørgsmålet  

 om, hvorvidt en straf fra før valgperiodens begyndelse skal forelægges for  

 valgbarhedsnævnet og dermed eventuelt medføre tab af valgbarhed, vil fortsat  

 bero på, at mindst et medlem af den nyvalgte kommunalbestyrelse, henholdsvis  

 det nyvalgte amtsråd, senest 3 måneder efter valgdagen fremsætter indsigelse  

 om, at det pågældende straffede medlem ikke er valgbar på grund af straf.  

 Indsigelse mod en stedfortræders valgbarhed skal rejses senest 2 måneder  

 efter det første møde, som stedfortræderen er indkaldt til.
 De hidtil gældende regler om forældelse af straffe i henseende til at  

 kunne medføre tab af valgbarhed foreslås ligeledes videreført, dog med  

 enkelte sproglige ændringer.
