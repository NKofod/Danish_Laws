Fremsat den 28. marts 2001 af  

 justitsministeren (Frank Jensen) Forslag til Lov om ændring af lov om  

 inkassovirksomhed (Undtagelse af visse former for inkassovirksomhed fra  

 lovens regler om autorisation og godkendelse af personale mv.) § 1 I lov om inkassovirksomhed, jf. lov nr. 319 af 14. maj 1997, foretages  

 følgende ændringer:
 1. § 1, stk. 2, affattes således:
»Med undtagelse af §§ 9-11, § 12, stk. 1-3,  

 § 13 og § 29 gælder loven ikke for inkassovirksomhed, der  

 udøves af advokater som led i udøvelsen af selvstændig  

 advokatvirksomhed eller af pengeinstitutter, samt undtagelsesvis efter  

 justitsministerens bestemmelse for inkassovirksomhed, der udøves af  

 andre.« § 2 Loven træder i kraft dagen efter bekendtgørelsen i  

 Lovtidende.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske  

 forhold tilsiger.
Bemærkninger til lovforslaget Almindelige bemærkninger 1. Indledning Inkassoloven trådte i kraft i 1997. Erfaringerne med  

 anvendelsen af loven har vist, at der findes nogle former for  

 inkassovirksomhed, der er omfattet af lovens definition af inkassovirksomhed,  

 men hvor der ud fra de hensyn, loven bygger på, ikke er noget reelt  

 behov for, at lovens »formelle« regler om autorisation, godkendelse af  

 personale, sikkerhedsstillelse og oprettelse af klientkonti mv., finder  

 anvendelse.
Lovforslaget går ud på at udvide den hjemmel,  

 der findes i den gældende lov, til administrativt at undtage  

 inkassovirksomhed fra de nævnte regler om autorisation mv., når  

 den, der udøver virksomheden, på anden måde er undergivet  

 offentligt tilsyn.
Det foreslås at ændre den  

 pågældende bestemmelse, således at også  

 inkassovirksomhed, der ikke er undergivet andet offentligt tilsyn, kan  

 undtages i særlige tilfælde.
2. Lovforslagets baggrund og udformning 2.1 Inkassoloven indeholder dels »formelle« regler om  

 autorisation, godkendelse af personale, sikkerhedsstillelse, oprettelse af  

 særlige klientkonti mv., dels nogle »materielle« regler om god  

 inkassoskik, herunder regler om fremgangsmåden ved henvendelser til  

 skyldnere og ved tilbagetagelse af løsøre.
Inkassoloven omfatter som udgangspunkt enhver form for  

 erhvervsmæssig inddrivelse af fordringer for andre.
Offentlige  

 myndigheders og auktionslederes fordringsinddrivelse er dog helt undtaget fra  

 loven, og i medfør af lovens § 1, stk. 2, gælder  

 lovens »formelle« regler ikke for inkassovirksomhed, der udøves af  

 advokater som led i selvstændig advokatvirksomhed eller af  

 pengeinstitutter.
Endvidere kan inkassovirksomhed, der udøves af  

 andre, som er undergivet offentligt tilsyn, undtages fra disse regler efter  

 justitsministerens bestemmelse.
 Inddrivelse af egne fordringer   såkaldt egeninkasso  

 - er ikke omfattet af loven (medmindre fordringerne erhvervsmæssigt er  

 opkøbt efter forfaldstid med henblik på inddrivelse på  

 egne vegne).
Formålet med inkassoloven er at sikre, at privat  

 inkassovirksomhed udøves på en rimelig og forsvarlig måde.  

 Inkassovirksomhed indtager en særlig stilling i forhold til andre  

 erhvervsgrene, fordi der typisk udøves funktioner, som for skyldneren  

 og andre umiddelbart kan minde om eller forveksles med opgaver, der varetages  

 af fogederne.
Det er baggrunden for den generelle autorisationsordning og  

 lovens regler om forudgående godkendelse af ansatte, der retter  

 personlig henvendelse til skyldnere.
Autorisationsordningen gør det  

 muligt på forhånd at vurdere, om indehaveren af inkassobureauet  

 mv. kan forventes at ville udøve virksomheden forsvarligt og i  

 overensstemmelse med god skik.
Egeninkasso er som nævnt ikke omfattet af loven.
I  

 forarbejderne til den gældende lov er det herom anført, at det  

 ville være for vidtgående at kræve, at en erhvervsdrivende  

 skal have autorisation til at inddrive sine egne fordringer, og at lovens  

 materielle regler om god inkassoskik mv. må forventes i et vist omfang  

 at få afsmittende virkning på vurderingen af, om en  

 erhvervsdrivende handler i overensstemmelse med markedsføringslovens  

 regler om god markedsføringsskik.
Inkassoloven omfatter som nævnt  

 »erhvervsmæssig« inddrivelse af fordringer.
I lovens forarbejder er det  

 forudsat, at en inkassovirksomhed anses som erhvervsmæssig i lovens  

 forstand, hvis den har et vist ikke ubetydeligt omfang, foregår med en  

 vis regelmæssighed og normalt udøves mod vederlag, uanset  

 vederlagets art.
Det betyder bl.a., at f.eks. branche- eller faglige  

 organisationer, som bistår med fordringsinddrivelse for sine medlemmer,  

 er omfattet af loven, selv om organisationen ikke beregner sig andet vederlag  

 herfor end en del af det almindelige medlemsbidrag.
 2.2. De praktiske erfaringer med anvendelsen af loven har  

 vist, at der findes former for inkassovirksomhed, som vel må anses for  

 omfattet af reguleringen, men hvor der ud fra de ovenfor nævnte hensyn,  

 som loven bygger på, ikke er noget væsentligt reelt behov for at  

 stille krav om forudgående autorisation mv., selv om den  

 pågældende inkassovirksomhed ikke er undergivet andet offentligt  

 tilsyn.
Det drejer sig navnlig om tilfælde, der ligner  

 egeninkasso, fordi inkassovirksomheden alene udøves for egne medlemmer  

 mv. og i forhold til skyldnerne fremstår med en sådan »intern«  

 karakter, at de funktioner, der udøves, ikke i samme omfang som ellers  

 kan minde om eller forveksles med opgaver, der varetages af fogederne, jf.  

 ovenfor.
I sådanne tilfælde er det reelle behov for  

 forudgående autorisation mv. væsentligt mindre, og det kan i  

 så fald forekomme uforholdsmæssigt byrdefuldt at stille krav  

 herom, afhængigt af inkassoaktiviteternes nærmere  

 tilrettelæggelse og indpasning i den pågældende  

 udøvers øvrige virksomhed.
Efter Justitsministeriets opfattelse bør der i  

 sådanne tilfælde være mulighed for efter en konkret  

 vurdering at undtage den pågældende form for inkassovirksomhed  

 fra lovens »formelle« regler, hvorimod reglerne om god inkassoskik fortsat  

 bør gælde.
Der bør endvidere være mulighed for at  

 tilbagekalde undtagelsen, hvis den eller de pågældende  

 udøveres forhold begrunder det.
2.3. På den anførte baggrund foreslås  

 det at udvide den gældende bestemmelse i lovens § 1, stk. 2,  

 således at justitsministeren kan bestemme, at lovens regler om  

 autorisation, godkendelse af personale, sikkerhedsstillelse og oprettelse af  

 klientkonti mv. ikke skal gælde for visse former for inkassovirksomhed,  

 selv om den eller de pågældende udøvere ikke er undergivet  

 andet offentligt tilsyn.
Undtagelse kan ske på grundlag af en konkret  

 vurdering ud fra de ovenfor nævnte hensyn, men hvis de  

 pågældende udøvere ikke er undergivet andet offentligt  

 tilsyn, bør adgangen til undtagelse anvendes med forsigtighed.
Dette  

 er i den foreslåede bestemmelse angivet ved, at undtagelse alene kan  

 ske »undtagelsesvis«.
 Der vil være mulighed for efter ansøgning at  

 undtage bestemte udøvere af inkassovirksomhed, og der vil som hidtil  

 også kunne udstedes regler, hvorefter bestemte former for  

 inkassovirksomhed undtages fra de pågældende bestemmelser i  

 loven.
 Også lov om vagtvirksomhed indeholder en generel  

 hjemmel til undtagelse i særlige tilfælde.
 Justitsministeriet vil i medfør af den  

 foreslåede bestemmelse være indstillet på at overveje at  

 undtage navnlig brancheorganisationer inden for erhvervslivet, der som led i  

 den almindelige rådgivningsvirksomhed bistår medlemsvirksomheder  

 med udsendelse af rykkerskrivelser mv., faglige organisationer, der  

 bistår medlemmer med inddrivelse af tilgodehavender hos arbejdsgivere  

 mv., og visse ejendomsadministratorer, der bistår ejerforeninger mv.  

 med huslejeinddrivelse som led i den generelle administration af de  

 pågældende ejendomme.
 3. Lovforslagets økonomiske og administrative konsekvenser  

 mv.
Der betales 5.000 kr. for en autorisation og 300 kr. for  

 udstedelse af legitimationskort til personer, der foretager personlig  

 henvendelse til skyldnere.
I det omfang hjemlen til at undtage fra lovens  

 regler om autorisation mv. benyttes, vil det medføre mindre  

 indtægter til det offentlige.
Hjemlen til undtagelse vil kun kunne  

 anvendes over for få af de inkassovirksomheder, som i dag er  

 autoriserede, og forslaget har således kun begrænsede  

 økonomiske og administrative konsekvenser.
Lovforslaget vil medføre besparelser og  

 administrative lettelser for de virksomheder mv., som undtages fra lovens  

 autorisationsordning mv.
Det drejer sig som nævnt om et begrænset  

 antal virksomheder mv.
Lovforslaget har ingen miljømæssige  

 konsekvenser og indeholder ikke EU-retlige aspekter.
Lovforslaget har ikke  

 økonomiske eller administrative konsekvenser for borgerne.
Positive konsekvenser/ Mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen af betydning Administrative konsekvenser for stat, kommuner og  

 amtskommuner Ingen af betydning Ingen af betydning Økonomiske konsekvenser for erhvervslivet Ingen af betydning Ingen Administrative konsekvenser for erhvervslivet Ingen af betydning Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter 4. Høring Et udkast til dette lovforslag har været sendt i  

 høring hos følgende myndigheder og organisationer:
 Præsidenterne for Østre Landsret og for  

 Vestre Landsret, Præsidenten for Københavns Byret,  

 Præsidenten for Sø- og Handelsretten, præsidenterne for  

 retterne i Århus, Odense, Aalborg og Roskilde, Den Danske  

 Dommerforening, Dommerfuldmægtigforeningen, Advokatrådet,  

 Akademikernes Centralorganisation, Amtsrådsforeningen,  

 Arbejderbevægelsens Erhvervsråd, Arbejdsløshedskassernes  

 Samvirke, Boligselskabernes Landsforening, Danmarks Nationalbank, Dansk  

 Arbejdsgiverforening, Dansk Detail Kreditråd, Dansk Handel &  

 Service, Dansk Industri, Dansk Inkasso Brancheforening, Dansk Organisation af  

 Detailhandelskæder, Danske Finansieringsselskabers Forening, Det Danske  

 Handelskammer, Ejendomsforeningen Danmark, Entreprenørforeningen,  

 Erhvervssammenslutningen G 1930, Finansrådet, Forbrugerrådet,  

 Foreningen af politimestre i Danmark, Forsikring & Pension, Frederiksberg  

 Kommune, Funktionærernes og Tjenestemændenes  

 Fællesråd, HK-Landsklubben Danmarks Domstole, HK/Danmark,  

 Håndværksrådet, Kommunernes Landsforening,  

 Konkurrencerådet, Københavns Kommune, Landsforeningen Loyal  

 Handel, Landsorganisationen i Danmark, Liberale Erhvervs Råd,  

 Nævnet for Etnisk Ligestilling, Politiforbundet i Danmark,  

 Politifuldmægtigforeningen, Realkreditrådet, Rigsadvokaten,  

 Rigspolitichefen, SID.
Bemærkninger til lovforslagets enkelte  

 bestemmelser Til § 1 Det foreslås at udvide adgangen til administrativt  

 at undtage visse former for inkassovirksomhed fra lovens »formelle« regler om  

 autorisation, godkendelse af personale, sikkerhedsstillelse, oprettelse af  

 klientkonti mv.
Efter forslaget vil det således ikke længere  

 være en betingelse for, at en virksomhed kan undtages fra disse regler,  

 at udøveren er undergivet et andet offentligt tilsyn, som kan  

 sidestilles med det, der gælder for advokater i medfør af  

 retsplejeloven og for pengeinstitutter i medfør af bank- og  

 sparekasselovgivningen.
Der er ikke tilsigtet nogen realitetsændring for  

 så vidt angår adgangen til at undtage virksomheder, der er  

 undergivet andet offentligt tilsyn.
I medfør af den gældende  

 lovs § 1, stk. 2, er realkreditinstitutters inkassovirksomhed  

 undtaget.
 For så vidt angår udøvere af  

 inkassovirksomhed, der ikke er undergivet andet offentligt tilsyn, kan  

 undtagelse ske efter en konkret vurdering i særlige tilfælde,  

 hvor der ikke er noget væsentligt reelt behov for at stille krav om  

 forudgående autorisation mv., og hvor den pågældende  

 udøvers forhold i øvrigt tilsiger det, jf. de hensyn, som er  

 anført ovenfor i de almindelige bemærkninger pkt. 2.2 og 2.3.  

 Adgangen til at undtage fra autorisationskravet mv. bør anvendes med  

 forsigtighed, jf. ordet »undtagelsesvis«.
 En undtagelse for så vidt angår en bestemt  

 form for inkassovirksomhed vil kunne udformes således, at undtagelsen  

 kan ophæves for den enkelte udøver, hvis vedkommendes forhold  

 begrunder det - f.eks., hvis der konstateres overtrædelser af  

 inkassolovens regler om god inkassoskik.
Til § 2 Det foreslås, at loven træder i kraft dagen  

 efter bekendtgørelsen i Lovtidende.
Til § 3 Bestemmelsen vedrører lovens territoriale  

 gyldighed.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om inkassovirksomhed, jf. lov nr. 319 af 14. maj 1997, foretages  

 følgende ændringer:
 § 1. Loven gælder for inkassovirksomhed, jf. dog  

 stk. 2 og 3.
 1. § 1, stk. 2, affattes således:
 Stk. 2. Med undtagelse af §§ 9-11, § 12,  

 stk. 1-3, § 13 og § 29 gælder loven ikke for  

 inkassovirksomhed, der udøves af advokater som led i udøvelsen  

 af selvstændig advokatvirksomhed eller af pengeinstitutter, samt efter  

 justitsministerens bestemmelse for inkassovirksomhed, der udøves af  

 andre, som er undergivet offentligt tilsyn.
