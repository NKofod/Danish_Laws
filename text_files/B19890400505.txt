 I bygningsreglement 1982 foretages følgende ændringer:
1.1, stk. 2 1. punktum affattes således:
»Reglementet finder anvendelse på de i byggelovens § 2 omhandlede  

 byggearbejder mv., herunder miner og lignende anlæg, hvortil offentligheden  

 har adgang, med mindre andet er bestemt i kapitel 13.« 1.2, stk. 2 Som nyt litra e indsættes:
»Ved ansøgning om tilladelse til at give offentligheden adgang til en  

 mine og lignende anlæg skal ansøgningen indeholde eller vedlægges en  

 sagkyndig erklæring vedrørende undergrundens styrke- og  

 stabilitetsforhold.« 1.7 Som nyt stk. 3 og 4 indsættes:
»Stk. 3.  Vedrører en ansøgning tilladelse til  

 nedrivning af en ejendom, der ifølge en beslutning i medfør af saneringsloven  

 eller byfornyelsesloven skal nedrives, skal kommunalbestyrelsen meddele  

 nedrivningstilladelse inden 4 uger.« »Stk. 4.  En nedrivningstilladelse bortfalder, hvis  

 nedrivningen ikke er gennemført inden 2 år fra tilladelsens dato.« Stk. 3  bliver herefter stk. 5.
 Ændringerne træder i kraft straks.
Boligministeriet, Byggestyrelsen, den 2. marts 1989 Yderligere eksemplarer af dette tillæg kan købes hos Statens  

 Informationstjeneste, Bredgade 20, 1260 København K.
Ad 1.1., stk. 2, 1. punktum og 1.2., stk. 2, litra e Sammenstyrtningsulykken i Thingbæk Kalkmine i sommeren 1988 har givet  

 anledning til, at der fastsættes regler til sikring af offentlighedens adgang  

 til sådanne miner og lignende anlæg.
 Bestemmelserne fastsætter, at miner og lignende anlæg, hvortil  

 offentligheden har adgang, fx som forsamlingslokaler eller lignende kræver  

 bygge- og ibrugtagningstilladelse, inden de kan åbnes for offentligheden.
 Byggetilladelsen skal baseres på sagkyndig erklæring fx fra Danmarks  

 Geologiske Undersøgelse eller lignende sagkyndige institutioner for så vidt  

 angår undergrundsforholdenes styrke og stabilitet.
Erklæringen skal vedlægges eller være indeholdt i ansøgningen om  

 byggetilladelse.
Udgifterne hertil betales af ansøgeren.
 Herudover sker byggesagsbehandlingen på sædvanlig måde, idet det skal  

 påses, at øvrige relevante bygningsreglementskrav, fx til konstruktive  

 forhold, adgangsforhold, flugtvejsforhold i relation til brand mv. iagttages.  

 Dispensation kan efter byggelovens § 22 meddeles, hvis det skønnes foreneligt  

 med de hensyn, som ligger til grund for de pågældende bestemmelser.  

 Opmærksomheden henledes på, at forsamlingslokaler til mere end 150 personer  

 tillige er omfattet af »Driftsmæssige forskrifter for  

 Forsamlingslokaler« fra Statens Brandinspektion, 1. februar 1983.
 Det bemærkes, at miner, der er underlagt en eller anden form for  

 erhvervsmæssig udnyttelse, fortsat skal behandles i henhold til  

 arbejdsmiljølovgivningen, ligesom erhvervsmæssige boringer i undergrunden  

 heller ikke er omfattet af byggelovgivningen.
 De nye bestemmelser i bygningsreglementet omfatter også miner og lignende  

 anlæg, der allerede måtte være åbne for offentligheden, og de påhviler  

 således kommunalbestryrelsen som bygningsmyndighed efter de nye bestemmelser  

 at drage omsorg for, at byggesagsbehandling finder sted i overensstemmelse  

 med de fastlagte regler.
Ad 1.7., stk. 3 Bestemmelsen er indføjet på baggrund af betænkning nr. 1147 om BZ-sikring  

 af bygninger afgivet september 1988 af en arbejdsgruppe nedsat af  

 Justitsministeriet.
 På baggrund af nogle konkrete sager har arbejdsgruppen fundet det  

 nødvendigt, at der fastsættes pligt for en kommunalbestyrelse til med en vis  

 hurtighed at træffe afgørelse om nedrivning af ejendomme, der ifølge en  

 beslutning i medfør af saneringsloven eller byfornyelsesloven skal nedrives.
 Efter den nye bestemmelse skal dette ske inden 4 uger.
Betænkningen peger på, at det efter almindelige regler om god  

 forvaltningsskik påhviler de myndigheder, der udsteder nedrivningspåbud til  

 en borger efter saneringsloven eller byfornyelsesloven, forinden at  

 undersøge, om dette påbud overhovedet lovligt kan efterkommes, eller om der  

 forinden skal opnås tilladelse fra andre myndigheder eller udarbejdes  

 lokalplan.
Dette kan fx være tilfældet, såfremt nedrivningen udløser  

 lokalplanpligt efter kommuneplanlovens § 16, stk. 3, eller såfremt der efter  

 bygningsfredningslovens § 11 skal indhentes tilladelse fra Planstyrelsen til  

 nedrivning af en fredet bygning.
 Om nedrivningstilladelse henvises i øvrigt til Byggestyrelsens vejledning  

 til bygningsreglement 1982, side 17.
Ad 1.7., stk. 4 Bestemmelsen gør en nedrivningstilladelse tidsbegrænset i 2 år, således at  

 en meddelt nedrivningstilladelse bortfalder, hvis nedrivningen ikke er  

 gennemført og tilendebragt inden 2 år efter, at tilladelsen er meddelt.
Bestemmelsen skal sikre, at kommunen som bygningsmyndighed på ny kan  

 vurdere de sikkerhedsmæssige aspekter ved en nedrivning i de tilfælde, hvor  

 der er forløbet mere end 2 år, uden at tilladelsen er udnyttet.
Forholdene i  

 det pågældende område kan være ændret på en sådan måde, at der er behov for  

 en fornyet vurdering af de ordens- og sikkerhedsmæssige hensyn ved  

 nedrivningen.
 Se i øvrigt om nedrivningstilladelse i Byggestyrelsens vejledning til  

 bygningsreglement 1982, side 17.
 3. kontor j. nr. 722-84-88.
