Bekendtgørelse om ansøgningspuljen til bedre fordeling i daginstitutioner I medfør af tekstanmærkning nr. 111, stk. 1, 1. pkt., ad 15.25.30. til § 15 på finansloven for finansåret 2019, fastsættes efter bemyndigelse:
Kapitel 1 Anvendelsesområde og formål § 1. Bekendtgørelsen finder anvendelse på Styrelsen for Undervisning og Kvalitets forvaltning af tilskud fra ansøgningspuljen til bedre fordeling i daginstitutioner, jf. § 15.25.30.10. på finansloven for finansåret 2019.
 § 2. Ansøgningspuljens formål er at medvirke til kapacitetstilpasning og skærpelse af profil for daginstitutioner beliggende i udsatte boligområder, jf. listen over udsatte boligområder, jf. § 61 a, i lov om almene boliger m.v.
 § 3. De forventede resultater for de støttede projekter er at medvirke til, at flere børn fra udsatte boligområder kommer i daginstitutioner, hvor de møder andre børn og rollemodeller end dem, de normalt omgås i familien eller nabolaget i det udsatte boligområde, således at børnene i højere grad udvikler deres sprog og generelle læringsparathed samt stifter bekendtskab med danske traditioner og demokratiske normer og værdier.
Kapitel 2 Kompetence § 4. Styrelsen for Undervisning og Kvalitet kan yde tilskud fra ansøgningspuljen til bedre fordeling i daginstitutioner i overensstemmelse med reglerne i denne bekendtgørelse.
Kapitel 3 Ansøgerkreds og målgruppe § 5. Tilskud kan søges af kommuner på vegne af kommunale, selvejende og udliciterede daginstitutioner samt privatinstitutioner efter dagtilbudslovens § 19, stk. 2-5, og puljeordninger efter dagtilbudslovens §§ 101 og 102.
 Stk. 2. Hvis en daginstitution består af flere enheder, jf. dagtilbudslovens § 19, stk. 6, er det den enkelte enhed, der ansøges på vegne af.
 Stk. 3. De forpligtelser, der påhviler kommunen efter kapitel 8 og 9 i denne bekendtgørelse, påhviler også selvejende og udliciterede daginstitutioner samt privatinstitutioner efter dagtilbudslovens § 19, stk. 3-5, og puljeordninger efter dagtilbudslovens §§ 101 og 102, som kommunerne ansøger på vegne af.
 § 6. Målgruppen for ansøgningspuljen er daginstitutioner eller enhed i daginstitutionen beliggende i udsatte boligområder, der enten planlægges nedlagt eller flyttet til anden adresse uden for det udsatte boligområde, samt daginstitutioner eller enhed i daginstitutionen, der planlægges videreført i det udsatte boligområde.
 Stk. 2.  Daginstitutionen skal være i drift som daginstitution i hele eller dele af tilskudsperioden.
 Stk. 3. Virksomhedsinstitutioner, jf. dagtilbudslovens § 27, stk. 2, 2. pkt., og § 27, stk. 4, indgår ikke i ansøgerkredsens målgruppe.
Kapitel 4 Tildelingskriterier § 7. Hvis der ydes tilskud til kommunen på vegne af daginstitutioner, der planlægges nedlagt eller flyttet til adresse uden for et udsat boligområde som følge af dagtilbudslovens § 23, stk. 4, eller § 26 a, stk. 1-10, skal midlerne anvendes til udgifter til dobbelt husleje som følge af tomme pladser i daginstitutionen.
Der kan dermed ikke ydes tilskud til dobbelt husleje på grundlag af ansøgninger på vegne af daginstitutioner, der efter dagtilbudsbekendtgørelsen har fået dispensation fra dagtilbudslovens § 23, stk. 4, og § 26 a, stk. 1-10.
 Stk. 2.  Hvis der ydes tilskud til kommunen på vegne af en daginstitution, som planlægges videreført i det udsatte boligområde, skal midlerne anvendes til skærpelse af institutionens profil.
 Stk. 3. Ansøgende kommuner skal:
 1) Gøre selvejende daginstitutioner og udliciterede daginstitutioner samt privatinstitutioner efter dagtilbudslovens § 19, stk. 3-5, og puljeordninger efter dagtilbudslovens §§ 101 og 102, der lever op til ansøgningspuljens krav, opmærksomme på muligheden for ansøgning.
 2) Ansøge på vegne af de daginstitutioner, der tilkendegiver ønske om deltagelse.
 § 8. Ansøgningen vurderes på baggrund af, hvordan den beskriver følgende tildelingskriterier:
 1) Ansøgningens formål falder inden for ansøgningspuljens formål.
 2) Ansøger falder inden for ansøgningspuljens ansøgerkreds.
 3) Ansøgningens målgruppe falder inden for ansøgningspuljens målgruppe.
 Stk. 2. Tilskud til dobbelt husleje gives ud fra det skønnede antal tomme pladser ganget med den enkelte kommunes bygningstilskud til privatinstitutioner, jf. dagtilbudslovens § 37 og dagtilbudsbekendtgørelsens § 16, stk. 1. For kommuner uden selvejende eller udliciterede daginstitutioner, der modtager tilskud til de ejendomsrelaterede udgifter, anvendes tilbagefaldsreglen i dagtilbudsbekendtgørelsens § 16, stk. 3.
 Stk. 3. Tilskud til skærpelse af institutionens profil tildeles ud fra antallet af helårsbørn i den enkelte daginstitution eller enhed.
 Stk. 4.  I fordelingen af ansøgningspuljens midler prioriteres tilskud til udgifter til dobbelt husleje først, og dernæst fordeles eventuelle overskydende midler i ansøgningspuljen til tilskud til skærpelse af daginstitutionens profil.
 Stk. 5. Såfremt der ikke er midler i ansøgningspuljen til at yde fuldt tilskud til dobbelt husleje til alle ansøgninger ud fra bestemmelsen i stk. 2, beregnes tilskud i stedet forholdsmæssigt mellem alle ansøgninger om tilskud til dobbelt husleje.
Kapitel 5 Ansøgning om tilskud og indberetning af oplysninger § 9. Styrelsen for Undervisning og Kvalitet fastsætter retningslinjer for indkaldelse af ansøgninger og for kravene til sådanne ansøgninger.
Retningslinjerne offentliggøres på Børne- og Undervisningsministeriets hjemmeside.
 § 10. Indgivelse af ansøgning og indberetning af oplysninger til ansøgningspuljen sker digitalt til Styrelsen for Undervisning og Kvalitet.
Særlige forhold vedrørende skærpet profil § 11. For så vidt angår ansøgninger om tilskud til skærpelse af profil, gælder følgende krav til udarbejdelse af budget:
 1) Budgettet skal være realistisk og sparsommeligt.
 2) Budgettet skal fordeles på måneder i det projektår, hvor projektet har udgifter.
 3) Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstruktur.
 4) Udgifter skal specificeres i budgettet.
 5) Der kan ikke budgetteres med uforudsete udgifter.
 6) Udgifter kan ikke samles i overordnede budgetposter som overhead, administrationsbidrag og diverse.
7) Lønniveauet for ansatte i projektet må ikke være højere end det, der er aftalt i overenskomster for arbejdet på området.
Hvis området ikke er dækket af en overenskomst, må lønniveauet ikke være højere end det, der er aftalt i de statslige overenskomster for lignende arbejde.
 Stk. 2.  Hvis det ansøgte beløb er op til 100.000 kr., kan udgifterne i et projektår samles i den første måned, og bestemmelsen i stk. 1, nr. 2, kan i så fald fraviges.
 Stk. 3.  Budgettet skal først indsendes, når tilskudsniveauet er fastlagt.
Kapitel 6 Ydelse og udbetaling af tilskud § 12. Tilskud ydes til enten hel eller delvis dækning af projektrelaterede udgifter.
Ved projektrelaterede udgifter forstås udgifter, der er nødvendige for at gennemføre projektet.
Ved udgifter forstås afholdte udgifter, der er bogført, godkendt i henhold til regnskabskrav for tilskuddet og betalt, dog maksimalt det bevilligede tilskudsbeløb.
 Stk. 2.  Tilskud kan i særlige tilfælde ydes til dækning af udgifter, som ansøgeren har afholdt eller påtaget sig at afholde, før der blev ydet tilskud, hvis de er åbenbart knyttet til projektet.
 Stk. 3. Tilskud ydes alene i det omfang, der ikke er opnået eller senere opnås tilskud fra anden side til dækning af de budgetposter, som har opnået tilskud fra den ansøgte ansøgningspulje.
§ 13. For daginstitutioner, der planlægges videreført, kan der ydes tilskud til skærpelse af institutionens profil.
Dette omfatter:
 1) Lønudgifter til pædagogisk personale i daginstitutionen.
 2) Kurser og efteruddannelse for det pædagogiske personale i daginstitutionen.
 3) Overenskomstfastsatte pensionsbidrag samt lovpligtige forsikringer for det pædagogiske personale.
 4) Anskaffelser målrettet det pædagogiske arbejde med børnene i daginstitutionen (f.eks. legeredskaber).
 5) Udgifter til aktiviteter målrettet børnene i daginstitutionen.
 Stk. 2. For daginstitutioner, der planlægges nedlagt eller flyttet, kan der ydes tilskud til udgifter til dobbelt husleje som følge af tomme pladser.
 Stk. 3.  Der kan ydes tilskud til udgifter til revisor.
 § 14. For daginstitutioner, der planlægges videreført, kan der ikke ydes tilskud til dækning af følgende udgifter:
 1) Anskaffelse af fast ejendom.
 2) Anlægsudgifter, herunder ombygning og renovering.
 3) Dækning af underskud.
 4) Tilskud til enkeltpersoners underhold.
 5) Aktiviteter der fuldt ud er finansieret fra anden side.
 6) Aktiviteter for personer uden lovligt ophold i Danmark.
 7) Udgifter til projekter forankret i udlandet samt Grønland og Færøerne.
 § 15. Styrelsen for Undervisning og Kvalitet fastsætter de nærmere betingelser for udbetaling, herunder betingelser med hensyn til følgende:
 1) Regnskab og revision vedrørende aktiviteter, hvortil der gives tilskud, jf. § 21.
 2) Løbende rapportering af resultater og indberetning vedrørende aktiviteter, hvortil der gives tilskud.
 Stk. 2. Institutioner, der nedlægges er undtaget fra stk. 1, nr. 2.
 § 16. Styrelsen for Undervisning og Kvalitet foretager udbetaling af tilskud i overensstemmelse med bevillingsbrevet til tilskudsmodtager.
 § 17. Tilskud udbetales som udgangspunkt månedsvis bagud i overensstemmelse med det seneste godkendte budget for så vidt angår tilskud over 100.000 kr.
 Stk. 2. Det samlede tilskudsbeløb kan udbetales den første projektmåned for så vidt angår tilskud op til 100.000 kr., jf. § 11, stk. 2.
Kapitel 7 Ændring i projektet § 18. Tilskudsmodtager skal skriftligt oplyse om ændringer i forudsætninger for tilskud, jf. § 7. Styrelsen for Undervisning og Kvalitet beslutter derefter, hvorvidt ændringen kan godkendes.
Projektforlængelse § 19. Styrelsen for Undervisning og Kvalitet kan i særlige tilfælde godkende en projektforlængelse.
Forud for en projektforlængelse skal tilskudsmodtager indsende en skriftlig og begrundet anmodning herom.
Der skal også vedlægges et budget for den forlængede periode.
Styrelsen for Undervisning og Kvalitet beslutter derefter, hvorvidt forlængelsen kan godkendes og i givet fald med hvilke betingelser og frister.
Kapitel 8 Rapportering § 20. Tilskudsmodtager skal aflægge projektrapport om gennemførte aktiviteter og resultater for de projektperioder og til de frister, som er fastsat i bevillingsbrevet.
Stk. 2.  Tilskudsmodtager skal efter anmodning give Styrelsen for Undervisning og Kvalitet alle de oplysninger, der har betydning for afgørelser om udbetaling af tilskud.
Oplysningerne kan indhentes i elektronisk form.
Kapitel 9 Regnskab og revision § 21. De regler, som er fastsat om regnskabsaflæggelse, rapportering og revision vedrørende Børne- og Undervisningsministeriets puljemidler m.v., jf. bekendtgørelse nr. 18 af 8. januar 2019 om regnskabsaflæggelse, rapportering og revision vedrørende Børne- og Undervisningsministeriets puljemidler m.v., finder tilsvarende anvendelse for ansøgningspuljen til bedre fordeling i daginstitutioner, jf. dog stk. 2.
 Stk. 2. For daginstitutioner, der planlægges nedlagt eller flyttet, skal der ikke aflægges løbende delregnskaber for tilskud til dobbelt husleje, dog skal der indsendes et endeligt regnskab.
Kapitel 10 Midlertidig indstilling, bortfald og tilbagebetaling af tilskud § 22. Styrelsen for Undervisning og Kvalitet kan beslutte, at udbetaling af tilskud indstilles midlertidigt, hvis:
 1) Tilskudsmodtager ikke har indsendt relevante dokumenter, rapporter m.v. i overensstemmelse med de vilkår, der er fastsat i bevillingsbrevet.
 2) Styrelsen ikke kan godkende statusrapport, løbende delregnskaber, budget for resterende tilskudsperiode, det endelige regnskab eller den afsluttende rapport.
 3) En forfalden tilbagebetaling for et tilskud fra Styrelsen for Undervisning og Kvalitet ikke er indbetalt til styrelsen senest 2 måneder efter forfaldsdagen.
 4) Styrelsen bliver bekendt med forhold, som rejser tvivl om, hvorvidt tilskudsmodtager anvender tilskud i overensstemmelse med de givne vilkår.
 5) Forudsætningerne for tilskud i øvrigt er ændrede, jf. § 25.
 Stk. 2. Udbetaling af tilskud genoptages, når Styrelsen for Undervisning og Kvalitet træffer beslutning herom.
 Stk. 3. Institutioner, der nedlægges er undtaget fra stk. 1, nr. 1 og 2, dog skal der indsendes et endeligt regnskab.
 § 23. Styrelsen for Undervisning og Kvalitet kan beslutte, at tilskuddet bortfalder helt eller delvist, hvis:
 1) Projektet ikke gennemføres i overensstemmelse med vilkårene for tilskuddet.
 2) Tilskudsmodtager har givet urigtige eller vildledende oplysninger eller har fortiet oplysninger af betydning for afgørelsen om ydelse af tilskud eller beslutningen om udbetaling af tilskud.
 3) Projektet ikke er påbegyndt inden 6 måneder efter godkendt startdato.
 4) Projektet indstilles.
 5) Tilskudsmodtager går konkurs, træder i likvidation, standser sine betalinger, indleder forhandlinger om tvangsakkord, eller hvis der foretages udlæg eller arrest hos tilskudsmodtager.
 6) Tilskudsmodtager ikke har indsendt relevante dokumenter, rapporter m.v. i overensstemmelse med vilkår, der er fastsat i bevillingsbrevet.
 7) Styrelsen ikke kan godkende statusrapport, løbende delregnskaber, budget for resterende tilskudsperiode, det endelige regnskab eller den afsluttende rapport.
 8) En forfalden tilbagebetaling for et tilskud fra styrelsen ikke er indbetalt til styrelsen senest 2 måneder efter forfaldsdagen.
 9) De samlede godkendte, bogførte og faktiske projektrelaterede udgifter, fratrukket eventuelle indtægter i det endelige regnskab, er mindre end tilskuddet, herunder at tilskud fra anden side m.v. viser sig at overstige det forudsatte ved ydelsen af tilskuddet.
 10) Forudsætningerne for tilskud i øvrigt er ændrede.
 Stk. 2. Institutioner, der nedlægges er undtaget fra stk. 1, nr. 6 og 7, dog skal der indsendes et endeligt regnskab.
 § 24. Styrelsen for Undervisning og Kvalitet kan beslutte, at udbetalte tilskud skal tilbagebetales helt eller delvis, hvis:
 1) Der er sket helt eller delvist bortfald af tilskud i henhold til § 23.
 2) Tilskudsmodtager efterfølgende får ydet tilskud fra anden side til dækning af de budgetposter, som har opnået tilskud fra ansøgningspuljen.
 3) Hele beløbet ikke er brugt og ikke ønskes overført til næste periode.
Kapitel 11 Underretnings- og dokumentationspligt § 25. Tilskudsmodtager skal straks, og senest inden for 3 uger, underrette Styrelsen for Undervisning og Kvalitet skriftligt, hvis tilskudsmodtager bliver bekendt med forhold, der kan medføre midlertidigt ophør, bortfald, reduktion eller tilbagebetaling af tilskud, jf. §§ 22-24, eller hvis tilskudsmodtager skifter revisor i løbet af projektperioden.
 § 26. Styrelsen for Undervisning og Kvalitet kan pålægge tilskudsmodtager at dokumentere, at betingelserne for udbetaling af tilskud fortsat er opfyldt.
 Stk. 2. Tilskudsmodtager kan pålægges at indsende nærmere oplysninger om projektet, herunder statusrapporter, projektregnskaber, reviderede regnskaber, budgetter og revisionserklæringer m.v.
 Stk. 3.  Hvis Styrelsen for Undervisning og Kvalitet skal have mulighed for at offentliggøre projektresultater, skal det fremgå af bevillingsbrevet.
 § 27. Tilskudsmodtager er forpligtet til at opbevare dokumentation vedrørende projektet og dets gennemførelse i 5 år fra tidspunktet for projektets afslutning.
Kapitel 12 Ikrafttrædelsesbestemmelser § 28. Bekendtgørelsen træder i kraft den 14. november 2019.
