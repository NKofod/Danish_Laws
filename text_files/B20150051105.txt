Bekendtgørelse om Fødevarestyrelsens opgaver og beføjelser I medfør af § 110, stk. 3, i lov om fiskeri og fiskeopdræt (fiskeriloven), jf. lovbekendtgørelse nr. 568 af 21. maj 2014, § 17, stk. 1, i lov om biavl, jf. lovbekendtgørelse nr. 197 af 12. marts 2009, § 18, stk. 1, i økologiloven, jf. lovbekendtgørelse nr. 416 af 3. maj 2011, som ændret ved lov nr. 1459 af 17. december 2013, § 22, stk. 2, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 244 af 28. februar 2013, § 9 c i lov om indendørs hold af gylte, goldsøer og drægtige søer, jf. lovbekendtgørelse nr. 77 af 21. januar 2015, § 4 i lov om sikring af dyrepatogener, jf. lovbekendtgørelse nr. 475 af 15. maj 2014, § 17 i lov om hold af slagtekalkuner, jf. lovbekendtgørelse nr. 476 af 15. maj 2014, § 5, stk. 1, i lov om foderstoffer, jf. lovbekendtgørelse nr. 477 af 15. maj 2014, § 14 i lov om hold af slagtekyllinger, jf. lovbekendtgørelse nr. 468 af 15. maj 2014, § 66, stk. 1, i lov om hold af dyr, jf. lovbekendtgørelse nr. 466 af 15. maj 2014, § 36, stk. 1, i lov om dyrlæger, jf. lovbekendtgørelse nr. 464 af 15. maj 2014, § 58, stk. 1 og 6, i lov om fødevarer, jf. lovbekendtgørelse nr. 467 af 15. maj 2014, § 32 a i lov om hold af heste, jf. lovbekendtgørelse nr. 472 af 15. maj 2014, § 24 d i dyreværnsloven, jf. lovbekendtgørelse nr. 473 af 15. maj 2014, § 7 b i lov om indendørs hold af smågrise, avls- og slagtesvin, jf. lovbekendtgørelse nr. 465 af 15. maj 2014, § 36 i lov om hold af malkekvæg og afkom af malkekvæg, jf. lovbekendtgørelse nr. 470 af 15. maj 2014, § 15 b i lov om udendørs hold af svin, jf. lovbekendtgørelse nr. 471 af 15. maj 2014 og § 4, stk. 2, i lov om hunde, jf. lovbekendtgørelse nr. 76 af 21. januar 2015, fastsættes:
§ 1. Bekendtgørelsen omhandler Fødevarestyrelsens opgaver og beføjelser i Danmark.
Styrelsens opgaver og beføjelser i Grønland er beskrevet i bekendtgørelse om Fødevarestyrelsens og Grønlands Selvstyres opgaver og beføjelser i Grønland på den del af fødevare- og veterinærområdet, der administreres af fødevareministeren.
Opgaver § 2. Fødevarestyrelsen er en styrelse under Ministeriet for Fødevarer, Landbrug og Fiskeri.
Styrelsen gennemfører Fødevareministeriets politik inden for fødevarer, veterinære forhold, herunder dyrevelfærd og foderstoffer.
Styrelsen ledes af en direktør, et antal vicedirektører og en veterinærdirektør.
§ 3. Fødevarestyrelsen fører kontrol og tilsyn med samt udsteder regler vedrørende fødevarer, veterinære forhold, herunder dyrevelfærd, foder og enkelte områder indenfor fiskeri.
Styrelsen foretager undersøgelser og yder information og rådgivning på de nævnte områder.
Styrelsen skal endvidere følge sundhedstilstanden blandt husdyrene og den vilde fauna i Danmark og i fornødent omfang i andre lande.
 § 4. Fødevarestyrelsen forbereder lovforslag, forbereder og fastsætter administrative retsforskrifter, udarbejder vejledninger, planer og programmer samt træffer afgørelser i konkrete sager i henhold til nationale regler og Den Europæiske Unions retsakter på de områder, som er tillagt direktøren for Fødevarestyrelsen.
 Stk. 2. Styrelsen forbereder sager, der skal forelægges ministeren for fødevarer, landbrug og fiskeri.
 Stk. 3. Styrelsen forbereder sager, der efter § 19 afgøres af Fødevareministeriets Klagecenter.
 Stk. 4. Styrelsen foretager notifikation over for EU-Kommissionen efter reglerne om notifikation af gennemførelse af EU-retsakter, om notifikation af statsstøtte og om notifikation efter informationsproceduredirektivet med hensyn til tekniske standarder og forskrifter.
 Stk. 5. Styrelsen deltager i behandlingen af EU-sager og internationale sager, der forelægges ministeren.
 § 5. Fødevarestyrelsen yder faglig rådgivning og anden bistand til ministeren for fødevarer, landbrug og fiskeri og andre offentlige myndigheder m.v.
 Stk. 2. Styrelsen udøver vejlednings- og informationsvirksomhed over for andre offentlige myndigheder, organisationer og private.
 § 6. Fødevarestyrelsen udøver formandskabet og sekretariatsfunktionen for:
 1) Det danske Codex Alimentarius Udvalg.
 2) Ministeriet for Fødevarer, Landbrug og Fiskeris Rådgivende Udvalg vedrørende Sygdomme hos Akvakulturdyr.
 3) Ministeriet for Fødevarer, Landbrug og Fiskeris Rådgivende Udvalg vedrørende Kontroludgifter.
Stk. 2. Styrelsen udøver sekretariatsfunktionen for Det Veterinære Sundhedsråd, og der skal i sekretariatsfunktionen indgå en medarbejder med juridisk kandidateksamen.
Styrelsen behandler sager, der tilgår styrelsen fra Det Veterinære Sundhedsråd, og som vedrører opgaver, som styrelsen er ansvarlig for i henhold til nærværende bekendtgørelse, lovgivningen i øvrigt eller anden bemyndigelse.
 Stk. 3. Styrelsen udøver sekretariatsfunktionen for Rådet for Dyreforsøg.
Beføjelser § 7. Beføjelser, der efter følgende love er tillagt ministeren for fødevarer, landbrug og fiskeri, udøves af direktøren for Fødevarestyrelsen, medmindre andet er fastsat i §§ 9-10 eller i den til enhver tid gældende bekendtgørelse om NaturErhvervstyrelsens opgaver og beføjelser:
 1) Lov om hold af dyr.
 2) Lov om dyrlæger.
 3) Lov om fødevarer.
 4) Lov om foderstoffer.
 5) Lov om sikring af dyrepatogener.
 6) Dyreværnsloven.
 7) Lov om indendørs hold af smågrise, avls- og slagtesvin.
 8) Lov om indendørs hold af gylte, goldsøer og drægtige søer.
 9) Lov om udendørs hold af svin.
 10) Lov om hold af malkekvæg og afkom af malkekvæg.
 11) Lov om hold af slagtekyllinger.
 12) Lov om hold af slagtekalkuner.
 13) Lov om hold af heste.
 14) Lov om hold af hunde.
 15) Lov om forbud mod hold af ræve.
 16) Lov om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden.
 17) Lov om forbud mod markedsføring af m.v. samt indførsel og udførsel af skind og skindprodukter fra hunde og katte.
 18) Lov om dyreforsøg.
 19) Lov om kloning og genmodificering af dyr m.v.
 § 8. Beføjelserne efter tekstanmærkning nr. 158 og nr. 166 ad § 24 på finansloven, der er tillagt ministeren for fødevarer, landbrug og fiskeri, udøves af direktøren for Fødevarestyrelsen, medmindre andet er fastsat i § 9 eller i den til enhver tid gældende bekendtgørelse om NaturErhvervstyrelsens opgaver og beføjelser.
 § 9. Følgende beføjelser, jf. de i §§ 7-8 nævnte love og tekstanmærkninger, udøves dog fortsat af ministeren for fødevarer, landbrug og fiskeri:
 1) Beføjelserne til at henlægge opgaver til personer eller en myndighed under Fødevareministeriet, til andre offentlige myndigheder eller institutioner og til private, dog udøves beføjelsen efter § 66, stk. 3, i lov om hold af dyr vedrørende henlæggelse af driften af Det Centrale Husdyrbrugsregister (CHR) til en privat institution af direktøren for Fødevarestyrelsen.
 2) Beføjelsen til at fastsætte regler om klageadgang, herunder om klagefrister, om en klages opsættende virkning, om adgangen til at genoptage en sag, efter at der er indgivet klage, om at afgørelser ikke kan indbringes for anden administrativ myndighed og om formkrav til klagen.
 3) Beføjelsen til at udpege Det Veterinære Sundhedsråds formand og næstformand og til at fastsætte regler om rådets virksomhed og om oprettelse af et rådssekretariat og sammensætningen og driften heraf, jf. § 28 i lov om dyrlæger.
 4) Beføjelsen til at nedsætte en Veterinærfond og til at udpege de øvrige medlemmer, jf. § 36 c i lov om hold af dyr.
 5) Beføjelsen til at nedsætte udvalg til at bistå ved administrationen af særlige områder inden for fødevarelovgivningen, jf. § 58, stk. 5 i lov om fødevarer.
 6) Beføjelsen til at nedsætte Det Dyreetiske Råd, til at udpege rådets formand og næstformand og til at fastsætte regler for rådets virksomhed i en forretningsorden, jf. dyreværnslovens § 25.
 7) Beføjelsen til at nedsætte Det Særlige Råd vedrørende Dyreværnsspørgsmål, til at udpege rådets formand og næstformand og til at fastsætte regler for rådets virksomhed i en forretningsorden, jf. dyreværnslovens § 26.
 8) Beføjelsen til at nedsætte Rådet vedrørende Hold af Særlige Dyr, til at udpege rådets formand og næstformand og til at fastsætte regler for rådets virksomhed i en forretningsorden, jf. dyreværnslovens § 26 a.
 9) Beføjelsen til at udpege formand og øvrige medlemmer i Rådet for Dyreforsøg og til at fastsætte en forretningsorden for rådet, jf. § 10 i lov om dyreforsøg.
 10) Beføjelsen til at nedsætte et rådgivende udvalg for beskyttelse af dyr, der anvendes til videnskabelige formål, jf. § 18, stk. 1, nr. 8 i lov om dyreforsøg.
 11) Beføjelsen til at udstede cirkulærer vedr. lov om hunde og dyreværnsloven, der retter sig til politiet.
 § 10. Uanset bestemmelserne i § 7 udøves følgende beføjelser, der er tillagt ministeren for fødevarer, landbrug og fiskeri, af veterinærdirektøren i Fødevarestyrelsen:
 1) Beføjelserne om bekæmpelse af husdyrsygdomme i kapitel 6 i lov om hold af dyr.
 2) Beføjelserne i kapitel 2-6 og 8-9 i lov om dyrlæger om dyrlægers rettigheder, dyrlægers pligter, tilsyn med autoriserede dyrlæger samt fratagelse af rettigheder.
 Stk. 2. Veterinærdirektøren refererer i de i stk. 1, nævnte sager direkte til departementet.
 Stk. 3. Veterinærdirektøren holder løbende direktøren for Fødevarestyrelsen orienteret om de opgaver, der er henlagt til veterinærdirektøren, jf. stk. 1.
 Stk. 4. Veterinærdirektøren udøver følgende funktioner:
 1) Forhandler med tredjelande i tilfælde, hvor der til eksport kræves opfyldelse af særlige zoosanitære garantier.
 2) Forhandler i Den Europæiske Union om zoosanitære forhold.
 3) Repræsenterer Danmark i den Internationale Organisation vedrørende Epizootier (OIE).
 4) Repræsenterer Danmark i den Europæiske Mund- og Klovesyge Kommission (EUFMD).
 Stk. 5. Veterinærdirektøren refererer i de i stk. 4, nævnte funktioner til direktøren for Fødevarestyrelsen.
 § 11. Følgende beføjelser, der er tillagt ministeren for fødevarer, landbrug og fiskeri efter økologiloven, udøves af direktøren for Fødevarestyrelsen for så vidt angår akvakultur af fisk samt fødevarer og foder med animalsk indhold, som er beregnet til hunde, katte og andre selskabsdyr:
 1) Beføjelserne efter lovens § 6 til at fastsætte regler om udformning og anvendelse af økologikontrolmærket (Ø-mærket).
 2) Beføjelserne efter lovens §§ 7 og 8 til at meddele og nægte autorisation samt fastsætte regler om autorisation, herunder om ansøgning m.v.
 3) Beføjelserne efter lovens §§ 10 og 11 til at tilbagekalde en meddelt autorisation.
 4) Beføjelserne efter lovens § 12 til at modtage anmodning om at indbringe afgørelser efter § 10, stk. 1-4, og § 11, stk. 2, for domstolene samt anlægge sag mod autorisationsindehaveren.
 5) Beføjelserne efter lovens § 13 til at fastsætte regler eller træffe bestemmelser med henblik på gennemførelse af Den Europæiske Unions direktiver og beslutninger samt fastsætte de regler og iværksætte de foranstaltninger, der er nødvendige for anvendelse af forordninger fastsat af Den Europæiske Union om forhold, der er omfattet af økologiloven.
 6) Beføjelserne efter lovens § 14 til at fastsætte regler om økologisk produktion, herunder om tilberedning, forarbejdning, behandling, aftapning, emballering, ompakning, opbevaring, dokumentation, egenkontrol, mærkning, salg, udbud til salg, formidling af salg, tilbud, fordeling, transport, levering og anden form for overdragelse, ind- og udførsel, anmeldelse, indberetning, godkendelse samt kontrol.
 7) Beføjelserne efter lovens § 15 til at fastsætte regler om pligt for virksomheder, der sælger til eller køber produkter fra økologiautoriserede virksomheder til at udlevere regnskabsoplysninger.
 8) Beføjelserne efter lovens § 16 til at fastsætte regler om opkrævning af og betaling til hel eller delvis dækning af udgifter til autorisation, tilsyn, kontrol og administration efter økologiloven, efter regler udstedt i medfør af økologiloven samt efter forordninger udstedt af Den Europæiske Union.
 9) Beføjelserne efter lovens § 17 til at fastsætte regler om offentliggørelse m.v.
 10) Beføjelserne efter lovens § 19, stk. 1, til mod behørig legitimation og uden retskendelse at have adgang til offentlig og privat ejendom, lokaliteter, forretningsbøger, papirer m.v., herunder også materiale, der opbevares i elektronisk form, for at tilvejebringe oplysninger, der er nødvendige til brug for løsning af opgaver i henhold til økologiloven eller bestemmelser i Den Europæiske Unions forordninger om forhold omfattet af økologiloven.
 11) Beføjelserne efter lovens § 19, stk. 2, til efter forhandling med justitsministeren at fastsætte nærmere regler om den bistand, som politiet yder til gennemførelsen af kontrollen nævnt i økologilovens § 19, stk. 1.
 12) Beføjelserne efter lovens § 19, stk. 3, til at udtage prøver m.v. til undersøgelse uden at skulle erlægge betaling herfor.
 13) Beføjelserne efter lovens § 20 til efter anmodning at modtage alle oplysninger, herunder om økonomiske og regnskabsmæssige forhold, som er påkrævet af hensyn til gennemførelse af kontrol efter loven, samt at modtage vederlagsfri bistand ved kontrol, prøveudtagning, kopiering og udlevering af skriftligt materiale og udskrifter af oplysninger, som opbevares i elektronisk form.
 14) Beføjelserne efter lovens § 21 til at meddele påbud og forbud.
 15) Beføjelserne efter lovens § 22 til at påbyde fornyet omlægning af arealer eller dyr.
 16) Beføjelserne efter lovens § 23, stk. 1, til at forbyde at et produkt udbydes til salg, sælges eller på anden måde overdrages med henvisning til, at det er produceret i henhold til den økologiske produktionsmetode, hvis produktet ikke overholder forskrifterne herfor.
 17) Beføjelserne efter lovens § 23, stk. 2, til at forbyde en fysisk eller juridisk person at sælge eller på anden vis omsætte produkter under henvisning til, at de er produceret i henhold til den økologiske produktionsmetode, hvis personen har gjort sig skyldig i grov eller oftere gentagen overtrædelse af forskrifterne herfor.
 18) Beføjelserne efter lovens § 24, stk. 2, til at fastsætte regler om straf af bøde for overtrædelse af regler udstedt i medfør af økologiloven eller regler fastsat af Den Europæiske Union om forhold, der er omfattet af økologiloven.
 19) Beføjelsen efter lovens § 24, stk. 3, til at pålægge selskaber m.v. strafansvar efter reglerne i straffelovens 5. kapitel.
 20) Beføjelsen efter lovens § 25 til at tilkendegive, at sagen kan afgøres uden retslig forfølgning ved vedtagelse af bødeforelæg.
 § 12. Følgende beføjelser, der er tillagt ministeren for fødevarer, landbrug og fiskeri i medfør af § 22 i lov om biavl, udøves af direktøren for Fødevarestyrelsen:
 1) Beføjelsen i § 13, stk. 1, nr. 3, jf. lovbekendtgørelse nr. 585 af 6. juli 1995 til at fastsætte nærmere bestemmelser om kontrollen med levende bier, herunder larver og andre kønsprodukter, samt biavlsmateriel, der føres ind i eller ud af landet.
 2) Beføjelsen i § 13, stk. 3, jf. lovbekendtgørelse nr. 585 af 6. juli 1995 til at opkræve afgifterne ved gennemførelsen af den i nr. 1 nævnte kontrol hos den, der fører levende bier m.m. ind i eller ud af landet.
 3) Beføjelsen i § 15, stk. 2, jf. lovbekendtgørelse nr. 585 af 6. juli 1995 til at fastsætte bestemmelser om bødestraf for overtrædelse af forskrifter fastsat efter nr. 1.
 4) Beføjelsen i § 15, stk. 3, jf. lovbekendtgørelse nr. 585 af 6. juli 1995 til at pålægge selskaber m.v. strafansvar efter reglerne i straffelovens 5. kapitel.
 § 13. Følgende beføjelser, der er tillagt ministeren for fødevarer, landbrug og fiskeri efter lov om apoteksvirksomhed, udøves af direktøren for Fødevarestyrelsen:
 1) Beføjelsen efter lovens § 9, stk. 3, til at fastsætte regler om dyrlægers omgang med lægemidler til dyr.
 2) Beføjelsen efter lovens 72, stk. 2, til at fastsætte regler om bødestraf for overtrædelse af forskrifter fastsat efter nr. 1.
 3) Beføjelsen efter lovens § 72, stk. 3, til at pålægge selskaber, staten, kommuner og kommunale fællesskaber bødeansvar.
 § 14. Følgende beføjelser, der er tillagt ministeren for fødevarer, landbrug og fiskeri efter lov om fiskeri og fiskeopdræt (fiskeriloven), udøves af direktøren for Fødevarestyrelsen:
1) Beføjelser efter lovens § 10 til at fastsætte regler og iværksætte foranstaltninger til opfyldelse af a) Rådets forordning (EF) nr. 1005/2008 om en EF-ordning, der skal forebygge, afværge og standse ulovligt, urapporteret og ureguleret fiskeri (IUU-forordningen), Kommissionens forordning (EF) nr. 1010/2009 af 22. oktober 2009 om gennemførelsesbestemmelser til Rådets forordning (EF) nr. 1005/2008, Rådets forordning (EF) nr. 1224 af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, om ændring af forordning (EF) nr. 847/96, (EF) nr. 2371/2002, (EF) nr. 811/2004, (EF) nr. 768/2005, (EF) nr. 2115/2005, (EF) nr. 2166/2005, (EF) nr. 388/2006, (EF) nr. 509/2007, (EF) nr. 676/2007, (EF) nr. 1098/2007, (EF) nr. 1300/2008, (EF) nr. 1342/2008 og om ophævelse af forordning (EØF) nr. 2847/93, (EF) nr. 1627/94 og (EF) nr. 1966/2006 og Kommissionens forordning (EF) nr. 404/2011 af 8. april 2011 om gennemførelsesbestemmelser til Rådets forordning (EF) nr. 1224/2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, for så vidt angår kontrol med fisk og fiskevarer, der importeres til EU fra tredjelande på anden måde end ved direkte landing i dansk havn, kontrol med efterfølgende eksport til tredjelande af importerede fisk og fiskevarer fra tredjelande, såfremt disse ikke har undergået forarbejdning i Danmark, kontrol med fisk og fiskevarer efter første omsætningsled, samt kontrol med opdrættet fisk og b) Kommissionens gennemførelsesforordning (EU) nr. 793/2013 af 20. august 2013 om fastlæggelse af foranstaltninger for Færøerne med henblik på at sikre bevarelsen af bestanden af atlantisk-skandinavisk sild, jf. forordningens artikel 5, med undtagelse af direkte landinger.
2) Beføjelserne efter lovens § 112 c, § 114 a, § 117, stk. 1, stk. 2, nr. 1-4, stk. 3 og stk. 4, §§ 118-120 og § 121, stk. 2-3, med henblik på at varetage kontrol med overholdelse af a) Rådets forordning (EF) nr. 1005/2008 om en EF-ordning, der skal forebygge, afværge og standse ulovligt, urapporteret og ureguleret fiskeri og Kommissionens forordning (EF) nr. 1010/2009 af 22. oktober 2009 om gennemførelsesbestemmelser til Rådets forordning (EF) nr. 1005/2008, Rådets forordning (EF) nr. 1224 af 20. november 2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, om ændring af forordning (EF) nr. 847/96, (EF) nr. 2371/2002, (EF) nr. 811/2004, (EF) nr. 768/2005, (EF) nr. 2115/2005, (EF) nr. 2166/2005, (EF) nr. 388/2006, (EF) nr. 509/2007, (EF) nr. 676/2007, (EF) nr. 1098/2007, (EF) nr. 1300/2008, (EF) nr. 1342/2008 og om ophævelse af forordning (EØF) nr. 2847/93, (EF) nr. 1627/94 og (EF) nr. 1966/2006 og Kommissionens forordning (EF) nr. 404/2011 af 8. april 2011 om gennemførelsesbestemmelser til Rådets forordning (EF) nr. 1224/2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik, for så vidt angår kontrol med fisk og fiskevarer, der importeres til EU fra tredjelande på anden måde end ved direkte landing i dansk havn, kontrol med efterfølgende eksport til tredjelande af importerede fisk og fiskevarer fra tredjelande, såfremt disse ikke har undergået forarbejdning i Danmark, kontrol med fisk og fiskevarer efter første omsætningsled, samt kontrol med opdrættet fisk og b) Kommissionens gennemførelsesforordning (EU) nr. 793/2013 af 20. august 2013 om fastlæggelse af foranstaltninger for Færøerne med henblik på at sikre bevarelsen af bestanden af atlantisk-skandinavisk sild, jf. forordningens artikel 5, med undtagelse af direkte landinger.
 3) Beføjelserne efter lovens § 130, stk. 2, til at fastsætte regler om straf af bøde for overtrædelse eller forsøg på overtrædelse af bestemmelserne i regler fastsat efter nr. 1, og beføjelserne efter lovens § 130, stk. 4, til at pålægge selskaber m.v. strafansvar efter reglerne i straffelovens 5. kapitel.
 4) Beføjelsen efter lovens § 132 til at foretage konfiskation i sager vedrørende overtrædelse af de i nr. 1 nævnte forordninger og af regler fastsat efter nr. 1 på de nævnte områder, og beføjelserne efter lovens § 133 til at tilkendegive, at krav om konfiskation kan vedtages uden retslig forfølgning.
 5) Beføjelsen efter lovens § 133 til at tilkendegive, at sagen kan afgøres uden retslig forfølgning ved vedtagelse af bødeforelæg.
 § 15. For sager, der er omfattet af lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), udøves følgende beføjelser af direktøren for Fødevarestyrelsen:
 1) Beføjelsen efter lovens § 4, stk. 1, til at fastsætte regler om kontrol med overholdelsen af de i § 16 nævnte forordninger.
 2) Beføjelsen efter lovens § 4 a til at fastsætte regler om offentliggørelse m.v. for så vidt angår de i § 16 nævnte forordninger.
 3) Beføjelsen efter lovens § 5 til at fastsætte regler om hel eller delvis betaling af omkostningerne ved kontrollen med overholdelsen af de i § 16 nævnte forordninger og til at fastsætte regler om hel eller delvis betaling for særlige tjenesteydelser udført inden for disse forordningers område.
 4) Beføjelsen efter lovens § 20, stk. 1, til at tillægge rente ved for sen indbetaling af skyldige afgifter og gebyrer for så vidt angår de i § 16 nævnte forordninger.
 5) Beføjelsen efter lovens § 24 til at fastsætte regler om bødestraf for overtrædelse af de i § 16 nævnte forordninger og af regler fastsat efter nr. 1 og 2 eller for forsøg herpå.
 6) Beføjelsen efter lovens § 29, stk. 1, til, for så vidt angår overtrædelse af de i § 16 nævnte forordninger og af regler fastsat efter nr. 1 og 2, at tilkendegive, at sagen kan afgøres uden retslig forfølgning ved vedtagelse af et bødeforelæg.
 § 16. Følgende beføjelser, der er tillagt ministeren for fødevarer, landbrug og fiskeri efter lov om naturbeskyttelse1), udøves af direktøren for Fødevarestyrelsen:
 1) Beføjelserne efter lovens § 30 og § 71, stk. 2, til at fastsætte regler om formidling af kendskabet til dyrearter, registrering af dyrebestanden og avlsprogrammer med henblik på gennemførelsen af Rådets direktiv 1999/22/EF af 29. marts 1999 om hold af vilde dyr i zoologiske haver.
 2) Beføjelsen efter lovens § 89, stk. 3, til at fastsætte regler om bødestraf for overtrædelse af forskrifter fastsat efter nr. 1.
 3) Beføjelse efter § 89, stk. 4, til at pålægge selskaber m.v. strafansvar efter reglerne i straffelovens 5. kapitel.
 § 17. På de områder, hvor Fødevarestyrelsen i denne bekendtgørelse har fået tillagt beføjelserne i gældende lovgivning, administrerer styrelsen tillige Den Europæiske Unions forordninger.
 § 18. Ministeren for fødevarer, landbrug og fiskeri kan bestemme, at beføjelser, der i henhold til §§ 7-8 og §§ 10-16 udøves af direktøren for Fødevarestyrelsen eller veterinærdirektøren, udøves af ministeren.
 Stk. 2. Ministeren kan give direktørerne instruktioner vedrørende udøvelsen af de beføjelser, der er henlagt til disse.
Klagebestemmelser § 19. Afgørelser truffet af direktøren for Fødevarestyrelsen, af veterinærdirektøren eller af andre myndigheder eller institutioner, herunder private institutioner, i forbindelse med varetagelse af opgaver efter de i § 7, nr. 1-14, §§ 11-12, §§ 14-15 og § 17 nævnte love og forordninger om forhold, der er omfattet af disse love, kan påklages til Fødevareministeriets Klagecenter.
Stk. 2. Klagefristen er 4 uger.
Klage skal indgives gennem den myndighed, der har truffet afgørelsen.
 Stk. 3. Fødevareministeriets Klagecenter kan indenfor 6 måneder efter afgørelsen se bort fra overskridelse af klagefristen, når overskridelsen af særlige grunde er undskyldelig.
Stk. 4. Afgørelser truffet af direktøren for Fødevarestyrelsen efter forordninger om forhold, der er omfattet af de i § 7, nr. 6-13 nævnte love, kan påklages til Fødevareministeriets Klagecenter.
Klagen kan indgives gennem Fødevarestyrelsen.
 Stk. 5. Afgørelser truffet af direktøren for Fødevarestyrelsen efter de i § 8 nævnte tekstanmærkninger kan påklages til Fødevareministeriets Klagecenter.
 § 20. Afgørelser, der er truffet af direktøren for Fødevarestyrelsen som følge af en anmeldelse fra en forbruger eller en forbrugerorganisation af en mulig overtrædelse af lov om fødevarer, regler udstedt i medfør heraf eller Den Europæiske Unions forordninger, afgørelser, beslutninger eller andre umiddelbart anvendelige EU-retsakter inden for fødevarelovens område, kan påklages til Fødevareministeriets Klagecenter af følgende landsomfattende forbrugerorganisationer:
1) Forbrugerrådet, 2) Danmarks Aktive Forbrugere, 3) Landsorganisationen Grøn Hverdag og 4) NOAH.
 Stk. 2. Ministeren for fødevarer, landbrug og fiskeri kan træffe beslutning om, at udenlandsk landsomfattende forbrugerorganisationer, som varetager generelle forbrugerinteresser, kan påklage en afgørelse efter reglerne i stk. 1.
 Stk. 3. En forbrugerorganisation, som i medfør af stk. 1 og 2, har påklaget en afgørelse, indtræder som part i klagesagen.
Stk. 4. Klagefristen er 4 uger.
Klage skal indgives gennem den myndighed, der har truffet afgørelsen.
 Stk. 5. Fødevareministeriets Klagecenter kan indenfor 6 måneder efter afgørelsen se bort fra overskridelse af klagefristen, når overskridelsen af særlige grunde er undskyldelig.
 § 21. Direktøren for Fødevarestyrelsen henholdsvis veterinærdirektøren kan genoptage en sag efter, at der er indgivet klage.
 § 22. Bekendtgørelsen træder i kraft den 1. maj 2015.
 Stk. 2. Bekendtgørelse nr. 558 af 28. maj 2014 om Fødevarestyrelsens opgaver og beføjelser ophæves.
Ministeriet for Fødevarer, Landbrug og Fiskeri, den 23. april 2015 Dan Jørgensen / Birgitte Thiesen 1) Ved kongelig resolution af 4. december 2002 er det bestemt, at kompetencen til i medfør af naturbeskyttelseslovens § 30 og § 71, stk. 2, at fastsætte regler om formidling af kendskabet til dyreart, registrering af dyrebestanden og avlsprogrammer med henblik på gennemførelse af rådets direktiv 1999/22/EF af 29. marts 1999 om hold af dyr i zoologiske haver overføres fra miljøministeren til justitsministeren.
Ved kongelig resolution af 14. december 2011 er kompetencen overført fra justitsministeren til fødevareministeren.
