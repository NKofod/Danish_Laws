Fremsat den 27. marts 2012 af René Christensen (DF), Bent Bøgsted (DF), Kristian Thulesen Dahl (DF), Jørn Dohrmann (DF), Dennis Flydtkjær (DF), Pia Kjærsgaard (DF) og Peter Skaarup (DF) Forslag til folketingsbeslutning om fiskeri af ål Folketinget pålægger regeringen at foretage de nødvendige ændringer af reglerne, så pensionister og efterlønsmodtagere får mulighed for også at fange ål med ruser i perioden fra den 10. maj til den 31. juli. Ændringerne skal træde i kraft den 1. januar 2013.
Bemærkninger til forslaget Formålet med indeværende forslag er at sikre, at pensionister og efterlønsmodtagere kan fiske ål ved anvendelse af ruse i perioden fra den 10. maj til 31. juli.
Den europæiske ålebestand er desværre på et lavt niveau.
Mængden af yngel fra Sargassohavet er faldet drastisk gennem de sidste 30 år.
Derfor har Europa-Kommissionen, jf.
Rådets forordning af 18. september 2007 om foranstaltninger til genopretning af bestanden af europæisk ål pålagt medlemslandene at udarbejde en genopretningsplan for ålen, hvilket er sket i Danmark.
Målet med genopretningsplanen var og er at øge mængden af blankål, der forlader Europas vandsystemer og kystvande, og derved forøge antallet af ål, som gyder i Sargassohavet.
Europa-Kommissionens forordning til genoprettelse af ålebestanden beskriver rammerne for, hvordan ålebestanden i saltvand og ferskvand skal forvaltes.
I saltvand skal fiskeriindsatsen halveres i løbet af en 5-årig periode frem til 2013.
Forslagsstillerne anerkender, at ålebestanden er under pres.
Indeværende beslutningsforslag skal derfor kun sikre, at en forholdsvis begrænset befolkningsgruppe får mulighed for i perioden fra den 10. maj til den 31. juli at fiske ål med ruse, da dette ud fra et menneskeligt synspunkt bidrager til en øget livskvalitet for denne gruppe.
Samtidig mener forslagsstillerne ikke, at denne lille lempelse vil give et tilbageslag i forhold til genopretningsplanen for ålen.
Pensionister og efterlønsmodtagere står for en relativt begrænset del af ålefangsten, men det er en gruppe, hvis livskvalitet er blevet meget berørt af genopretningsplanen.
Skriftlig fremsættelse René Christensen (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fiskeri af ål.
(Beslutningsforslag nr.
B 57) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
