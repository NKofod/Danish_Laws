Fremsat den 15. januar 2003 af  

 trafikministeren (Flemming Hansen) Forslag til Lov om ændring af lov om offentlige veje  

 og lov om  

 fremgangsmåden ved ekspropriation vedrørende fast ejendom (Modernisering af formkrav, der unødigt hindrer  

 digital kommunikation) § 1 I lov om offentlige veje, jf. lovbekendtgørelse nr. 671 af 19.  

 august 1999, som ændret ved § 2 i lov nr. 172 af 19. marts 2001,  

 § 16 i lov nr. 466 af 7. juni 2001 og § 56 i lov nr. 145 af 25.  

 marts 2002, foretages følgende ændringer:
 1. I § 47, stk. 4, 1. pkt., ændres »ved  

 brev« til: »skriftligt«.
 2. I § 49, stk. 2, 1. pkt., udgår »ved  

 brev«.
 3. I § 53, stk. 1, ændres »ved brev« til:  

 »skriftligt«.
 4. § 53, stk. 6, affattes således:
»Stk. 6. Udskrift af kendelsen sendes til parterne sammen med  

 oplysning om adgangen til at indbringe erstatningsspørgsmålet  

 for vedkommende overtaksationskommission og om fristen herfor, jf.  

 § 54.« 5. I § 108, stk. 2, indsættes efter  

 »ejendomme«: »skriftlig« og »ved brev« udgår.
§ 2 I lov om fremgangsmåden ved ekspropriation vedrørende fast  

 ejendom, jf. lovbekendtgørelse nr. 672 af 19. august 1999, som  

 ændret ved § 57 i lov nr. 145 af 25. marts 2002, foretages  

 følgende ændring:
 1. § 17, stk. 5, affattes således:
»Stk. 5. Udskrift af kendelsen sendes til parterne sammen med  

 oplysning om adgangen til at indbringe erstatningsspørgsmålet  

 for vedkommende taksationskommission og om fristen herfor, jf.  

 § 19.« § 3 Loven træder i kraft den 1. juli 2003.
Bemærkninger til lovforslaget Almindelige bemærkninger 1. Lovforslagets baggrund Ved lovforslaget fjernes formkrav i lovgivningen på  

 Trafikministeriets område, der unødigt hindrer digital  

 kommunikation.
Lovforslaget skal ses i lyset af regeringens  

 målsætninger på IT-området.
Regeringen ønsker,  

 som anført i regeringsgrundlaget »Vækst, velfærd  

 fornyelse« at stimulere udviklingen af Danmark til et netværkssamfund  

 bl.a. ved at fjerne en række eksisterende hindringer for udbredelsen og  

 udnyttelsen af den nye informationsteknologi.
 I 1998 nedsatte den daværende justitsminister et  

 udvalg, der bl.a. fik til opgave at vurdere behovet for lovændring i  

 forbindelse med anvendelse af digital kommunikation, herunder behovet for  

 ophævelse af formkrav.
Udvalget afgav den 5. december 2000 delbetænkning  

 nr. 1400 om e-signatur og formkrav i lovgivningen.
I betænkningen  

 foreslås, at de enkelte ministerier gennemgår deres lovgivning og  

 fjerner unødige hindringer for digital kommunikation.
 Trafikministeriet har på denne baggrund foretaget en  

 gennemgang af ministeriets lovgivning og lokaliseret nogle bestemmelser, som  

 udgør en hindring for hensigtsmæssig anvendelse af digital  

 kommunikation.
2. Lovforslagets indhold Med lovforslaget ophæves formkrav i lov om  

 offentlige veje og i lov om fremgangsmåden ved ekspropriation  

 vedrørende fast ejendom, hvorefter en række meddelelser til  

 borgerne skal ske ved brev.
Begrundelsen er, at kravet, om at meddelelsen  

 sker ved brev, kan skabe tvivl om, hvorvidt meddelelsen kan ske digitalt,  

 f.eks. ved e-mail.
 Det er hensigten, at ophævelsen af formkravet skal  

 gøre lovteksten mere smidig, så det er muligt at tilpasse  

 kommunikationsformerne i takt med udviklingen på området.
Hvis der skal anvendes digital kommunikation, skal det  

 sikres, at borgerne ønsker og er klar til digital kommunikation.
I dag  

 er det f.eks. ikke alle borgere, der har en e-mailadresse, og selvom de har  

 en e-mailadresse, er det ikke sikkert, at de ønsker at modtage post  

 fra offentlige myndigheder i form af e-mails.
Hertil kommer, at  

 ekspropriationsområdet er et følsomt område, hvor der  

 gøres indgreb i borgernes faste ejendom.
Det er derfor vigtigt, at  

 ekspropriationsproceduren indrettes således, at den kan anvendes i  

 forhold til alle befolkningsgrupper.
Af hensyn til borgerne har ministeriet derfor forudsat, at  

 muligheden for at sende borgeren f.eks. elektroniske indvarslinger kun  

 anvendes i de tilfælde, hvor borgeren har tilkendegivet et ønske  

 om, at kommunikationen sker på den pågældende måde.  

 Borgerens samtykke vil f.eks. kunne ske telefonisk, ved e-mail eller i  

 forbindelse med ekspropriationsforretningen.
Borgerens samtykke vil  

 også kunne ske, f.eks. ved at borgeren tilmelder sig en ordning, som  

 indebærer, at borgeren får meddelelser fra det offentlige  

 digitalt.
Borgerens samtykke til anvendelse af en ny  

 kommunikationsform skal ske udtrykkeligt.
Det forhold, at borgeren selv har  

 henvendt sig til myndigheden, f.eks. på e-mail, indebærer alene,  

 at myndigheden kan gå ud fra, at borgeren har accepteret at modtage  

 elektronisk svar på den pågældende e-mail.
Myndigheden kan  

 i denne situation ikke uden videre gå ud fra, at borgeren herved har  

 accepteret at modtage andre meddelelser elektronisk.
Når borgeren har tilkendegivet et ønske om at  

 modtage fremtidige meddelelser, f.eks. på e-mail, og myndigheden  

 beslutter at anvende e-mail ved behandling af sagen, skal borgeren vejledes  

 om, at den digitale kommunikationsform erstatter og har samme retsvirkninger,  

 som hvis meddelelserne var blevet givet med almindelig post.
Det  

 forudsættes, at vejledningen af borgeren kan ske f.eks. i forbindelse  

 med borgerens tilmelding til en generel ordning eller i forbindelse med den  

 konkrete sag.
3. Økonomiske og administrative konsekvenser for det  

 offentlige Forslaget skønnes ikke at have økonomiske  

 eller administrative konsekvenser for staten, amter eller kommuner.
4. Miljømæssige konsekvenser Forslaget har ikke miljømæssige  

 konsekvenser.
5. Økonomiske og administrative konsekvenser for  

 erhvervslivet Forslaget har ikke økonomiske eller administrative  

 konsekvenser for erhvervslivet.
Lovforslaget har været forelagt Erhvervs- og  

 Selskabsstyrelsens Center for Kvalitet i ErhvervsRegulering, som har  

 vurderet, at forslaget ikke indeholder administrative konsekvenser for  

 erhvervslivet.
Det er derfor ikke blevet forelagt et virksomhedspanel eller  

 lignende.
6. Forholdet til EU-retten Forslaget indeholder ikke EU-retlige aspekter.
7. Høring Lovforslaget har været forelagt følgende  

 myndigheder og organisationer: Amtsrådsforeningen i Danmark,  

 Kommunernes Landsforening, Københavns Kommune og Frederiksberg  

 Kommune.
 Høringssvarene vil blive fremsendt til Folketingets  

 Trafikudvalg ledsaget af de kommentarer, som udtalelserne måtte give  

 anledning til.
Samlet vurdering af lovforslagets konsekvenser Positive konsekvenser/mindre udgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Til nr. 1 Ændringen af bestemmelserne sker for at åbne  

 mulighed for, at indvarslingen til åstedsforretningen med henblik  

 på ekspropriation også kan ske med elektroniske  

 kommunikationsmidler eller andre skriftlige kommunikationsformer, som den  

 teknologiske udvikling måtte give mulighed for.
Ved forslaget afløses kravet, om at indvarslingen  

 skal ske ved brev, af et skriftlighedskrav.
Det er således fortsat ikke  

 tilstrækkeligt at indvarsle ejeren eller brugeren mundtligt, f.eks.  

 telefonisk.
 Begrundelsen for at opretholde et skriftlighedskrav er, at  

 det som følge af den betydning, som informationen har, skønnes  

 mest betryggende for borgeren at få indvarslingen skriftligt.
 Med forslaget svarer indvarslingsbestemmelserne i lov om  

 offentlige veje til indvarslingsbestemmelserne i lov om fremgangsmåden  

 ved ekspropriation vedrørende fast ejendom, jf. denne lovs § 15,  

 stk. 3, og § 19, stk. 2.
Til nr. 2 Ændringen af bestemmelsen indebærer en  

 ophævelse af formkravet om, at meddelelse om  

 ekspropriationsbeslutningen og fremsendelse af eventuelle aftaler i  

 åstedsprotokollen skal ske ved brev.
 Det er ikke fundet nødvendigt at indsætte et  

 krav om skriftlighed i bestemmelsen, da bestemmelsens krav, om at meddelelsen  

 skal sendes til ejere mv., indebærer, at meddelelsen ikke kan ske  

 mundtligt.
 Ændringen af bestemmelsen åbner mulighed for,  

 at meddelelsen kan ske med elektroniske kommunikationsmidler eller andre  

 skriftlige kommunikationsformer, som den teknologiske udvikling måtte  

 give mulighed for.
Til nr. 3 Der henvises til bemærkningerne til nr. 1.
Til nr. 4 Ændringen af bestemmelsen indebærer en  

 ophævelse af formkravet om, at fremsendelse af kendelse om erstatning  

 og afgivelse af klagevejledning skal ske ved brev.
 Det er ikke fundet nødvendigt at indsætte et  

 krav om skriftlighed i bestemmelsen, da bestemmelsens krav om, at kendelse og  

 klagevejledning skal sendes til ejere mv. indebærer, at meddelelsen  

 ikke kan ske mundtligt.
 Ændringen af bestemmelsen åbner mulighed for,  

 at kendelse og klagevejledning kan fremsendes med elektroniske  

 kommunikationsmidler eller andre skriftlige kommunikationsformer, som den  

 teknologiske udvikling måtte give mulighed for.
Til nr. 5 Bestemmelsen indebærer, at der ikke længere  

 stilles krav om, at varslingen af vejbestyrelsens anbringelse af skilte m.v.  

 efter lovens § 108, stk. 1, skal ske ved brev.
Ved forslaget ændres kravet om, at varslingen skal  

 ske ved brev til et skriftlighedskrav.
Det er således fortsat ikke  

 tilstrækkeligt at varsle ejeren eller brugeren mundtligt, f.eks.  

 telefonisk.
 Ændringen af bestemmelsen sker for at åbne  

 mulighed for, at varslingen kan ske med elektroniske kommunikationsmidler  

 eller andre skriftlige kommunikationsformer, som den teknologiske udvikling  

 måtte give mulighed for.
Til § 2 Til nr. 1 Ændringen af bestemmelsen indebærer en  

 ophævelse af formkravet om, at fremsendelse af kendelse om erstatning  

 og afgivelse af klagevejledning skal ske ved brev.
 Det er ikke fundet nødvendigt at indsætte et  

 krav om skriftlighed i bestemmelsen, da bestemmelsens ordlyd, om at kendelse  

 og klagevejledning skal sendes til ejere mv., indebærer, at meddelelsen  

 ikke kan ske mundtligt.
 Ændringen af bestemmelsen åbner mulighed for,  

 at kendelse og klagevejledning kan fremsendes med elektroniske  

 kommunikationsmidler eller andre skriftlige kommunikationsformer, som den  

 teknologiske udvikling måtte give mulighed for.
Til § 3 Det foreslås, at loven træder i kraft den 1.  

 juli 2003.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om offentlige veje, jf. lovbekendtgørelse nr. 671 af 19.  

 august 1999, som ændret ved § 2 i lov nr. 172 af 19. marts 2001,  

 § 16 i lov nr. 466 af 7. juni 2001 og § 56 i lov nr. 145 af 25.  

 marts 2002, foretages følgende ændringer:
§ 47.- - - 1. I § 47, stk. 4, 1. pkt., ændres »ved  

 brev« til: »skriftligt«.
Stk. 4. Til åstedsforretningen indvarsler vejbestyrelsen  

 med mindst 4 ugers varsel ejere og brugere ifølge arealfortegnelsen  

 ved brev, for så vidt fornødne oplysninger om adresser m.v. kan  

 fremskaffes.
På samme måde skal andre, der ifølge de  

 foreliggende oplysninger må skønnes at have en retlig interesse  

 at varetage i anledning af den påtænkte ekspropriation eller af  

 foranstaltningerne, indvarsles.
Indvarslingen skal indeholde oplysning om,  

 hvor ekspropriationsplan er fremlagt, og om indholdet af bestemmelsen i  

 § 48, stk. 3. Den del af arealfortegnelsen, der vedrører den  

 pågældende ejers eller brugers ejendom, skal  

 medfølge.
§ 49.- - - 2. I § 49, stk. 2, 1. pkt., udgår »ved  

 brev«.
Stk. 2. Meddelelse om ekspropriationsbeslutningens indhold og  

 om foranstaltningernes gennemførelse tillige med udskrift af  

 eventuelle i åstedsprotokollen indførte og af vejbestyrelsen  

 tiltrådte aftaler tilsendes ved brev ejere og brugere, andre  

 erstatningsberettigede samt andre retligt interesserede, der har givet  

 møde under åstedsforretningen.
Meddelelsen skal i forhold til  

 hver enkelt indeholde oplysning om, hvilke indskrænkninger der sker i  

 hans rettigheder ved ekspropriationen, samt oplysning om adgangen til at  

 påklage ekspropriationsbeslutningen og om fristen herfor.
Eventuelt  

 revideret arealfortegnelse skal medfølge.
§ 53. - - - 3. I § 53, stk. 1, ændres »ved brev« til:  

 »skriftligt«.
 Stk. 1. Til taksationsforretningen indvarsles parterne ved  

 brev med mindst 4 ugers varsel.
- - - 4. § 53, stk. 6, affattes således:
 Stk. 6. Udskrift af kendelsen tilsendes parterne ved brev, der  

 skal indeholde oplysning om adgangen til at indbringe kendelsen for  

 vedkommende overtaksationskommission og om fristen herfor, jf.  

 § 54.
»Stk. 6. Udskrift af kendelsen sendes til parterne sammen med  

 oplysning om adgangen til at indbringe erstatningsspørgsmålet  

 for vedkommende overtaksationskommission og om fristen herfor, jf.  

 § 54.« § 108.- - - 5. I § 108, stk. 2, indsættes efter  

 »ejendomme«: »skriftlig« og »ved brev« udgår.
 Stk. 2. Om foretagelse af de foranstaltninger, der er  

 nævnt i stk. 1, skal der mindst 2 uger forinden gives ejere og  

 brugere af vedkommende ejendomme meddelelse ved brev.
§ 2 I lov om fremgangsmåden ved ekspropriation vedrørende fast  

 ejendom, jf. lovbekendtgørelse nr. 672 af 19. august 1999, som  

 ændret ved § 57 i lov nr. 145 af 25. marts 2002, foretages  

 følgende ændring:
§ 17.- - - 1. § 17, stk. 5, affattes således:
Stk. 5. Udskrift af kendelsen tilsendes parterne ved brev.
Det  

 skal indeholde oplysning om adgangen til at indbringe  

 erstatningsspørgsmålet for vedkommende taksationskommission og  

 om fristen herfor, jf. § 19.
»Stk. 5. Udskrift af kendelsen sendes til parterne sammen med  

 oplysning om adgangen til at indbringe erstatningsspørgsmålet  

 for vedkommende taksationskommission og om fristen herfor, jf.  

 § 19.« § 3 Loven træder i kraft den 1. juli 2003.
