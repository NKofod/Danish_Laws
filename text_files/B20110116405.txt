Bekendtgørelse om ændring af bekendtgørelse om detailforskrifter for køretøjers indretning og udstyr (Vægt af påhængskøretøj) § 1 I bekendtgørelse nr. 258 af 10. marts 2011 om detailforskrifter for køretøjers indretning og udstyr, som ændret ved bekendtgørelse nr. 410 af 5. maj 2011, foretages følgende ændringer:
 1. Pkt. 3.01.100(1) affattes således:
»(1) For påhængsvogn til bil, bortset fra påhængsvogn med stiv trækstang, må den tilladte totalvægt ikke overstige 24.000kg.
Det samme gælder påhængsredskab til bil opbygget på et sådant chassis.« 2. Pkt. 3.01.100 (2) affattes således:
 »(2) For påhængsvogn til bil, bortset fra påhængsvogn med stiv trækstang, hvor påhængsvognen har fire eller flere aksler, og påhængsvognen opfylder følgende betingelser, kan den tilladte totalvægt dog være indtil 30.000 kg. :
 a) De to forreste aksler er styrende og har en indbyrdes afstand på under 1,80 m.
 b) Påhængsvognen har blokeringsfri bremser.
Det samme gælder påhængsredskab til bil opbygget på påhængsvognschassis.« 3. I pkt. 3.01.100 indsættes efter pkt. (2) som nyt pkt.:
 »(3) For påhængsvogn til bil, bortset fra påhængsvogn med stiv trækstang, hvor påhængsvognen har fire eller flere aksler, og påhængsvognen opfylder følgende betingelser, kan den tilladte totalvægt dog være indtil 30.000 kg:
 a) Den forreste aksel har tvillingmonterede hjul.
 b) Bogien bagtil har et samlet tilladt akseltryk på højst 70% af tilladt totalvægt.
 c) Der er højst to faste aksler i bogien.
 d) Påhængsvognen har blokeringsfri bremser.
Det samme gælder påhængsredskab til bil opbygget på påhængsvognschassis.« Pkt. (3)-(5) bliver herefter til pkt. (4)-(6).
 4. Pkt. 3.01.100 (4) affattes således:
 »(4) For sættevogn og påhængsredskab med hovedbolt må det samlede tilladte akseltryk ikke overstige:
a) 24.000 kg, dog b) 30.000 kg, hvis sættevognen eller påhængsredskabet har blokeringsfri bremser.« 5. I pkt. 3.01.100 indsættes efter pkt. (6) som nyt pkt:
 »(7) For bogie med fire eller flere aksler må det samlede tilladte akseltryk ikke overstige:
a) 30.000 kg, dog b) 24.000 kg, hvis blot en af de indbyrdes akselafstande er under 1,30 m.
Det samlede tilladte akseltryk skal være ligeligt fordelt på de enkelte aksler.
Der må højst være 3 faste aksler i bogien.« 6. Pkt. 4.01.100 (2) affattes således:
»(2) Påhængsvogn og påhængsredskab skal være forsynet med styreapparat, hvis afstanden mellem forreste og bageste aksel overstiger 2,80 m.
Sådant styreapparat skal virke på forakslen.« § 2 Bekendtgørelsen træder i kraft den 1. januar 2012.
