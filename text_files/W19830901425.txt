Ankestyrelsens principafgørelse O-14-83 om kontanthjælp - gensidig forsørgelsespligt - udnyttelse af arbejdsmuligheder - udmåling - selvstændig erhvervsdrivende Resume:
En kvinde, der var gift med en selvstændig erhvervsdrivende (landbrug) fandtes at have opfyldt sin forsørgelsespligt gennem arbejde uden for hjemmet.
Hun var derefter omfattet af bistandslovens § 37, da hun efter et halvt års forløb mistede sit arbejde.
En eventuel hjælp fandtes at burde beregnes med udgangspunkt i hjælp til underhold og rimelige faste udgifter (bortset fra udgifter vedrørende landbruget). I beregningen skulle foretages fradrag for værdien af, hvad ægtefællen hidtil gennem landbruget havde bidraget med til familiens forsørgelse.
Det kunne ikke tillægges betydning, at dette bidrag til familiens forsørgelse helt eller delvist var sket gennem formueforbrug eller gældsforøgelse.
 Kassation:
Der er kommet nye regler på området Love:
Lov om social bistand - lovbekendtgørelse nr. 637 af 27. september 1989 - § 1 og § 6 Sagsfremstilling:
En kvinde, gift med en landmand, søgte hjælp i oktober 1981 på grund af arbejdsløshed.
Ansøgerens ægtefælle havde siden 1970 drevet et landbrug i lige sameje med sin bror.
Landbruget havde givet vekslende underskud igennem de seneste 5 år.
I 1981 var det samlede underskud efter fradrag af renteudgifter på ca. 700.000 kr., opgjort til ca. 300.000 kr. Ægtefællen havde søgt gældssaneringslån.
Om ansøgerens arbejdsforhold var det oplyst, at hun ikke havde haft arbejde uden for hjemmet før januar 1981, hvor hun blev ansat som sygeafløser i en forretning indtil februar 1981. Fra slutningen af maj til begyndelsen af oktober 1981 var hun ferieafløser på et slagteri.
Hun var i denne forbindelse optaget som medlem af en arbejdsløshedskasse, men ville først være berettiget til dagpenge efter 1. juni 1982. Hun havde i 1981 tjent ca. 40.000 kr. netto ved ca. 6 måneders beskæftigelse.
Fra januar 1982 fik ansøgeren påny arbejde i en forretning.
Det sociale udvalg havde afslået at yde økonomisk hjælp i forbindelse med ansøgerens arbejdsløshed under henvisning til at ægtefæller i henhold til bistandsloven har en gensidig forsørgelsespligt.
Det forhold, at landbruget gav underskud, kunne ikke begrunde ret til løbende økonomisk hjælp.
 ------------------------------ |*)     Sammenhold med SM O-  | |13-83. |------------------------------ Amtsankenævnet tiltrådte socialudvalgets afgørelse, idet nævnet særlig lagde vægt på at behovet for økonomisk hjælp ikke var begrundet i hustruens tab af indtægt i forbindelse med arbejdsophør, men i at landbrugsdriften igennem de senere år havde givet underskud.
Ansøgeren anførte, at konsekvensen af nævnets afgørelse ville være, at hendes mand som selvstændig landmand blev tvunget til at opgive sit erhverv gennem tvangsauktion.
Han ville ikke kunne få andet arbejde.
Det oplystes, at ansøgerens ægtefælle fik bevilget gældssaneringslån og fik udbetalt negativ skat.
Udsigterne for landbruget vurderedes herefter således, at det ikke længere ville give tab, og at det inden længe skulle kunne give overskud.
 Efter bistandslovens § 37, stk. 1, kan der, når en person på grund af sygdom, svigtende arbejdsmuligheder eller andre ændringer i sine forhold i en begrænset tid er afskåret fra at skaffe det fornødne til sit eget eller familiens underhold, og udgifterne hertil ikke dækkes gennem dagpenge eller pensionsydelser, ydes en sådan hjælp, at det modvirkes, at pågældendes og familiens hidtidige levevilkår i væsentlig grad forringes.
 I henhold til § 38 forudsætter ydelse af hjælp, at såvel den, der søger hjælpen, som ægtefællen i tilstrækkelig grad har udnyttet sine arbejdsmuligheder.
 Ifølge lovens § 6, er enhver mand og kvinde overfor det offentlige forpligtet til at forsørge sig selv, sin ægtefælle og sine børn under 18 år.
 Afgørelse:
Ansøgeren fandtes at have opfyldt sin forsørgerpligt gennem arbejde udenfor hjemmet og at være blevet afskåret herfra, da hun efter ca. ½ års forløb mistede dette arbejde.
Hun fandtes herefter at have været udsat for en sådan ændring i sine forhold, at familien måtte anses for omfattet af reglerne i bistandslovens § 37, stk. 1.
Ved beregning af eventuel hjælp til familien måtte der tages udgangspunkt i hjælp til underhold og rimelige faste udgifter (bortset fra udgifter vedrørende landbrug). I beregningen skulle der herefter foretages fradrag for værdien af, hvad ansøgerens ægtefælle hidtil over landbruget havde bidraget med til familiens forsørgelse.
Det fandtes ikke herved at kunne tillægges betydning, at dette bidrag helt eller delvis var sket gennem formueforbrug eller gældsforøgelse.
