Landsskatteretskendelse af 1. maj 2003 vedr.  

 Affaldsafgiftspligt  haveaffald til kompostering Klagen skyldes, at told- og skatteregionen har truffet afgørelse  

 om, at X kommune for så vidt angår perioden fra den 1. januar 1997 til den  

 31.  

 marts 2000 er afgiftspligtig efter affaldsafgiftslovens § 9, jf. § 11, af  

 haveaffald til kompostering, idet regionen har fundet, at det pågældende  

 haveaffald er tilført til den af klageren drevne registrerede losseplads.  

 Regionen har som følge heraf forhøjet klagerens affaldsafgiftstilsvar for den  

 pågældende periode med i alt 3.629.262 kr.
Det fremgår af sagens oplysninger, at klageren driver X  

 Affaldscenter.
Af amtets miljøgodkendelse af 4. maj 1999 fremgår, at  

 affaldscentret omfatter: Deponeringsanlæg.
Container og modtageplads  

 for olie-  

 og kemikalieaffald.
Komposteringsanlæg for haveaffald.
Specialdepot for  

 asbestholdigt affald.
Midlertidig oplag af spildevandsslam. Områdets indretning og placeringen af de forskellige aktiviteter  

 er angivet på miljøgodkendelsens bilag 1 og 2.
Af miljøgodkendelsen fremgår endvidere, at tilkørsel til  

 affaldscentret sker via adgangsvejen fra Y-vej.
Ved indkørslen til  

 affaldscentret og i umiddelbar tilknytning til containerpladsen er der  

 opstillet en mandskabsbygning samt etableret en elektronisk brovægt baseret  

 på  

 edb-indvejning.
Der er et 2 m højt hegn omkring hele affaldscentrets område,  

 med aflåselig låge ved indkørslen til modtagepladsen.
Adgang til  

 affaldscentret  

 sker gennem lågen.
Om komposteringsanlægget fremgår, at dette er indrettet på et  

 ca. 5.000 m  

  

 2  

  

 stort areal langs adgangsvejen i umiddelbar tilknytning  

 til affaldscentrets modtagefaciliteter.
Mod adgangsvejen er der en  

 afskærmende  

 ca. 2 m høj jordvold, der fortsætter langs vejen til lystbådehavnen.  

 Komposteringsanlægget må maksimalt tilføres 8.000 ton komposterbart  

 haveaffald  

 pr. år, og affaldet skal indeholde mindre end 5 % sten, jord og  

 grusmateriale.  

 Det færdigkomposterede haveaffald skal køres bort fra affaldscentret.  

 Komposteringsanlægget har tidligere været drevet i henhold til separat  

 miljøgodkendelse af 3. januar 1989. Klagerens plan er at flytte  

 komposteringsaktiviteten til et andet større område.
For det nye anlæg søges  

 der om separat miljøgodkendelse.
Da det eksisterende anlæg skal benyttes i  

 perioden frem til, at det nye komposteringsanlæg er etableret, er det  

 eksisterende anlæg medtaget i miljøgodkendelsen af 4. maj 1999.
Klagerens advokat har oplyst, at komposteringsaktiviteten  

 foregår ved, at der køres grene og lignende haveaffald til et særligt areal  

 på  

 affaldscentret, hvor der kun foregår kompostering.
Efter endt kompostering  

 køres den færdige kompost til genbrug, efterhånden som der er  

 anvendelsesmulighed for komposten.
På vægten ved containerpladsen vejes det  

 affald, der køres længere ind på affaldscentrets område til deponering,  

 ligesom  

 der foretages vejning af det haveaffald, der køres til kompostering.  

 Sidstnævnte sker i henhold til de for genbrugsanlæg til kompostering gældende  

 krav om vejning til brug for statistiske indberetninger til Miljøstyrelsen.  

 Vægten benyttes også til andre kontrolvejninger.
Adgang til affaldscentret  

 kan  

 kun ske gennem lågen.
Umiddelbart efter containerpladsen deler vejen sig i en  

 vej til affaldsdeponiet og en vej til komposteringsanlægget.
Ved begyndelsen  

 af  

 vejen til komposteringsanlægget er der et tydeligt skilt, hvorpå der står  

 haveaffald.
Advokaten har videre oplyst, at affaldsdeponiets aktuelle  

 tipfront er i det sydøstlige hjørne af affaldscentret op mod  

 vinterstandpladsen, medens komposteringsanlægget ligger i det modsatte  

 nordvestlige hjørne.
Afstanden mellem tipfronten og komposteringsanlægget er  

 150-200 meter.
Terrænet herimellem forhindrer, at man kan køre i personbil  

 eller lastbil gennem området, idet der er ujævnt, bakket, mudret m.v.
Man kan  

 alene køre over arealet med specialkøretøjer såsom en gummiged.
Med personbil  

 og lastbil er det kun muligt at køre på affaldscentrets veje.
 Vedrørende indretningen og forholdene på affaldscentret har  

 advokaten fremlagt et oversigtskort (luftfoto).
Told- og skatteregionen har ved den påklagede afgørelse fundet,  

 at klageren for så vidt angår perioden fra den 1. januar 1997 til den 31.  

 marts  

 2000 er afgiftspligtig efter affaldsafgiftslovens § 9, jf. § 11, af det  

 haveaffald, der er tilført til komposteringsanlægget, idet regionen har  

 fundet,  

 at det pågældende haveaffald er tilført til den registrerede losseplads.  

 Regionen har som følge heraf forhøjet klagerens affaldsafgiftstilsvar for den  

 omhandlede periode med i alt 3.629.262 kr.
Som begrundelse for afgørelsen har  

 regionen anført, at der skal betales afgift af alt affald, der tilføres en  

 registreringspligtig virksomhed.
Regionen har videre anført, at det ikke er  

 muligt at fritage haveaffald til kompostering for afgift, når materialet  

 ligger  

 inde på lossepladsens område, uden særskilt afgrænsning og tilkørsel.  

 Endvidere  

 har regionen bemærket, at den omhandlede kompostering er omfattet af  

 miljøgodkendelsen, at komposteringen ikke er afgrænset ved et hegn og  

 særskilt  

 indkørsel, samt at al tilkørsel registreres via vægten ved indkørslen til  

 lossepladsen.
 Told- og Skattestyrelsen har tiltrådt regionens afgørelse.
Klagerens advokat har over for Landsskatteretten nedlagt påstand  

 om, at det omhandlede haveaffald ikke er afgiftspligtigt.
Til støtte for  

 påstanden har advokaten anført, at haveaffaldet ikke er tilført til  

 affaldsdeponiet, men derimod til komposteringsanlægget, der er et  

 genbrugsanlæg.
Komposteringsanlægget er ikke en del af affaldsdeponiet og  

 hører  

 ikke under den registrerede affaldsdeponivirksomhed.
Regionen anser hele  

 affaldscentret for én virksomhed, hvilket ikke er korrekt, idet  

 affaldscentret  

 består af flere virksomheder, der er undergivet særskilte krav i henhold til  

 miljølovgivningen.
I miljøgodkendelsen er der i overensstemmelse hermed  

 opstillet forskellige krav for deponeringsområdet, for containerpladsen, for  

 komposteringsanlægget m.v.
Efter bekendtgørelsen om godkendelsespligtige  

 virksomheder efter miljøbeskyttelsesloven (senest bekendtgørelse nr. 807 af  

 25.  

 oktober 1999) er affaldsdeponier og komposteringsanlæg omfattet af hvert sit  

 listenummer.
Affaldsdeponier og komposteringsanlæg er således to forskellige  

 virksomheder, der hver især kræver godkendelse ud fra de vilkår, der gælder  

 for  

 netop den pågældende aktivitet.
Advokaten har videre anført, at der i det  

 foreliggende tilfælde i begyndelsen af 1989 blev udstedt en separat  

 godkendelse  

 for komposteringsanlægget.
At de forskellige godkendelser blev samlet i ét  

 dokument ved miljøgodkendelsen af 4. maj 1999 er et rent praktisk forhold,  

 der  

 ikke ændrer ved, at der er tale om forskellige typer listevirksomhed, der  

 hver  

 især kræver godkendelse.
Advokaten har henvist til miljøgodkendelsens  

 datablad  

 og side 6, hvor de forskellige aktiviteter på affaldscentret er beskrevet.
Advokaten har tillige anført, at det forhold, at der er et hegn  

 uden om hele affaldscentrets område, ikke medfører, at de forskellige  

 virksomheder bliver til én virksomhed, hverken miljøretligt eller  

 afgiftsmæssigt.
Hegnet hindrer, at uvedkommende skaffer sig adgang til  

 området  

 og er dermed tværtimod med til at sikre, at de forskellige aktiviteter holdes  

 adskilt.
Endvidere har advokaten gjort opmærksom på, at containerpladsen  

 også er reguleret i miljøgodkendelsen.
Dette medfører imidlertid ikke, at  

 affald, der tilføres til containerpladsen til genbrug, er  

 affaldsafgiftspligtigt.
Regionen har ej heller opkrævet afgift af dette  

 affald,  

 og regionen anerkender således, at der kan være flere virksomheder på  

 affaldscentrets område.
Advokaten har videre anført, at komposteringsanlægget ligger i  

 den modsatte ende af affaldscentret i forhold til affaldsdeponiets nuværende  

 tipfront og klart har været/er arealmæssigt adskilt fra  

 deponeringsaktiviteten.  

 Tilførslen af affald til henholdsvis deponiet og komposteringsanlægget sker  

 ad  

 hver sin vej på affaldscentrets område, efter at bilerne er blevet vejet.  

 Komposteringsanlægget og affaldsdeponiet er således klart fysisk adskilt.  

 Endvidere er der en miljømæssig adskillelse mellem de to aktiviteter.
I  

 affaldsdeponiet deponeres affald, medens komposteringsanlægget er et  

 genbrugsanlæg, hvor den færdige kompost efterfølgende genanvendes andetsteds.  

 De affaldstyper, der må modtages i affaldsdeponiet, omfatter ikke grene og  

 haveaffald m.v., hvilket fremgår af miljøgodkendelsen, side 56-57. Haveaffald  

 må således ikke modtages til deponering i affaldsdeponiet.
Omvendt må de  

 affaldstyper, der må modtages til deponering, ikke modtages på  

 komposteringsanlægget.
Der gælder således et klart miljømæssigt krav om nøje  

 adskillelse af det affald, der må tilføres affaldsdeponiet, og det affald,  

 der  

 må tilføres kompostering.
Advokaten har understreget, at disse krav  

 overholdes  

 i praksis.
Overholdelse af vilkårene er undergivet amtets kontrol, og amtet  

 har  

 ikke haft indvendinger vedrørende overholdelsen af vilkårene, hvilket der  

 heller ikke har været grund til.
Endvidere har advokaten anført, at der ikke er lovhjemmel til at  

 opkræve afgift af kompostering, og at der ej heller i lovgivningen er  

 opstillet  

 krav om adskillelse eller fastsat bestemmelser om, hvorledes en sådan  

 adskillelse skal være.
Sådanne krav er heller ikke nævnt i forarbejderne til  

 lovbestemmelserne om affaldsafgift.
I bemærkningerne til lovforslaget til  

 miljøbeskyttelsesloven fra 1986, hvor affaldsafgiften blev foreslået indført,  

 og i bemærkningerne til lovforslaget til affaldsafgiftsloven fra 1989 er der  

 alene anført, at formålet med indførelsen af afgift på deponering m.v. er at  

 fremme genanvendelse.
Hverken i lovbestemmelser eller i forarbejder er der på  

 noget tidspunkt opstillet krav til en særlig adskillelse, og lovgiver har ej  

 heller givet told- og skattemyndighederne hjemmel til at fastsætte regler  

 herom.
Det fremgår derimod klart, at genbrugsvirksomheder ikke er  

 registreringspligtige virksomheder.
Told- og skattemyndighedernes krav  

 vedrørende  

 adskillelse kan derfor alene være begrundet i praktiske kontrolhensyn.
Advokaten har herved anført, at  

    

  

 praktiske kontrolhensyn ikke kan udstrækkes til at omfatte mere, end det  

 der er nødvendigt i kontrolmæssig henseende.
Affaldsafgiftsloven indeholder  

 en  

 bestemmelse om, at der skal føres behørigt regnskab for en  

 registreringspligtig  

 virksomhed.
Endvidere skal der foretages vejninger af det materiale, der  

 deponeres, og disse vejninger skal registreres.
Advokaten har understreget,  

 at  

 disse betingelser fuldt ud er opfyldt i det foreliggende tilfælde.
Advokaten har videre anført, at der således regnskabs- og  

 kontrolmæssigt er en fuld og klar adskillelse af det affald, der vedrører  

 komposteringsanlægget, og det affald, der vedrører deponeringsanlægget.
Der  

 er  

 således et fuldt tilstrækkeligt grundlag for opkrævning af affaldsafgift for  

 det affald, der føres til deponering i modsætning til det affald, der føres  

 til  

 kompostering.
Advokaten har herved bemærket, at regionen har anvendt  

 klagerens  

 vejelister ved opgørelse af forhøjelsen af affaldsafgiftstilsvaret.
Regionen  

 har således ikke haft indvendinger til klagerens vejninger og registreringer.  

 Det må derfor anses for ubestridt, at klagerens opgørelser og den  

 regnskabsmæssige adskillelse opfylder de krav, der kan stilles ud fra de  

 relevante kontrolhensyn.
Endvidere har advokaten anført, at det fremgår af retspraksis  

 vedrørende affaldsafgiftsloven, at denne skal forstås nøje i overensstemmelse  

 med ordlyden, og at myndighederne ikke kan opstille egne regler, der fører  

 til  

 en udvidet pålæggelse af afgift.
Advokaten har som eksempel henvist til Østre  

 Landsrets dom af 21. november 1996, offentliggjort i Ugeskrift for Retsvæsen  

 1997.236.
Advokaten har videre anført, at regionens begrundelse for den  

 påklagede afgørelse må formodes at referere til Told- og Skattestyrelsens  

 vejledning om affaldsafgift fra 1992, hvori er anført, at det er en  

 forudsætning for, at genanvendelsesanlæg kan holdes uden for afgiftspligten,  

 at  

 anlægget ikke er en integreret del af et deponi/forbrændingsanlæg.
Hvis et  

 genanvendelsesanlæg drives i tilknytning til eksempelvis et deponi, er det et  

 ufravigeligt krav, at genbrugsmaterialet holdes skarpt adskilt fra det  

 afgiftspligtige affald, og at der er særskilt tilkørsel til begge  

 virksomhederne.
Advokaten har hertil anført, at en vejledning ikke er retligt  

 bindende for borgerne.
Endvidere bygger det anførte ikke på bemærkninger i  

 forarbejderne til loven.
De opstillede krav kan derfor alene anses for at  

 være  

 udledt af kontrolhensyn og kan således ikke opstilles eller fortolkes videre  

 end nødvendigt.
For så vidt angår kravet om, at genbrugsmaterialerne skal holdes  

 skarpt adskilt fra det afgiftspligtige affald, har advokaten bemærket, at  

 dette  

 krav under alle omstændigheder er opfyldt i det foreliggende tilfælde, idet  

 de  

 forskellige affaldstyper fysisk holdes adskilt.
Endvidere er der en  

 miljømæssig  

 adskillelse, idet de affaldstyper, der må føres til kompostering, ikke må  

 føres  

 til deponering, og omvendt.
Også regnskabsmæssigt holdes materialerne nøje  

 adskilt.
Endvidere har advokaten anført, at det afgørende ikke er, om der  

 er mulighed for at fritage haveaffald for affaldsafgift, men derimod om der  

 konkret er hjemmel til at pålægge haveaffald til kompostering afgift, når en  

 sådan aktivitet generelt ikke er afgiftspligtig.
Advokaten har gjort  

 opmærksom  

 på, at der i det foreliggende tilfælde ikke er tale om, at haveaffaldet til  

 kompostering ligger inde på lossepladsens område.
Deponering og  

 komposte-ring  

 foregår på to klart fysisk adskilte arealer.
Advokaten har i tilknytning hertil anført, at den omstændighed,  

 at der i 1999 er givet tilladelse til at anvende blandt andet det areal,  

 hvorpå  

 komposteringsanlægget er beliggende, til deponering på et senere tidspunkt,  

 ikke medfører, at der dermed er tale om et deponi på komposteringsanlæggets  

 areal.
Det areal, hvorpå komposteringsaktiviteten foregår, er ikke taget i  

 brug  

 som affaldsdeponi og må efter miljøgodkendelsen heller ikke tages i brug som  

 affaldsdeponi, før komposteringsaktiviteten er ophørt, og komposten er kørt  

 væk.
Dette fremgår tydeligt af miljøgodkendelsen samt tillige af amtets  

 skrivelse af 27. juli 2000, hvori er anført, at efter etablering af et  

 nyt  

 komposteringsanlæg afvikles det eksisterende, og der deponeres affald på  

 området.
Advokaten har videre anført, at regionens krav om et hegn end  

 ikke har støtte i vejledningen fra 1992, ligesom vejledningen ikke omtaler et  

 krav om særskilt indkørsel.
I vejledningen er anvendt udtrykket  

 tilkørsel,  

 hvilket netop må anses for at foreligge i det foreliggende tilfælde, idet  

 vejen  

 efter vægten deler sig i en vej til affaldsdeponiet og en vej til  

 komposteringsanlægget, således at de forskellige typer affald køres hver sin  

 vej.
Advokaten har tillige anført, at der efter de miljøretlige  

 regler ikke er noget til hinder for, at klageren benytter vægten til vejning  

 af  

 såvel materialerne til deponering som materialerne til kompostering.  

 Endvidere  

 er det af kontrolmæssige hensyn uden betydning, om affaldet til kompostering  

 efter kontrolvejningen måtte blive kørt videre til komposteringsanlægget  

 gennem  

 en særskilt åbning i hegnet, eller om kørslen foregår som nu, hvor vejene  

 deler  

 sig efter vægten.
Der er således ikke hjemmel til, at regionens opstiller  

 krav  

 herom.
Advokaten har understreget, at affaldsafgiftslovens formål er at  

 fremme genbrug frem for deponering og forbrænding.
Regionens opkrævning af  

 affaldsafgift vedrørende komposteringsaktiviteten, der er en  

 genbrugsaktivitet,  

 er således i direkte modstrid med lovens formål og uden grundlag i loven.
 Endvidere har advokaten bemærket, at hovedparten af de  

 affaldsmængder, som told- og skatteregionen har opkrævet afgift for, er  

 tilført  

 til komposteringsanlægget før miljøgodkendelsen af 4. maj 1999. Haveaffaldet  

 til kompostering kan således allerede af denne grund ikke pålægges afgift med  

 henvisning til denne godkendelse.
Endelig har advokaten anført, at regionen ikke tidligere har  

 haft indsigelser vedrørende det pågældende forhold.
I 1997 modtog regionen i  

 forbindelse med behandling af et spørgsmål om afgift af materialer anvendt  

 til  

 genbrug i den af klageren anlagte havnemole klagerens vejesedler, hvoraf  

 fremgår, at haveaffald opføres som særskilte kategorier, og at der ikke  

 beregnes affaldsafgift af disse kategorier.
Regionen aflagde på dette  

 tidspunkt  

 tillige besøg på affaldscentret.
Regionen har således i hvert fald fra  

 begyndelsen af 1997 haft kendskab til de praktiske indretninger på  

 affaldscentret, og til at kommunen ikke betalte afgift af haveaffald til  

 kompostering.
I forbindelse hermed fremsatte regionen ingen indvendinger, men  

 gav tværtimod mundtligt udtryk for accept af den foreliggende adskillelse af  

 haveaffald og deponiaffald og tilkørselsvejene.
Advokaten har gjort gældende,  

 at regionen på denne baggrund må være afskåret fra med tilbagevirkende kraft  

 at  

 pålægge klageren den omtvistede yderligere afgift.
 Landsskatteretten skal  

 udtale:
 Af affaldsafgiftslovens § 9, stk. 1, fremgår, at der skal  

 betales afgift af affald, der tilføres en registreringspligtig virksomhed.
 Affaldsafgiftslovens § 11 har følgende ordlyd:
  Virksomheder og anlæg, der til deponering eller forbrænding  

 modtager affald, der er omfattet af kommunalbestyrelsens anvisningspligt  

 eller  

 en kommunal indsamlingsordning, skal registreres hos de statslige told- og  

 skattemyndigheder.
 Stk. 2. Virksomheder og anlæg, der på egen grund deponerer eller  

 forbrænder eget affald, som er omfattet af kommunalbestyrelsens  

 anvisningspligt, skal registreres hos de statslige told- og  

 skattemyndigheder.
( )  I forarbejderne til affaldsafgiftslovens § 11 (blandt andet  

 bemærkningerne til lovforslag nr.
L 106 af 4. december 1996) er anført, at  

 sædvanlige genbrugs- og genanvendelsesvirksomheder, der ikke foretager  

 forbrænding eller deponering af affald, ikke er registreringspligtige.
 I Told- og Skattestyrelsens vejledning om affaldsafgift fra 1992  

 er blandt andet anført:
 Efter bekendtgørelsen om bortskaffelse af affald kan kommunen  

 udover at anvise affald til forbrænding eller deponering også anvise affald  

 til  

 genanvendelse.
Affald, der anvises til genanvendelse, er ikke omfattet af  

 afgiftspligten.
Virksomheder, som alene modtager affald til genanvendelse, er  

 således ikke registreringspligtige efter afgiftsloven.
( ) En forudsætning for at genanvendelsesanlæg kan holdes uden for  

 afgiftspligten er, at anlægget ikke er en integreret del af et  

 deponi/forbrændingsanlæg.
Hvis et genanvendelsesanlæg drives i tilknytning  

 til  

 fx et deponi, er det er ufravigeligt krav, at genbrugsmaterialet holdes  

 skarpt  

 adskilt fra det afgiftspligtige affald, og at der er særskilt tilkørsel til  

 begge virksomheder.  Landsskatteretten finder, at det omhandlede komposteringsanlæg  

 ikke kan anses for at udgøre en del af klagerens registreringspligtige  

 affaldsdeponivirksomhed.
Retten har herved henset til oplysningerne i  

 Miljøgodkendelsen af 4. maj 1999 om affaldscentrets indretning og de  

 opstillede  

 vilkår for de forskellige aktiviteter samt det i øvrigt oplyste om de  

 faktiske  

 forhold på affaldscentret.
Retten finder derfor, at der ikke er grundlag for  

 fastsættelse af affaldsafgift efter affaldsafgiftslovens § 9, jf. § 11, af  

 det  

 omhandlede haveaffald til kompostering.
Den påklagede afgørelse ændres i  

 overensstemmelse hermed, og den foretagne forhøjelse af klagerens  

 afgiftstilsvar, 3.629.262 kr., ændres derfor til 0.
