 Da sambeskatning ved faktisk ophævelse af samlivet først ophører ved  

 indkomstårets udløb, blev en invalidepensionist ikke anset for berettiget til  

 forhøjet personfradrag ved skatteberegningen for det indkomstår, hvor  

 samlivet var ophørt.
 Skovarbejder A klagede for indkomståret 1985 over, at de stedlige  

 skattemyndigheder ikke havde anset ham for at opfylde betingelserne for, at  

 der ved skatteberegningen kunne indrømmes ham forhøjet personfradrag ifølge  

 kildeskattelovens § 37, stk. 5.
 Det fremgik af sagens oplysninger, at klageren var invalidepensionist, og  

 at samlivet med hans hustru var ophørt ved faktisk adskillelse den 15.  

 september 1985. Separationsbevilling var udfærdiget den 28. maj 1986.
Ifølge kildeskattelovens § 37, stk. 5, kan forhøjet personfradrag opnås,  

 såfremt den skattepligtige ikke ved indkomstårets udløb er samlevende med en  

 ægtefælle.
Efter bestemmelsen i lovens § 4, stk. 4, anses samlivet i  

 skattemæssig forstand ved samlivsophævelse uden separation eller skilsmisse  

 for ophævet med udgangen af det indkomstår, i hvilket ophævelsen af samlivet  

 har fundet sted.
 De stedlige skattemyndigheder havde henvist til, at betingelserne i lovens  

 § 4, stk. 4, for at anse samlivet for ophørt i skattemæssig forstand med  

 virkning for indkomståret 1985 ikke var opfyldt, hvorfor der ikke kunne  

 indrømmes forhøjet personfradrag efter lovens § 37, stk. 5.
 Under henvisning til ligningsvejledningen 1985, afsnit E 2.4, hvorefter  

 det forhøjede personfradrag bortfalder straks, hvis samlivet efter separation  

 eller faktisk adskillelse genoptages, gjorde klagerens revisor gældende, at  

 det forhøjede personfradrag måtte indtræde straks ved samlivsophævelse.
 Landsskatteretten måtte imidlertid være enig med de stedlige  

 skattemyndigheder i, at bestemmelsen i kildeskattelovens § 4, stk. 4, måtte  

 have til følge, at samlivet i skattemæssig henseende ikke kunne anses for  

 ophævet med virkning for skatteberegningen for 1985, og det måtte følgelig  

 have sit forblivende ved den af skatterådet trufne afgørelse.
 LV 1987, E 2.4.
