Vejledning om vandforsyning til  

 brandslukning Indholdsfortegnelse 1.	Indledning 2.	Kommunalbestyrelsens pligt til etablering af  

 vandforsyningssteder 3.	Vandforsyningsstedernes indretning m.v.
3.1.  Brandhaner 3.2.  Andre vandforsyningssteder 4.	Vandtankvogne i stedet for andre vandforsyningssteder end  

 brandhaner 5.	Særlige bygninger eller grundarealer 6.	Tilsyn med vandforsyningssteder 7.	Betaling for vandforbrug til brandslukning m.v.
8.	Ekspropriation Bilag: Bekendtgørelse om vandforsyning til brandslukning 1. Indledning Ifølge § 15, stk. 1, i beredskabsloven, lov nr.  

 1054 af 23. december 1992, skal kommunalbestyrelsen sørge for, at der  

 er tilstrækkelig vandforsyning til brandslukning.
 Bekendtgørelse nr. 207 af 6. april 1999 om  

 vandforsyning til brandslukning (vandforsyningsbekendtgørelsen) er  

 udstedt i medfør af beredskabslovens § 15, stk. 2, hvorefter  

 indenrigsministeren fastsætter regler om vandforsyning til  

 brandslukning, samt i medfør af § 33, stk. 2, nr. 2, om  

 foranstaltninger til at sikre slukningsmuligheder i tilfælde af brand  

 og § 38, stk. 1 og 7, om ekspropriation til brug for redningsberedskabet.  

 Bekendtgørelsen er optrykt som bilag til denne vejledning.
 Bekendtgørelsen trådte i kraft den 1. maj  

 1999, og erstattede Justitsministeriets cirkulære nr. 155 af 28. juli  

 1976 om vandforsyning til brandslukning.
Bekendtgørelsens bestemmelser svarer i alt  

 væsentligt med redaktionelle ændringer til reglerne i den  

 tidligere brandlov og til cirkulæret om vandforsyning til  

 brandslukning.
Der er dog foretaget en forenkling af reglerne og en sproglig  

 justering med henblik på at sikre overensstemmelse med sprogbrugen i  

 beredskabsloven og de i medfør heraf fastsatte administrative  

 forskrifter.
2.	Kommunalbestyrelsens pligt til etablering af  

 vandforsyningssteder Kommunalbestyrelsen skal ifølge  

 vandforsyningsbekendtgørelsens § 1 sørge for, at der i ethvert  

 tættere bebygget område af kommunen findes vandforsyningssteder  

 med en tilstrækkelig kapacitet og indbyrdes afstand, således at  

 der kan ydes en forsvarlig slukningsindsats ved brand.
 "Tættere bebygget område" i  

 vandforsyningsbekendtgørelsen er defineret i bekendtgørelsens §  

 1, stk. 2. Det er byområder med tættere bebyggelse og andre  

 sammenhængende bebyggelser, herunder villa- og erhvervsbebyggelser,  

 landsbyer, sommerhusområder eller tilsvarende bebyggelser.
 Denne definition af "tættere bebygget område"  

 svarer således ikke til begrebet "områder med tættere  

 bebyggelse" i § 6, nr. 1, i bekendtgørelse nr. 730 af 10. august 1994  

 om det kommunale redningsberedskabs organisation, virksomhed, materiel og  

 dimensionering (dimensionerings-bekendtgørelsen).
 Vandforsyningsbekendtgørelsens definition af  

 "tættere bebygget område" svarer derimod til begrebet  

 "tættere bebygget del", der anvendtes i 1976-cirkulæret om  

 vandforsyning til brandslukning som kriterium for pligten til at etablere  

 vandforsyningssteder.
 "Tættere bebygget område" i  

 vandforsyningsbekendtgørelsen omfatter områder med tættere  

 bebyggelse, hvortil udrykningstiden ikke må overstige 10 minutter, jf.  

 dimensioneringsbekendtgørelsens § 6, nr. 1. Endvidere omfatter  

 "tættere bebygget område" hovedparten af de områder med  

 spredt bebyggelse, hvortil udrykningstiden efter  

 dimensioneringsbekendtgørelsens § 6, nr. 2, ikke må overstige 15  

 minutter, dvs. visse sammenhængende villa- og erhvervsbebyggelser,  

 landsbyer, mange sommerhusbebyggelser og andre tilsvarende bebyggelser.
 Med hensyn til sommerhusbebyggelser bemærkes, at det  

 som hidtil drejer sig om sommerhusområder, der er sammenbygget med  

 landsbyer eller andre bysamfund, eller hvor der er risiko for brandspredning  

 som følge af bebyggelsens art samt bevoksningens karakter.
Vandforsyningssteder defineres i  

 vandforsyningsbekendtgørelsens § 1, stk. 3, som brandhaner, naturlige  

 vandforråd, gravede vandforråd (branddamme) eller andre  

 vandreservoirer med tilstrækkelig vandmængde.
Som eksempler  

 på andre vandreservoirer kan nævnes vandværkers  

 reservoirer, boringer til vandingsanlæg på landbrugsbedrifter,  

 svømmehaller, friluftsbade og badelande.
 Hvor kommunalbestyrelsen ifølge  

 vandforsyningsbekendtgørelsens bestemmelser skal etablere  

 vandforsyningssteder, er den i medfør af  

 vandforsyningsbekendtgørelsens § 6 forpligtet til at afholde  

 udgifterne ved etablering og vedligeholdelse af dem.
 Kommunalbestyrelsen kan ekspropriere vandforsyningssteder  

 eller de fornødne arealer til vandforsyningssteder i medfør af  

 vandforsyningsbekendtgørelsens § 8. Der henvises nærmere til  

 afsnit 8.
I områder, der ikke er omfattet af  

 vandforsyningsbekendtgørelsens § 1, stk. 2, stilles der som hidtil  

 ikke krav om vandforsyningssteder.
Ved udrykning til disse områder  

 indgår som hidtil bl.a. en vandtankvogn i slukningstoget som supplement  

 til automobilsprøjtens medbragte vandmængde, jf.  

 dimensioneringsbekendtgørelsens § 7, stk. 2, nr. 4.
 3.  

 Vandforsyningsstedernes indretning m.v.
3.1.  

 Brandhaner I tættere bebyggede områder med kommunale  

 eller private vandværksledninger med en vandføring på  

 mindst 400 liter/min. skal der opstilles brandhaner, jf.  

 vandforsyningsbekendtgørelsens § 2. Ved opstilling af nye brandhaner  

 bør brandhanerne opfylde kravene i Dansk Standard, DS 761-63.
 Der findes 3 standardtyper af brandhaner: A-, B- og  

 C-brandhaner.
 Brandhanerne er forsynet med A-, B- og C-fastkoblinger  

 ifølge Dansk Standard.
Der findes herudover en række ældre  

 brandhaner.
Som eksempler kan nævnes KV 16-brandhanen, der anvendes i  

 København.
Den svarer i princippet ret nøje til  

 standardbrandhanerne, men er i stedet for en fastkobling forsynet med et  

 udløb med et 104 mm gevind.
En anden almindeligt anvendt brandhanetype  

 er 2"-brandhanen med et udløb med et 52 mm gevind.
 Ved  udskiftning  af  disse  ældre  brandhaner  

 bør der opstilles brandhaner, der opfylder kravene i Dansk  

 Standard.
 Til angivelse af brandhanens ydeevne anvendes  

 følgende markering, der anbringes på brandhanens overdel under  

 udløbsdækslet:
1 streg = indtil 500 liter/min.
2 streger = 500 - 1.000 liter/min.
3 streger = 1000 - 1.500 liter/min.
4 streger = over 1.500 liter/min.
 Desuden bør brandhanernes ydeevne angives på  

 redningsberedskabets oversigtskort over vandforsyningssteder.
Brandhaner er ikke hensigtsmæssige på  

 vandværksledninger med en vandføring på under 400  

 liter/min.
Det er derfor fastsat, at der i tættere bebyggede  

 områder uden vandværksledninger eller med  

 vandværksledninger med en vandføring på under 400  

 liter/min. skal benyttes de vandforsyningssteder, der er nævnt i  

 vandforsyningsbekendtgørelsens § 3, stk. 1.
De vandforsyningssteder, der derfor skal findes eller  

 etableres i sådanne områder er omtalt nedenfor.
Mulighederne for  

 at erstatte disse vandforsyningssteder med ekstra vandtankvogne er omtalt i  

 afsnit 4.
I vandforsyningsbekendtgørelsens § 2, stk. 1, er  

 det fastsat, at den indbyrdes afstand mellem brandhanerne ikke må  

 overstige 300 m.
I den del af de tættere bebyggede områder, hvor  

 der er boligkvarterer med et større antal etageejendomme med mere end  

 3 etager, eller hvor der er større industribebyggelse, må den  

 indbyrdes afstand mellem brandhanerne dog ikke overstige 150 m, jf.  

 vandforsyningsbekendtgørelsens § 2, stk. 2. Afstanden mellem  

 brandhanerne måles normalt langs veje.
 Beredskabsstyrelsen kan undtagelsesvis i medfør af  

 vandforsyningsbekendtgørelsens § 4, stk. 2, godkende, at afstanden  

 mellem brandhanerne forøges, hvis der på anden måde,  

 f.eks. ved at anvende ekstra vandtankvogne eller ved opstilling af brandhaner  

 med større ydeevne, kan tilvejebringes en tilstrækkelig  

 vandmængde til brandslukning.
Ved sådanne godkendelser vil Beredskabsstyrelsen  

 tage udgangspunkt i, at forøgelsen af afstandene mellem brandhanerne  

 ikke må forringe vandforsyningen til brandslukning.
Styrelsen vil  

 herved bl.a. lægge vægt på, at der kan sikres samme  

 kontinuerlige vandforsyning som ved opstilling af brandhaner med de i § 2  

 fastsatte afstande, og at tidsforbruget ved etablering af vandforsyning i en  

 indsatssituation ikke bliver væsentligt forøget.  

 Beredskabsstyrelsen forudsætter, at denne dispensationsbestemmelse kun  

 vil blive brugt i meget begrænset omfang.
 Det er kommunalbestyrelsen, der skal foretage vurderingen  

 af, om et tættere bebygget område skal karakteriseres som et  

 område med boligkvarterer med et større antal etageejendomme med  

 mere end 3 etager eller med større industribebyggelse.  

 Beredskabsstyrelsen har ved forespørgsler herom rådgivet  

 kommunerne på grundlag af en helhedsvurdering af området ud fra  

 en beredskabsfaglig bedømmelse af behovet for vandforsyning.
 I byområder med et større antal bygninger med  

 mere end 3 etager eller med større industribebyggelse og med et  

 udbygget brandhanenet består førsteudrykningens slukningstog i  

 medfør af dimensioneringsbekendtgørelsens § 7, stk. 2, nr. 1,  

 af 1 automobilsprøjte 16 og 1 automobildrejestige.
Afstanden mellem brandhanerne på 150 m i disse  

 områder skal ses i sammenhæng med, at en automobilsprøjte  

 16 som minimum kun skal medbringe 1.200 liter vand.
Da denne vandmængde  

 hurtigt kan blive brugt under indsats, kræver opretholdelse af en  

 kontinuerlig vandforsyning, at tidsforbruget til etablering af vandforsyning  

 fra brandhane minimeres ved en tilpas kort afstand fra skadestedet til en  

 brandhane.
I byområder uden højere bebyggelse eller  

 større industriområder og med et udbygget brandhanenet  

 består slukningstoget i medfør af  

 dimensioneringsbekendtgørelsens § 7, stk. 2, nr. 2, af 1  

 automobilsprøjte 16 og 1 vandtankvogn.
Da en vandtankvogn  

 medfører mindst 6.000 liter vand, er en afstand på 300 meter i  

 disse områder fundet tilstrækkelig til at kunne opretholde en  

 kontinuerlig vandforsyning, indtil der kan etableres vandforsyning fra  

 brandhane.
 Afstanden mellem brandhanerne er således 150 m,  

 når førsteudrykningen sammensættes efter  

 dimensioneringsbekendtgørelsens § 7, stk. 2, nr. 1, og afstanden  

 mellem brandhanerne er 300 m, når førsteudrykningen  

 sammensættes efter § 7, stk. 2, nr. 2, medmindre Beredskabsstyrelsen  

 undtagelsesvis har godkendt en større afstand efter bestemmelsen i §  

 4, stk. 2.
 Brandhaner bør males i en farve, f.eks. rød  

 eller gul, der tydeligt markerer dem i forhold til omgivelserne.
3.2. Andre  

 vandforsyningssteder Vandforsyningsbekendtgørelsens § 3 indeholder  

 bestemmelser om andre vandforsyningssteder.
I tættere bebyggede  

 områder uden kommunale eller private vandværksledninger eller med  

 vandværksledninger med en vandføring på under 400  

 liter/min. skal der benyttes følgende typer vandforsyningssteder:
 Afstanden til disse vandforsyningssteder må ikke  

 overstige 300 m, dvs. den udlagte slangevej må ikke være  

 længere.
Beredskabsstyrelsen kan undtagelsesvis i medfør af  

 vandforsyningsbekendtgørelsens § 4, stk. 2, godkende, at denne afstand  

 forøges, hvis der på anden måde, f.eks. ved at anvende  

 ekstra vandtankvogne, kan tilvejebringes en tilstrækkelig  

 vandmængde til brandslukning.
I sådanne godkendelsessager vil  

 Beredskabsstyrelsen anvende den nedenfor i afsnit 4 beskrevne praksis.
 Vandforsyningsstederne bør afmærkes i  

 overensstemmelse med kravene i Dansk Standard, DS 734-737.
 Til vandforsyningsstederne skal der findes en hårdt  

 belagt og fast adgangsvej, og de skal indrettes med opstillingsplads for  

 pumpemateriel.
Hvis det er vanskeligt at indrette en sådan  

 tilkørselsvej helt frem til vandforsyningsstedet, kan der i stedet ved  

 fast vej eller standplads indrettes en sugebrønd, der er forbundet med  

 vandforsyningsstedet med en rørledning af tilstrækkelig  

 størrelse.
Rørledningen bør ligge så lavt, at  

 sugebrønden ikke løber tør ved sæsonmæssige  

 fald i vandstanden eller ved et stort vandforbrug.
Vandforsyningsstederne skal indhegnes på passende  

 måde.
Branddamme på offentligt tilgængelige steder  

 bør indhegnes med et mindst 1,5 m højt trådhegn.
4.	Vandtankvogne i stedet for andre  

 vandforsyningssteder end brandhaner Beredskabsstyrelsen kan i medfør af  

 vandforsyningsbekendtgørelsens § 4, stk. 1, godkende, at  

 kommunalbestyrelsen undlader at benytte de vandforsyningssteder, der er  

 nævnt i bekendtgørelsens § 3, dvs. naturlige vandforråd,  

 branddamme eller andre vandreservoirer.
 Det er ifølge bestemmelsen en betingelse for en  

 sådan godkendelse, der indebærer nedlæggelse af  

 vandforsyningssteder, at der på anden måde, f.eks. ved at anvende  

 ekstra vandtankvogne, kan tilvejebringes en tilstrækkelig  

 vandmængde til brandslukning.
 I Beredskabsstyrelsens praksis i sager om  

 nedlæggelse af branddamme i områder, der i  

 vandforsyningsmæssig henseende betragtes som tættere bebyggede  

 områder, er denne betingelse anset for opfyldt, hvis der ved  

 hjælp af vandtankvogne kan sikres en kontinuerlig vandforsyning  

 på minimum 500 liter vand pr. minut.
Det indebærer, at redningsberedskabet ved  

 nedlæggelse af branddamme eller andre af de i § 3 nævnte  

 vandforsyningssteder normalt skal råde over mindst 1 vandtankvogn  

 udover den vandtankvogn, der indgår i slukningstoget.
Desuden skal der  

 kunne etableres tilstrækkelig vandforsyning til den endelige  

 brandslukningsindsats, f.eks. ved anvendelse af selvrejsende vandkar (10  

 m3).
 Denne praksis er dannet på baggrund af den tidligere  

 tilsvarende praksis før beredskabslovens ikrafttræden på  

 grundlag af reglerne i Justitsministeriets cirkulære nr. 155 af 28.  

 juli 1976 om vandforsyning til brandslukning og bestemmelsen i  

 beredskabslovens § 15, stk. 1, hvorefter kommunalbestyrelsen har pligt til at  

 sørge for, at der er tilstrækkelig vandforsyning til  

 brandslukning.
5.  

 Særlige bygninger eller grundarealer Ifølge vandforsyningsbekendtgørelsens § 5  

 kan kommunalbestyrelsen pålægge ejeren af særligt  

 brandfarlige eller værdifulde bygninger og grundarealer eller af  

 bygninger og grundarealer, hvor der samles mange mennesker, at etablere  

 særskilte vandforsyningssteder til brug for brandslukning.
 Desuden kan kommunalbestyrelsen efter § 5, stk. 2,  

 pålægge ejeren af bygningen eller grundarealet at afholde  

 udgifterne til etablering og vedligeholdelse af disse  

 vandforsyningssteder.
 Vandforsyningsbekendtgørelsens § 5 er fastsat i  

 medfør af beredskabslovens § 33, stk. 2, nr. 2, hvorefter  

 indenrigsministeren kan fastsætte regler om foranstaltninger, der er  

 nødvendige til at forebygge eller formindske brandfare og til at sikre  

 forsvarlige rednings- og slukningsmuligheder i tilfælde af brand.  

 Bestemmelsen skal sammenholdes med beredskabslovens § 35, stk. 1, der  

 fastlægger, at det er kommunalbestyrelsen, der har adgang til at  

 pålægge sådanne foranstaltninger i det omfang, der er  

 fastsat regler herom i medfør af beredskabslovens § 33, stk. 2, nr.  

 2.
 Bestemmelsen finder kun anvendelse, når bygningen  

 eller grundarealet er beliggende uden for de tættere bebyggede  

 områder i kommunen, hvor kommunalbestyrelsen i medfør af  

 vandforsyningsbekendtgørelsens § 1, stk. 1, er forpligtet til at  

 sørge for, at der er tilstrækkelig vandforsyning til  

 brandslukning.
Kommunalbestyrelsens afgørelser i medfør af  

 vandforsyningsbekendtgørelsens § 5 kan ikke indbringes for  

 Indenrigsministeriet eller Beredskabsstyrelsen.
Spørgsmål om  

 kommunalbestyrelsen har tilsidesat lovgivningen, kan dog indbringes for de  

 kommunale tilsynsmyndigheder, jf. § 61 i den kommunale styrelseslov.
6.  

 Tilsyn med vandforsyningssteder Kommunalbestyrelsen skal i medfør af  

 vandforsyningsbekendtgørelsens § 7 føre tilsyn med  

 vandforsyningsstederne.
Det gælder både de vandforsyningssteder,  

 der er omfattet af vandforsyningsbekendtgørelsens § 1, stk. 3, samt de  

 vandforsyningssteder, kommunalbestyrelsen har pålagt ejeren af  

 særligt brandfarlige eller værdifulde bygninger og grundarealer  

 eller af bygninger og grundarealer, hvor der samles mange mennesker, at  

 oprette i medfør af bekendtgørelsens § 5.
Vandforsyningsstederne skal efterses mindst 2 gange  

 årligt.
Det anbefales, at eftersynet normalt foretages i april og  

 oktober måned.
 På privat ejendom skal kommunalbestyrelsen inden  

 eftersynet foretages indhente ejerens samtykke, jf.  

 vandforsyningsbekendtgørelsens § 7, stk. 3.
 Hvis dette samtykke ikke kan opnås, skal  

 kommunalbestyrelsen indhente en retskendelse med henblik på at  

 gennemføre eftersynet.
Disse bestemmelser skal ses på baggrund af, at der  

 ikke er et beredskabsfagligt behov for at gennemføre eftersynene  

 uanmeldt samt ud fra et ønske om at begrænse offentlige  

 myndigheders adgang til privat ejendom uden retskendelse.
Anvendelse af  

 vandforsyningssteder på privat ejendom under indsats kræver som  

 hidtil hverken tilladelse fra ejeren eller retskendelse.
 7.  

 Betaling for vandforbrug til brandslukning  

 m.v.
 Ved lov nr. 492 af 30. juni 1993 om afgift af  

 ledningsført vand blev der indført en afgift til staten  

 på ledningsført vand.
For vandforbrug til brandslukning og  

 brandslukningsøvelser betales der imidlertid normalt ikke statsafgift  

 og driftsbidrag m.v. til vandforsyningen.
Det skyldes, at der ikke sker  

 fakturering af vand fra vandværkerne til redningsberedskabet i  

 forbindelse med brandslukningsformål.
Det er dog en forudsætning  

 herfor, at forbruget til brandslukningsformål kan rummes inden for de  

 10 pct. vandspild m.v., som vandværket ikke skal betale afgift af.
 Hvis vandforbruget til brandslukning ikke kan rummes inden  

 for 10 pct. afgiftsfrit ledningstab for det pågældende  

 vandværk, kan der blive tale om, at vandværket skal betale  

 vandafgift af en del af vandforbruget til brandslukning.
 Der er således ikke tale om en egentlig fritagelse  

 for afgift af ledningsført vand til brandslukningsformål, fordi  

 en sådan fritagelse ikke fremgår direkte af loven om afgift til  

 staten på ledningsført vand.
Vand til brandslukningsformål omfatter det vand, der  

 under en brandslukningsindsats tappes fra en brandhane, samt det vand, der  

 bruges i forbindelse med de to årlige eftersyn af brandhanerne.
Det  

 vand, der anvendes under øvelser og til opfyldning af  

 brandkøretøjerne efter indsats, er ikke omfattet af denne  

 ordning.
 Denne afgrænsning af vand til  

 brandslukningsformål skal ses på baggrund af, at mængden af  

 det vand, der tappes fra en brandhane - i modsætning til vand, der  

 eksempelvis tappes på beredskabsstationen - ikke kan måles, da  

 der af hensyn til brandhanernes vandydelse (trykket) ikke bør  

 anbringes vandmålere på brandhanerne.
 Det bemærkes, at det fremgår af  

 Miljøstyrelsens normalregulativ for private vandforsyninger, at  

 vandforsyningen kan forlange oplysninger fra kommunalbestyrelsen om den  

 forbrugte vandmængde ved brandslukning.
 Vand til brandslukning, der oppumpes fra branddamme og fra  

 naturlige vandforråd, er altid afgiftsfrit.
8.  

 Ekspropriation Kommunalbestyrelsen kan med henblik på at  

 tilvejebringe de fornødne vandforsyningssteder - brandhaner, naturlige  

 vandforråd, branddamme eller andre vandreservoirer med  

 tilstrækkelig vandmængde - i medfør af  

 vandforsyningsbekendtgørelsens § 8 erhverve disse eller de dertil  

 fornødne arealer ved ekspropriation mod erstatning.
Ekspropriation kan  

 dog kun benyttes, hvis de fornødne vandforsyningssteder ikke kan  

 tilvejebringes ved mindelig overenskomst.
 Ved ekspropriation anvendes de regler, der er fastsat for  

 afståelse af fast ejendom i bekendtgørelse nr. 787 af 28. august  

 1996 om ekspropriation til redningsberedskabet  

 (ekspropriationsbekendtgørelsen). Denne bekendtgørelse er  

 udsendt til bl.a. samtlige kommunalbestyrelser med Beredskabsstyrelsens  

 meddelelse nr. 96/30 af 23. september 1996.
 Reglerne om fremgangsmåden ved gennemførelse  

 af en ekspropriation er fastlagt i ekspropriationsbekendtgørelsens §§  

 6 og 7.
Når kommunalbestyrelsen agter at træffe  

 beslutning om ekspropriation, sender den en meddelelse herom til de  

 berørte parter.
Desuden bekendtgøres den planlagte  

 ekspropriation i Statstidende og i de lokale blade.
Bekendtgørelsen  

 skal angive den eller de ejendomme, den planlagte ekspropriation angår,  

 og hvad den planlagte ekspropriation i øvrigt går ud  

 på.
 Der kan rejses indsigelse imod den planlagte  

 ekspropriation inden for en frist på 14 dage.
 Når fristen er udløbet, træffer  

 kommunalbestyrelsen beslutning om, hvorvidt og i givet fald hvorledes  

 ekspropriationen og de heraf følgende foranstaltninger skal  

 gennemføres.
 Kommunalbestyrelsen sender de berørte parter og  

 øvrige retligt interesserede meddelelse om den trufne  

 ekspropriationsbeslutning.
 Endelig drager kommunalbestyrelsen omsorg for den  

 fornødne tinglysning af den skete ekspropriation.
 Ekspropriationsbekendtgørelsen indeholder i §§ 8 og  

 9 bestemmelser om behandlingen af erstatningsspørgsmålet.
 Kommunalbestyrelsen skal senest 14 dage efter beslutningen  

 om ekspropriation sende de erstatningsberettigede forslag til erstatning.
Opnås mindelig overenskomst ikke senest 8 uger  

 efter, at erstatningsforslag er sendt, skal kommunalbestyrelsen indbringe  

 erstatningsspørgsmålet for taksationskommissionen.
Vejlovens  

 bestemmelser om sagens behandling ved taksationsmyndighederne anvendes med de  

 fornødne tillempelser, f.eks. således at kommunalbestyrelsen  

 træder i stedet for vejbestyrelsen.
 Fristen på 8 uger er ikke til hinder for, at  

 erstatningsspørgsmålet indbringes for taksationsmyndighederne  

 på et tidligere tidspunkt, hvis kommunalbestyrelsen finder grundlag for  

 at antage, at der ikke kan opnås enighed herom.
Kommunalbestyrelsen afholder udgifterne i forbindelse med  

 ekspropriationens gennemførelse, herunder udgifterne til  

 taksationsforretningen.
Taksationsmyndighederne kan kræve, at  

 kommunalbestyrelsen forskudsvis indbetaler beløb til dækning  

 heraf.
 I medfør af ekspropriationsbekendtgørelsens  

 § 10 har kommunalbestyrelsen mulighed for at få sit oplysningsbehov  

 tilgodeset ved vurderingen af de vandforsyningssteder eller arealer, der  

 ønskes eksproprieret.
 Når ekspropriationen er gennemført,  

 fortrænger kommunalbestyrelsens rettigheder andre rettigheder over det  

 eksproprierede i det omfang, benyttelsen til  vandforsyning til brandslukning  

 gør det nødvendigt, jf. bekendtgørelsens § 11.
Beslutningen om ekspropriation kan i medfør af  

 ekspropriationsbekendtgørelsen påklages til  

 Indenrigsministeriet.
En sådan klage har ikke opsættende virkning  

 for gennemførelse af ekspropriationsforretningen.
Bilag Bekendtgørelse om vandforsyning til  

 brandslukning I medfør af § 15, stk. 2, § 33, stk. 2, nr. 2, og §  

 38, stk. 1 og 7, i beredskabsloven, lov nr. 1054 af 23. december 1992,  

 fastsættes:
 § 1. Kommunalbestyrelsen skal sørge for, at  

 der i ethvert tættere bebygget område af kommunen findes  

 vandforsyningssteder med en tilstrækkelig kapacitet og indbyrdes  

 afstand, således at der kan ydes en forsvarlig slukningsindsats ved  

 brand.
 Stk. 2. Ved tættere bebygget område  

 forstås i denne bekendtgørelse byområder med tættere  

 bebyggelse og andre sammenhængende bebyggelser, herunder villa- og  

 erhvervsbebyggelser, landsbyer, sommerhusbebyggelser eller tilsvarende  

 bebyggelser.
 Stk. 3. Ved vandforsyningssteder forstås  

 brandhaner, naturlige vandforråd, gravede vandforråd (branddamme)  

 eller andre vandreservoirer med tilstrækkelig vandmængde.
 § 2. I tættere bebyggede områder med  

 kommunale eller private vandværksledninger med en vandføring  

 på mindst 400 liter /min. skal der opstilles brandhaner i en indbyrdes  

 afstand, der ikke må overstige 300 m.
 Stk. 2. I tættere bebyggede områder med  

 kommunale eller private vandværksledninger med en vandføring  

 på mindst 400 liter/min. og med boligkvarterer med et større  

 antal etageejendomme med mere end 3 etager eller med større  

 industribebyggelse må den indbyrdes afstand mellem brandhanerne ikke  

 overstige 150 m.
§ 3. I tættere bebyggede områder uden  

 kommunale eller private vandværksledninger eller med  

 vandværksledninger med en vandføring på under 400  

 liter/min. skal som vandforsyningssteder benyttes 1) naturlige vandforråd med tilstrækkelig  

 vandmængde, 2) gravede vandforråd (branddamme) eller 3) andre vandreservoirer med tilstrækkelig  

 vandmængde.
 Stk. 2. Afstanden til de vandforsyningssteder, der  

 er nævnt i stk. 1, må ikke overstige 300 m.
Stk. 3. Til de vandforsyningssteder, der er  

 nævnt i stk. 1, skal der findes en hårdt belagt og fast  

 adgangsvej.
Vandforsyningsstederne skal indrettes med opstillingsplads for  

 pumpemateriel og afmærkes og indhegnes på passende  

 måde.
 § 4. Beredskabsstyrelsen kan godkende, at  

 kommunalbestyrelsen undlader at benytte de vandforsyningssteder, der er  

 nævnt i § 3, hvis der på anden måde, f.eks. ved at anvende  

 ekstra vandtankvogne, kan tilvejebringes en tilstrækkelig  

 vandmængde til brandslukning.
 Stk. 2. Beredskabsstyrelsen kan godkende, at de i §  

 2, stk. 1 og 2, og § 3, stk. 2, fastsatte afstande forøges, hvis der  

 på anden måde, f.eks. ved at anvende ekstra vandtankvogne eller  

 ved opstilling af brandhaner med større ydeevne, kan tilvejebringes en  

 tilstrækkelig vandmængde til brandslukning.
 § 5. Kommunalbestyrelsen kan pålægge  

 ejeren af særligt brandfarlige eller værdifulde bygninger og  

 grundarealer eller af bygninger og grundarealer, hvor der samles mange  

 mennesker, at etablere særskilte vandforsyningssteder til brug for  

 brandslukning.
 Stk. 2. Kommunalbestyrelsen kan pålægge  

 ejeren af bygningen eller grundarealet at afholde udgifterne til etablering  

 og vedligeholdelse af den særskilte vandforsyning.
 § 6. Kommunalbestyrelsen afholder udgifterne ved  

 etableringen og vedligeholdelsen af de vandforsyningssteder, der er  

 nævnt i § 1, stk. 3.
 § 7. Kommunalbestyrelsen fører tilsyn med,  

 at vandforsyningsstederne, jf. § 1, stk. 3, er i brugbar stand.  

 Vandforsyningsstederne skal efterses mindst 2 gange årligt.
 Stk. 2. Tilsynet i stk. 1 omfatter også de  

 vandforsyningssteder, der er etableret i medfør af § 5, stk. 1.
Stk. 3. Ved eftersyn af vandforsyningssteder  

 på privat ejendom skal kommunalbestyrelsen indhente samtykke hos  

 ejeren.
Hvis ejerens samtykke ikke opnås, skal eftersynet ske efter  

 indhentet retskendelse.
 § 8. Hvis der ikke ved mindelig overenskomst kan  

 tilvejebringes de fornødne vandforsyningssteder, jf. § 1, stk. 3, kan  

 disse eller de dertil fornødne arealer, jf. § 3, stk. 3, af  

 kommunalbestyrelsen erhverves ved ekspropriation efter samme regler, som  

 gælder for afståelse af ejendom til brug for  

 redningsberedskabet.
 § 9. Bekendtgørelsen træder i kraft  

 den 1. maj 1999.
 Stk. 2. Samtidig ophæves Justitsministeriets  

 cirkulære af 28. juli 1976 om vandforsyning til brandslukning.
