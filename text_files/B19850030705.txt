(Mindstelagerbekendtgørelsen) I medfør af lov om mindstebeholdninger af mineralolie og  

 mineralolieprodukter, jfr. lovbekendtgørelse nr. 306 af 25. juni 1985,  

 bestemmes herved følgende:
LAGRINGSPLIGTIGE VIRKSOMHEDER § 1.  Enhver, der her i landet importerer, producerer  

 eller hos en anden virksomhed lader producere mineralolieprodukter, er  

 lagringspligtig.
Den lagringspligtige har pligt til - udover at opretholde de  

 særlige beredskabslagre, der er foreskrevet ved energiministeriets  

 bekendtgørelse om beredskabslagre af mineralolieprodukter - at opretholde  

 lagre af de i § 4 nævnte mineralolieprodukter i et omfang, der beregnes efter  

 bestemmelserne i § 5.
 Stk. 2.  Som importør i henhold til stk. 1 anses den, i  

 hvis navn fortoldningsbegæring afgives.
 § 2.  En importør af en mængde af de i § 4 nævnte  

 produkter, der i et kalenderår til sammen udgør mindre end 50 tons  

 råolieækvivalent, er ikke omfattet af bekendtgørelsen, såfremt importøren  

 ikke selv eller gennem andre i tidligere år har foretaget import af  

 lagringspligtige produkter i et større omfang end det nævnte.
 § 3.  Nye importører eller producenter, som nævnt i §  

 1, af produkter, som nævnt i § 4, skal senest ved importens eller  

 produktionens påbegyndelse give energistyrelsen meddelelse herom med henblik  

 på kontrollen med overholdelsen af bekendtgørelsen.
LAGRINGSPLIGTIGE PRODUKTER § 4.  Der er pligt til at opretholde lagre af følgende  

 3 kategorier mineralolieprodukter:
Kategori 1: Benzin til motorkøretøjer og brændstof til flyvemaskiner  

 (flyvebenzin og jet fuel af benzintypen) Kategori 2: Gasolie, dieselolie, petroleum og jet fuel af petroleumstypen Kategori 3: Fuelolie.
 Stk. 2.  Ved gas-/dieselolie forstås råoliedestillat,  

 hvoraf mindst 80 pct. har kogepunkt mellem 200 grader og 400 grader C,  

 flammepunkt som for fareklasse III, jfr. justitsministeriets bekendtgørelse  

 nr. 161 af 26. april 1985, samt viskositet lavere end 20 centistokes ved 20  

 grader C, undtagen produkter, for hvilke det kan dokumenteres, at de er  

 importeret eller fremstillet til andre formål end forbrænding (kemiske  

 produkter, smøreolie etc.).
BEREGNING AF LAGRINGSPLIGTEN § 5.  Ved den lagringspligtige omsætning forstås den  

 totale mængde lagringspligtige produkter, som den lagringspligtige har solgt  

 eller forbrugt i referenceåret.
I opgørelsen over den lagringspligtige  

 omsætning medtages følgende salg eller forbrug ikke:
 - Salg til andre lagringspligtige.
 - Salg af en mængde, som den lagringspligtige har købt af en  

 ikke-lagringspligtig.
 - Salg til eksport, herunder salg til Færøerne og Grønland.
 - Salg til skibe i udenrigs fragt- og passagerfart.
 - Salg i ladninger til forsvarets myndigheder.
 - Eget forbrug i raffinaderi.
 Ved lageråret forstås perioden fra den 1. juli i et kalenderår til den 30.  

 juni i det efterfølgende kalenderår.
 Ved referenceåret forstås det kalenderår, som er afsluttet 6 måneder forud  

 for lagerårets begyndelse.
 Stk. 2.  Lagringspligtige skal i lageråret af hver  

 kategori opretholde lagre, der svarer til en procentvis andel af den  

 lagringspligtige omsætning af den pågældende kategori.
 Stk. 3.  Den procentvise andel for hver kategori, som  

 nævnt i stk. 2, fastsættes for et lagerår ad gangen og bekendtgøres af  

 energiministeriet inden den 1. april umiddelbart forud for et nyt lagerår.  

 For lageråret 1. juli 1985 til 30. juni 1986 bekendtgøres den procentvise  

 andel inden den 1. juli 1985.
OPFYLDELSE AF LAGRINGSPLIGTEN § 6.  Til opfyldelse af lagringspligten kan medregnes  

 beholdninger, som tilhører den lagringspligtige, og som er oplagret hos  

 lagringspligtige.
Undtaget herfra er dog beholdninger, som befinder sig i  

 forbindelsesledninger og i produktionsanlæg.
 Stk. 2.  Til opfyldelse af lagringspligten kan herudover  

 medregnes følgende beholdninger, som tilhører den lagringspligtige:
 - Beholdningerne i tankfartøjer, som med henblik på losning er ankommet  

 til en havn, under forudsætning af, at havnemyndighederne har modtaget  

 dokumentation for den ladning, der skal losses.
 - De i lossehavne oplagrede mængder.
 - Lagre i tankanlæg på land beliggende i terminaler for olierørledninger.
 - Beholdninger i tankfartøjer i indenrigsfart.
 Stk. 3.  Følgende beholdninger kan ikke medregnes til  

 opfyldelse af lagringspligten:
 - Råolie og kondensat i oliefelter.
 - Beholdninger bestemt til bunkring for skibsfarten.
 - Beholdninger, der befinder sig i transit.
 - Beholdninger, der befinder sig i olierørledninger, motortankvogne,  

 jernbanetankvogne eller detailsalgstankanlæg.
 - Beholdninger, der er reserveret militæret.
§ 7.  Lagringspligtige kan opfylde deres lagringspligt  

 helt eller delvis gennem medlemskab af »Foreningen Danske  

 Olieberedskabslagre« (FDO). Enhver lagringspligtig har ret til at blive  

 medlem af FDO. Ændringer i FDO's vedtægter skal godkendes af  

 energiministeren.
Energiministeren fastsætter for hvert lagerår den andel af  

 medlemmernes lagringspligt, der skal opfyldes af henholdsvis FDO og de  

 enkelte medlemmer.
Forud for optagelse af et medlem retter FDO henvendelse  

 til energistyrelsen med henblik på fastlæggelse af den lagringspligt, som FDO  

 skal opfylde på ansøgerens vegne.
 Stk. 2.  Energistyrelsen kan på nærmere vilkår godkende,  

 at lagringspligtige virksomheder, hvis beholdninger af lagringspligtige  

 produkter overstiger de til opfyldelse af lagringspligten til enhver tid  

 krævede mængder, træffer aftale med andre lagringspligtige virksomheder om,  

 at sådanne overskydende mængder helt eller delvis kan medregnes til  

 opfyldelse af sidstnævntes lagringspligt.
 Stk. 3.  Energistyrelsen kan på nærmere vilkår godkende,  

 at beholdninger af lagringspligtige produkter, der for en lagringspligtig  

 virksomheds regning befinder sig i et andet land inden for Det europæiske  

 økonomiske Fællesskabs område, medregnes til opfyldelse af lagringspligten,  

 såfremt eventuelle aftaler herom bekræftes af henholdsvis de danske og  

 vedkommende medlemslands myndigheder.
§ 8.  Til opfyldelse af lagringspligten kan den  

 lagringspligtige medregne lagre af råolie, kondensat og halvfabrikata i det  

 forhold, der består mellem på den ene side den totale mængde lagringspligtige  

 produkter, som er fremstillet her i landet i referenceåret, og på den anden  

 side den mængde råolie, kondensat og halvfabrikata, der er medgået hertil i  

 samme referenceår.
Dette gælder dog kun for så vidt angår indtil 40 pct. af  

 lagringspligten i kategori 1, indtil 40 pct. af lagringspligten i kategori 2  

 og indtil 50 pct. af lagringspligten i kategori 3.
 Stk. 2.  Energistyrelsen meddeler forud for hvert  

 lagerår i hvilket forhold råolie, kondensat og halvfabrikata kan medregnes  

 til opfyldelse af lagringspligten.
 Stk. 3.  Lagre af produkter, der ved blanding er bestemt  

 til produktion af de lagringspligtige produkter, kan træde i stedet for de  

 produkter, der skal produceres af dem.
OPLYSNINGSPLIGT § 9.  Lagringspligtige og FDO skal senest den 25. i  

 hver måned på formularer godkendt af energistyrelsen indsende oplysninger til  

 energistyrelsen om varebevægelser i den nærmest foregående måned af hver af  

 de i §§ 4 og 8 nævnte varearter.
Oplysningerne om varebevægelser skal  

 specificeres på vareart, transaktionsart og kvantum med angivelse af, hvorfra  

 varen er udleveret.
Salg, der efter § 5, stk. 1 ikke skal medregnes ved  

 beregningen af lagringspligtens omfang, skal anføres særskilt.
 § 10.  Lagringspligtige og FDO skal senest den 25. i  

 hver måned på formularer godkendt af energistyrelsen indsende oplysninger til  

 energistyrelsen om den mængde af de varearter, der er nævnt i §§ 4 og 8, som  

 vedkommende havde oplagret ved udgangen af den nærmest foregående måned.
§ 11.  Rigtigheden af de for et kalenderår månedsvis  

 indsendte oplysninger i medfør af § 9 og § 10, skal en gang årligt, senest 25  

 dage efter årets udløb, være bekræftet ved underskrift af statsautoriseret  

 eller registreret revisor.
Oplysningerne skal afgives på formularer, som  

 udleveres af energistyrelsen.
 § 12.  Enhver, der omfattes af bestemmelserne i denne  

 bekendtgørelse, har pligt til på opfordring at give energistyrelsen alle  

 oplysninger, som energistyrelsen finder nødvendige for kontrollen med  

 overholdelsen af bekendtgørelsen, samt at give repræsentanter for  

 energistyrelsen adgang til på stedet at kontrollere tilstedeværelsen af de  

 krævede mindstelagre.
OPHØR AF VIRKSOMHED § 13.  En virksomhed, der er omfattet af § 1, ophører  

 med at være lagringspligtig ved udløbet af et lagerår, såfremt den  

 lagringspligtige er ophørt med at drive virksomhed med lagringspligtige  

 produkter senest 6 måneder forud for nævnte lagerårs udløb, og såfremt  

 virksomheden ikke havde lagringspligtig omsætning i referenceåret.
NEDSÆTTELSE AF LAGRINGSPLIGTEN OG  

 DISPENSATION § 14.  En virksomheds lagringspligt kan nedsættes,  

 såfremt virksomheden her i landet raffinerer eller lader raffinere råolie,  

 der er udvundet her i landet.
Endvidere kan en virksomheds lagringspligt  

 nedsættes, såfremt virksomheden køber produkter produceret her i landet på  

 grundlag af råolie, der er udvundet her i landet, og såfremt tidligere  

 salgsled ikke har udnyttet adgangen til nedsættelse.
Stk. 2.  Lagringspligten kan nedsættes med 10 pct. af  

 mængden af de produkter, der i referenceåret er produceret på grundlag af  

 nævnte råolie.
Nedsættelsen kan dog højst andrage 1,5 pct. af den  

 lagringspligtige omsætning.
Stk. 3.  Ansøgning om nedsættelse af lagringspligten i  

 henhold til stk. 1 og 2 skal være energistyrelsen i hænde senest den 1.  

 februar efter referenceårets udløb.
Ansøgningen skal være ledsaget af en af  

 statsautoriseret eller registreret revisor attesteret opgørelse over den  

 mængde lagringspligtige produkter, der er fremkommet ved den nævnte  

 raffinering.
 § 15.  Energistyrelsen kan dispensere fra  

 bestemmelserne i denne bekendtgørelse, når særlige forhold taler derfor.
STRAFFE- OG IKRAFTTRÆDELSESBESTEMMELSER § 16.  Overtrædelse af bekendtgørelsen straffes med  

 bøde, medmindre højere straf er forskyldt efter den øvrige lovgivning.
 Stk. 2.  Er overtrædelsen begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
 § 17.  Bekendtgørelsen træder i kraft den 1. juli  

 1985. Samtidig ophæves energiminsteriets bekendtgørelse nr. 438 af 8. oktober  

 1980 om mindstelagre af mineralolie og mineralolieprodukter.
