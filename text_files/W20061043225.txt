Klage over tvangsfiksering over 2 måneder Det lokale nævn godkendte beslutningen om tvangsfiksering for så vidt angik perioden fra den 27. oktober til den 8. november 2002, men et flertal af nævnet underkendte tvangsfikseringen for så vidt angik perioden fra den 8. november 2002 til den 8. januar 2003, da flertallet fandt, at der i hvert fald fra den 8. november 2002 var indtrådt en sådan stabilisering og bedring af tilstanden, at der med fornødent mandligt personale burde være indledt forsøg på at bringe tvangsfikseringen til ophør.
 Sundhedsvæsenets Patientklagenævn fandt, at betingelserne for at tvangsfiksere patienten den 27. oktober 2002 var opfyldt, og at iværksættelsen af tvangsfikseringen opfyldte kravet om mindst indgribende foranstaltning.
Sundhedsvæsenets Patientklagenævn fandt endvidere i det konkrete tilfælde, at udstrækningen af tvangsfikseringen i perioden fra den 27. oktober 2002 til den 8. januar 2003 opfyldte kravet om mindst indgribende foranstaltning.
Nævnet lagde vægt på, at patienten i hele perioden var præget af tendens til selvbeskadigende adfærd, samt især tendens til psykotisk betingede og uberegnelig og uindfølelig, udadreagerende korporlig adfærd, hvor han måtte anses at have udsat plejepersonalet for nærliggende fare.
Nævnet lagde endvidere vægt på, at patienten i hele perioden blev behandlet med beroligende medicin, samt at der på grund af utilstrækkelig beroligende effekt blev suppleret og ændret i den antipsykotiske behandling.
