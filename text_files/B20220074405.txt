Bekendtgørelse om kompensation for tab på grund af visse forekomster af genetisk modificeret materiale I medfør af § 9, stk. 2 og 6, § 10, stk. 1, § 15, stk. 2, og § 16, stk. 1, i lov om dyrkning m.v. af genetisk modificerede afgrøder, jf. lovbekendtgørelse nr. 28 af 4. januar 2017, fastsættes efter bemyndigelse i henhold til § 5, stk. 1, nr. 28, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
§ 1. Efter § 9, stk. 1, i lov om dyrkning m.v. af genetisk modificerede afgrøder udbetaler Landbrugsstyrelsen, jf. dog § 2, inden for en på finansloven fastsat ramme kompensation til den jordbruger, som lider tab på grund af forekomst af genetisk modificeret materiale i sine afgrøder, hvis 1) der i samme dyrkningssæson inden for et nærmere fastsat område er dyrket en genetisk modificeret afgrøde af samme eller beslægtet art, som kan indkrydses i skadelidtes afgrøde, og 2) den genetisk modificerede afgrøde kan identificeres i skadelidtes afgrøde.
 § 2. Der kan kun udbetales kompensation, hvis der i den samme dyrkningssæson inden for den i bilag 1 fastsatte afstand er dyrket en genetisk modificeret afgrøde af samme eller beslægtede art, som kan indkrydses i skadelidtes afgrøde.
Stk. 2. Der kan kun udbetales kompensation for det tab, skadelidte måtte lide, såfremt forekomsten af genetisk modificeret materiale i den pågældendes afgrøde overstiger en tærskelværdi på 0,9 pct.
For avlere af udsæd gælder den i henhold til EU-reglerne til enhver tid gældende tærskelværdi for utilsigtet forekomst, hvorunder der ikke skal mærkes for indhold af genetisk modificeret materiale.
 Stk. 3. Landbrugsstyrelsen afgør på baggrund af resultatet af de i § 8 omhandlede analyser, hvorvidt betingelsen i stk. 2 er opfyldt.
 § 3. Kompensation for forekomst af genetisk modificeret materiale i en afgrøde kan ikke udbetales til jordbrugere, der har indgået aftale under henvisning til § 10 i bekendtgørelse om dyrkning, m.v. af genetisk modificerede afgrøder for den pågældende afgrøde.
Anmeldelse § 4. Anmeldelse af krav om kompensation skal sendes til Landbrugsstyrelsen.
Anmeldelsen skal indeholde oplysninger om navn og adresse på skadelidte, oplysning om art og sort af partiet, hvori der forekommer genetisk modificeret materiale, samt oplysning om partiets størrelse og placering.
Anmeldelsen skal endvidere indeholde en redegørelse for, hvorledes forekomsten er konstateret.
 Stk. 2. Anmeldelser, der modtages senere end 14 dage efter, at anmelderen er eller burde være blevet bekendt med iblandingen af genetisk modificeret materiale, vil normalt ikke blive imødekommet.
 Stk. 3. Retten til kompensation bortfalder, såfremt anmeldelse herom ikke er modtaget senest den 1. august i året efter høståret.
 § 5. Senest 4 uger efter anmeldelsen skal følgende indsendes til Landbrugsstyrelsen:
 1) Oplysning om oprindelse af udsædsmateriale.
 2) Oplysninger om så- og høsttidspunkt.
 3) Skitse over placeringen af marken dyrket med den pågældende afgrøde samt oplysning om markbloknummer og marknummer.
 4) Oplysning om, hvorvidt der er anvendt maskinstation, maskinfællesskaber eller lign. og i givet fald navn og adresse på den pågældende.
 5) Beskrivelse af forholdene for den nuværende og eventuelt tidligere opbevaring af den høstede afgrøde.
 Stk. 2. Oplysningerne skal afgives på en blanket, der fås hos Landbrugsstyrelsen eller på www.lbst.dk.
 § 6. Landbrugsstyrelsen kan kræve yderligere oplysninger eller dokumentation til brug for behandling af kompensationssagen.
Prøveudtagning og analyse § 7. Med henblik på identifikation og kvantificering af forekomsten af genetisk modificeret materiale udtages og analyseres prøver fra anmelders afgrøde.
Prøvetagningen kan udføres af Landbrugsstyrelsen eller af en prøvetager autoriseret efter bestemmelserne i bekendtgørelse om markfrø eller i bekendtgørelse om sædekorn.
Prøvetagningen skal udføres i henhold til Landbrugsstyrelsens instrukser i prøvetagning.
 Stk. 2. Samtidig med fremsendelse af de i § 4, stk. 1, nævnte oplysninger, skal prøvetagning rekvireres.
 § 8. Til brug for vurderingen af art og omfang af forekomsten af genetisk modificeret materiale afgør Landbrugsstyrelsen, på baggrund af de indsendte oplysninger, hvilke analyser der skal gennemføres, og hvilke analysemetoder der skal anvendes.
§ 9. Omkostninger til prøvetagning og analyse afholdes af anmelder, men refunderes, hvis Landbrugsstyrelsen udbetaler kompensation.
Oplysninger om omkostningerne forbundet med analyse skal videregives til anmelder inden iværksættelse heraf.
Opgørelse, afvisning og tilbagebetaling af kompensationen § 10. Skadelidte skal fremsende dokumentation for det i § 9, stk. 3, i lov om dyrkning m.v. af genetisk modificerede afgrøder nævnte tab.
 § 11. Landbrugsstyrelsen kan efter omstændighederne helt eller delvist afvise at udbetale kompensation og kan kræve udbetalt kompensation tilbagebetalt, hvis skaden godtgøres af skadevolder eller dækkes af forsikringsydelse eller andre ydelser, der har karakter af skadeserstatning.
Klage § 12. Landbrugsstyrelsens afgørelser om kompensation kan ikke påklages til anden administrativ myndighed.
Stk. 2. Efter § 16, stk. 3, i lov om dyrkning m.v. af genetisk modificerede afgrøder, kan den, som afgørelsen om kompensation vedrører, forlange afgørelsen indbragt for domstolene.
Anmodning herom skal fremsættes over for Landbrugsstyrelsen inden 4 uger efter, at afgørelsen er meddelt den pågældende.
Landbrugsstyrelsen indbringer herefter sagen for retten efter den borgerlige retsplejes former.
Ikrafttrædelse § 13. Bekendtgørelsen træder i kraft den 1. juli 2022.
 Stk. 2. Bekendtgørelse nr. 177 af 28. februar 2008 om kompensation for tab på grund af visse forekomster af genetisk modificeret materiale ophæves.
Landbrugsstyrelsen, den 30. maj 2022 Lars Gregersen / Kristine Riskær Bilag 1 Kompensationsafstande Afstande inden for hvilke, der kan søges om kompensation for tab på grund af forekomst af genetisk modificeret materiale.
 Afstanden mellem marker måles fra markkant til markkant.
