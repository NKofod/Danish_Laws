Ankestyrelsens principafgørelse D-11-99 om sygemelding - arbejdskonflikt - første konfliktdag - dagpenge Resume:
 En lønmodtager, der havde sygemeldt sig til sin arbejdsgiver inden en arbejdskonflikt trådte i kraft, havde ret til dagpenge fra kommunen fra første konfliktdag.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 8, stk. 4, nr. 3 Lov om sygedagpenge - lov nr. 563 af 9. juni 2006 - § 23, stk. 1, nr. 3 Vejledninger:
Ankestyrelsens vejledning nr. 185 af 18. september 1998 om syge- og barselsdagpenge - pkt. 50 Sagsfremstilling:
 En lønmodtager mødte på arbejde lørdag den 25. april 1998 kl. 21.30 og arbejdede frem til søndag morgen den 26. april 1998 kl. 5.00, hvor han sygemeldte sig til sin arbejdsgiver og gik hjem.
 Lønmodtageren fratrådte midlertidigt pr. 27. april 1998 på grund af arbejdskonflikt og anmodede herefter kommunen om dagpenge fra første konfliktdag, som var den 27. april 1998.
 Kommunen afviste at udbetale dagpenge med den begrundelse, at det fremgik af dagpengeanmodningsskemaet, at første hele fraværsdag var den 27. april 1998, og at lønmodtageren var opsagt midlertidigt pr. den 27. april 1998, jf. dagpengelovens § 8, stk. 4, nr. 3.
 Kommunen henviste endvidere til, at kommunen havde pligt til at udbetale dagpenge under konflikt, når lønmodtageren havde været sygemeldt inden en overenskomstmæssig strejke, dvs. når 1. fraværsdag var inden strejken, mens der ikke kunne udbetales dagpenge, hvis sygdommen var opstået efter at konflikten var trådt i kraft.
 Under sagens behandling blev der indhentet yderligere oplysninger fra arbejdsgiver, hvoraf det fremgik, at lønmodtageren mødte på arbejde lørdag den 25. april 1998 klokken 21.30. Den planlagte vagt gik til klokken 6.00 søndag den 26. april, men han sygemeldte sig og gik hjem klokken 5.00, dvs. en time før den planlagte vagt sluttede.
-------------------------------------------------------------------- |*) Note: Dagældende vejledning var Ankestyrelsens vejledning af 27. | |oktober 1994, pkt. 59. |-------------------------------------------------------------------- Afgørelse:
 Lønmodtageren havde ret til dagpenge fra kommunen fra første konfliktdag den 27. april 1998, jf. dagpengelovens § 8, stk. 4, nr. 3.
 Efter dagpengelovens § 8, stk. 4, nr. 3 bortfalder retten til sygedagpenge fra arbejdsgiveren under strejke og lockout.
 Efter Ankestyrelsens dagældende vejledning af 27. oktober 1994, pkt. 59, skal kommunen betale dagpenge under en arbejdskonflikt, når lønmodtageren er sygemeldt inden konflikten trådte i kraft.
 Dagpengeudvalget lagde ved afgørelsen vægt på, at han var sygemeldt inden konflikten trådte i kraft.
 Dagpengeudvalget lagde herved vægt på, at det var oplyst, at han sygemeldte sig til sin arbejdsgiver om morgenen søndag den 26. april 1998 en time før vagten sluttede.
 Dagpengeudvalget bemærkede, at der ikke hermed var taget stilling til hvilken dag, der var første fraværsdag.
 Dagpengeudvalget ændrede således kommunens afgørelse.
