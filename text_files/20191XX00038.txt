Skriftlig fremsættelse (2. oktober 2019) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af momsloven, kildeskatteloven og lov om inddrivelse af gæld til det offentlige (Digitale salgsregistreringssystemer og ændring af reglerne om udstedelse af skattekort til tredjelandsstatsborgere) (Lovforslag nr.
L 21) Socialdemokratiet, Dansk Folkeparti, Venstre, Enhedslisten, Liberal Alliance, Alternativet, Radikale Venstre, Socialistisk Folkeparti og Det Konservative Folkeparti indgik i september 2017 aftalen Styrket indsats mod sort arbejde.
Aftalen blev indgået på baggrund af en beretning fra Skatteudvalget om initiativer mod sort arbejde af 25. august 2016 (SAU, alm. del bilag 265, folketingsåret 2015-16).
Lovforslaget udmønter den del af aftalen, der vedrører digitale salgsregistreringssystemer.
Lovforslaget indeholder således et initiativ, hvorefter Skatteforvaltningen vil kunne pålægge en virksomhed at benytte et digitalt salgsregistreringssystem, hvis Skatteforvaltningen konstaterer en utilstrækkelig registrering af salgstransaktioner i den pågældende virksomhed.
Lovforslaget indeholder tillige et initiativ om, at virksomheder inden for visse brancher generelt vil få pligt benytte digitale salgsregistreringssystemer.
Lovforslagets formål er at sikre en højere grad af sporbarhed og gennemsigtighed i den sorte økonomi.
Initiativet om digitale salgsregistreringssystemer skal medvirke til, at alle betaler de skatter og afgifter, de skal, således at omfanget af sort økonomi kan minimeres.
 Derudover indeholder lovforslaget et initiativ, hvorefter Skatteforvaltningen alene må imødekomme en anmodning om udstedelse af et skattekort fra en tredjelandsstatsborger, hvis Skatteforvaltningen kan konstatere, at den pågældende har ret til at arbejde i Danmark.
 Endelig indeholder lovforslaget en konsekvensrettelse af kildeskatteloven som følge af, at pligten til at indbetale ATP af introduktionsydelse er blevet ophævet.
Lovforslaget skønnes at ville bidrage til, at skatter og afgifter i højere grad afregnes korrekt.
Dette trækker i retning af et merprovenu i form af et reduceret skattegab, der dog ikke kan kvantificeres nærmere.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. januar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
