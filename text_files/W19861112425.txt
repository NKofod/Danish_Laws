 Fundet det tvivlsomt, om registrering af personer, der efter eget  

 ønske anmodede om at blive registreret i et kreditoplysningsbureaus registre,  

 opfyldte betingelserne i lovens § 9.
Et kreditoplysningsbureau forespurgte Registertilsynet om muligheden for  

 at foretage registrering af personer, der efter eget ønske anmoder om at  

 blive registreret i bureauets registre.
Det fremgik af sagen, at frivillige  

 registreringer skulle indgå i bureauets almindelige system over dårlige  

 betalere med oplysning om navn, adresse samt fødselsdato.
Det var oplyst, at  

 det ikke ville fremgå af bureauets registre, at der var tale om frivillig  

 registrering, ligesom oplysningen om den frivillige registrering ikke ville  

 indeholde nogen egentlig soliditetsbedømmelse af den registrerede.
Det  

 fremgik endvidere, at oplysningen om den frivillige registrering skulle  

 slettes senest fem år efter stiftelsestidspunktet, og samtykket til  

 registreringen til enhver tid kunne tilbagekaldes.
Endelig fremgik det, at  

 såfremt den frivillige registrering var sket på foranledning af en offentlig  

 myndighed, forudsattes det, at vedkommende offentlige myndighed gav sit  

 samtykke til sletning af den registrerede oplysning.
 Registertilsynet udtalte, at man på det foreliggende grundlag ikke kunne  

 tiltræde bureauets forslag om frivillig registrering, idet man fandt det  

 tvivlsomt, om den påtænkte frivillige registrering opfyldte betingelserne i §  

 9 i lov om private registre m.v., ligesom oplysningerne om en frivillig  

 registrering efter omstændighederne ville kunne være vildledende, jf. § 13 i  

 lov om private registre m.v.
Kreditoplysningsbureauet bad Registertilsynet om på ny at vurdere  

 spørgsmålet om frivillig registrering, idet bureauet fastholdt, at  

 registreringen ville være af betydning for bedømmelse af vedkommendes  

 økonomiske soliditet og kreditværdighed.
Bureauet anførte, at der i  

 forbindelse med den registrerede oplysning ville blive markeret i fuld tekst,  

 at der forelå en frivillig registrering.
Bureauet havde endvidere oplyst, at behovet for at foretage frivillige  

 registreringer er begrænset.
Bureauets forespørgsel om muligheden for at  

 foretage frivillige registreringer var således foranlediget af tre  

 henvendelser til bureauet.
Den ene henvendelse var fra en offentlig  

 myndighed, der forespurgte om muligheden for frivillige registreringer i  

 forbindelse med udbetaling af sociale ydelser.
De to øvrige henvendelser  

 hidrørte fra private, hvor begge - den ene på grund af psykiske problemer -  

 efter det oplyste ikke kunne administrere deres økonomi.Registertilsynet  

 udtalte, at det forhold, at bureauet påtænkte at markere, at der forelå en  

 frivillig registrering, ikke gav tilsynet anledning til en ændret vurdering.  

 Registertilsynet fandt endvidere anledning til at påpege, at det efter  

 tilsynets opfattelse måtte forekomme usikkert, om den påtænkte registrering i  

 alle de af bureauet anførte tilfælde kunne karakteriseres som frivillig.
 Registertilsynets årsberetning 1986 s. 69-70.
