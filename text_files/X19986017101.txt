 Spørgsmål om inhabilitet i  

 forbindelse med långivning til et af en sparekasse delvist ejet  

 selskab.
 K Sparekasse har i skrivelse af 10. juni 1996 klaget over,  

 at Finanstilsynet ved skrivelse af 20. maj 1996 ( 6261-0257, F 0844)  

 bestemte, at et medlem af sparekassens bestyrelse og sparekassens  

 direktør, der samtidig er medlemmer af bestyrelsen i et  

  leasingselskab, som sparekassen er medejer af, skal forlade  

 bestyrelseslokalet ved bestyrelsens behandling af engagementer med det  

 pågældende selskab.
 Sagens omstændigheder:
Det fremgår af sagen, at leasingselskabet A A/S ejes  

 af klageren K Sparekasse (selvejende sparekasse) sammen med to andre  

 sparekasser.
Aktiekapitalen er ligeligt fordelt mellem sparekasserne.  

 Bestyrelsen i A A/S består af 7 medlemmer, hvoraf de 3 er  

 bestyrelsesmedlemmer i hver af de tre sparekasser, og 3 er direktører  

 i hver af sparekasserne.
Ved udarbejdelse af regnskaber for sparekassen  

 udarbejdes også koncernregnskab omfattende AA/S.
Ved skrivelse af 22. marts 1996 henvendte K Sparekasse sig  

 til Finanstilsynet foranlediget af presseomtale vedrørende  

 behandlingen af låneengagementer for selskaber, som har tilknytning til  

 bestyrelsesmedlemmer i et pengeinstitut.
Med hensyn til A A/S var det  

 sparekassens opfattelse, at sparekassens 2 medlemmer af bestyrelsen for A A/S  

 fuldt ud kunne deltage i behandlingen  i sparekassens bestyrelse af  

 sparekassens bevillinger af lån til leasingselskabet, og at de derfor  

 ikke skulle forlade bestyrelseslokalet i sparekassen, når bestyrelsen  

 behandlede sådanne sager.
 Ved den påklagede afgørelse meddelte  

 Finanstilsynet sparekassen, at det er tilsynets opfattelse, at de 2  

 bestyrelsesmedlemmer skal forlade bestyrelseslokalet ved bestyrelsens  

 behandling af engagementer med A A/S i bestyrelsen for sparekassen.
 Sparekassen har klaget over afgørelsen ved  

 skrivelse af 10. juni 1996, men har ikke i forbindelse hermed fremført  

 særlige synspunkter til støtte for klagen.
 I en redegørelse for sagen af 16. juli 1996 har  

 Finanstilsynet fastholdt afgørelsen og blandt andet udtalt:
 "...
 Finanstilsynet lagde ved afgørelsen til grund, at  

 bestyrelsen for sparekassen fortsat ville være beslutningsdygtig,  

 når et medlem af den samlede bestyrelse ikke deltog i behandlingen af  

 engagementet.
 ...
 For så vidt angår sagens retlige  

 omstændigheder skal det oplyses, at tilsynets afgørelse er  

 truffet ud fra bank- og sparekasselovens § 19, stk. 1, set i sammenhæng  

 med aktieselskabslovens ? 58. Bank-  

 og sparekasselovens § 19, stk. 1, har følgende indhold:
 "uden bestyrelsens samtykke, som skal indføres i  

 forhandlingsprotokollen, må et pengeinstitut ikke yde lån til,  

 stille garanti for eller modtage pant eller kaution fra:
1.     Bestyrelsesmedlemmer og direktører i  

 pengeinstituttet eller 2.     Selskaber, hvori de i nr. 1 nævnte personer  

 er direktører eller bestyrelsesmedlemmer." Bestemmelsen skal sikre, at bestyrelsesmedlemmer og  

 direktionsmedlemmer ikke udnytter deres position i pengeinstituttet til at  

 skaffe sig kreditter, der ellers ikke ville være bevilgede.
Der stilles  

 derfor skærpede krav til bevilling af engagementer til medlemmer i  

 bestyrelsen og direktionen i forhold til de krav, der ellers stilles til  

 bevillinger i pengeinstitutter.
 Denne bestemmelse supplerer for pengeinstitutter, der er  

 aktieselskaber, den almindelige bestemmelse om inhabilitet i  

 aktieselskabsloven § 58. Da aktieselskabsloven § 58 er en generel  

 selskabsretlig grundregel, der også finder anvendelse for andre  

 virksomheder end aktieselskaber, finder reglen efter Finanstilsynets  

 opfattelse ligeledes anvendelse for ledelsen i sparekasser og  

 andelskasser.
Af aktieselskabslovens § 58 fremgår, at "et  

 bestyrelsesesmedlem eller en direktør må ikke deltage i  

 behandlingen af spørgsmål om aftaler mellem selskabet og den  

 pågældende selv eller om søgsmål mod den  

 pågældende selv eller om søgsmål mod den  

 pågældende selv eller om aftale mellem selskabet og 3. mand eller  

 søgsmål mod 3. mand, hvis bestyrelsesmedlemmet eller  

 direktøren deri har en væsentlig interesse, der kan være  

 stridende mod selskabets." Bestemmelsen fastlægger, hvornår et medlem af  

 bestyrelsen er inhabil i forhold til en sag, der skal behandles af  

 bestyrelsen eller i direktionen.
 Erhvervs- og Selskabsstyrelsen har i et notat til brug for  

 forberedelse af et samråd i Folketingets erhvervsudvalg med  

 erhvervsministeren oplyst, at inhabilitet ikke er betinget af, at der konkret  

 kan påvises en modstridende interesse.
 Det anses at være tilstrækkeligt, at der  

 består en mulighed for, at interessen er stridende mod selskabets  

 interesse, jf. bestemmelsens formulering "kan være stridende". Det vil  

 derfor være uden betydning, om man kan have tillid til, at den  

 pågældende er i stand til at undlade at varetage modstående  

 interesser ved udøvelsen af sit ledelseserhverv.
Når det er konstateret, at der foreligger  

 inhabilitet bestemmer § 58, at den pågældende ikke må  

 deltage i behandlingen af spørgsmålet.
Det fremgår  

 imidlertid ikke af bestemmelsen, hvad der forstås ved "deltage i  

 behandlingen".
 Af forarbejderne fremgår, at bestemmelsen "ikke  

 alene forbyder et bestyrelsesmedlem og en direktør  at deltage i  

 afstemningen i de omhandlede tilfælde af interessekonflikter mellem ham  

 og selskabet, men overhovedet forbyder, at han deltager i behandlingen".
 Erhvervs- og Selskabsstyrelsen har i ovennævnte  

 notat oplyst, at der hverken i loven, den juridiske litteratur eller i  

 praksis er gjort entydigt op med om inhabilitet medfører, at det  

 inhabile ledelsesmedlem fysisk må forlade det lokale, hvor mødet  

 foregår.
Dog konkluderer Erhvervs- og Selskabsstyrelsen, at et  

 inhabilt bestyrelsesmedlem må afstå fra at deltage i den  

 forudgående drøftelse af sagen.
Det må imidlertid antages,  

 at det pågældende medlem vil kunne medvirke til sagens oplysning  

 eller i øvrigt stille sin ekspertise til rådighed.
 For pengeinstitutters vedkommende er det Finanstilsynets  

 opfattelse, at oplysningen af lånesagen skal ske inden sagen  

 forelægges for bestyrelsen.
Et eventuelt behov for supplerende oplysninger til brug  

 for oplysning af sagen bør derfor ske i en dialog med  

 pengeinstituttets kreditafdeling, direktion eller den afdeling, der er  

 ansvarlig for lånesagsbehandlingen.
Et inhabilt bestyrelsesmedlem  

 bør efter Finanstilsynets opfattelse ikke have mulighed for at  

 forelægge sin sag for bestyrelsen.
Det skal i denne forbindelse  

 bemærkes, at andre kunder, der skal have behandlet deres lån i et  

 pengeinstituts bestyrelse i almindelighed ikke har mulighed for at få  

 foretræde for bestyrelsen.
Af Chresten Boye Jakobsen m.fl.
Bank- og sparekasseloven  

 med kommentarer fremgår af kommentaren til bank- og sparekasselovens §  

 19, stk. 1, s. 163, at bestyrelsesmedlemmet eller direktøren, som  

 engagementet vedrører, ikke kan deltage i behandlingen af bevillingen,  

 jf. habilitetsgrundsætningen i aktieselskabslovens § 58. Vedkommende  

 skal derfor forlade lokalet under behandlingen af ansøgningen.
 Som ovenfor nævnt skal bank- og sparekasselovens §  

 19, stk. 1, sikre, at bestyrelsesmedlemmer og direktionsmedlemmer ikke  

 udnytter deres position i pengeinstituttet til at skaffe sig kreditter, der  

 ellers ikke ville være bevilgede.
Finanstilsynet finder, at et inhabilt ledelsesmedlems  

 tilstedeværelse kan påvirke udfaldet af behandlingen.
Det er  

 derfor Finanstilsynets opfattelse, at et bestyrelsesmedlem deltager i  

 behandlingen, hvis bestyrelsesmedlemmet er til stede ved behandlingen af  

 vedkommendes eget engagement eller engagementer, der i øvrigt er  

 omfattet af bank- og sparekasselovens § 19, stk. 1.
 Det forhold, at der i bank- og sparekasseloven er  

 skærpede krav til bevilling af bestyrelsesengagementer, indebærer  

 efter Finanstilsynets opfattelse, at aktieselskabslovens almindelige  

 habilitetsregler skal fortolkes restriktivt i forhold til  

 pengeinstitutter.
På baggrund heraf er det fortsat Finanstilsynets  

 opfattelse, at bank- og sparekasselovens ? 19 stk. 1 sammenholdt med aktieselskabsloven §  

 58 medfører, at bestyrelsesmedlemmer i et pengeinstitut ikke må  

 være til stede under behandling af engagementer, der er omfattet af  

 bank- og sparekasselovens § 19, stk. 1." I en udtalelse af 26. november 1996 har Erhvervs- og  

 Selskabsstyrelsen udtalt:
 "I brev af 24. oktober 1996 har Erhvervsministeriets  

 Erhvervsankenævn anmodet Erhvervs- og Selskabsstyrelsen om en udtalelse  

 på baggrund af en klage fra K Sparekasse over en afgørelse  

 truffet af Finanstilsynet vedrørende bank- og sparekasselovens § 19,  

 stk. 1, sammenholdt med aktieselskabslovens § 58. Der spørges  

 specifikt til forholdet til aktieselskabslovens koncernbegreb.
 ...
 Finanstilsynet henviser i sin udtalelse til et notat, som  

 er udarbejdet af Erhvervs- og Selskabsstyrelsen til brug for forberedelse af  

 et samråd.
 Styrelsen har vedlagt et notat af 16. februar 1996 om  

 habilitetsreglen i aktieselskabslovens ? 58, og henholder sig til de i notatet  

 anførte bemærkninger og konklusioner.
 Styrelsen kan tilføje om forholdet til  

 aktieselskabslovens koncernbegreb, at spørgsmålet om inhabilitet  

 efter aktieselskabslovens § 58 som udgangspunkt må bero på en  

 vurdering af forholdet i det pågældende selskab, hvor  

 spørgsmålet om inhabilitet er opstået.
Efter styrelsens opfattelse vil der derfor kunne  

 opstå situationer, hvor der kan være modstrid mellem  

 koncernselskabernes interesser.
I sådanne situationer vil  

 bestyrelsesmedlemmer og direktører kunne være inhabile efter  

 aktieselskabslovens § 58, såfremt de har deltaget i behandlingen af  

 spørgsmålet og samtidig er medlem af ledelsen i et andet  

 koncernselskab, som spørgsmålet vedrører." Det nævnte notat af 16. februar 1996 har  

 følgende ordlyd:
"Notat om habilitetsreglen i aktieselskabslovens § 58 1. Indledning:
 Aktieselskabslovens § 58 har følgende ordlyd:
 Et bestyrelsesmedlem eller en  

 direktør må ikke deltage i behandlingen af  

 spørgsmål om aftaler mellem selskabet og den  

 pågældende selv eller om søgsmål mod den  

 pågældende selv eller om aftale mellem selskabet og tredjemand  

 eller søgsmål mod tredjemand, hvis bestyrelsesmedlemmet eller  

 direktøren deri har en væsentlig interesse, der kan være  

 stridende mod selskabets.
 Den nuværende ordlyd stammer fra aktieselskabsloven  

 af 1973, og er alene redaktionelt ændret ved lov nr. 1060 af 23.  

 december 1992.
 Bestemmelsen fastlægger, hvornår et  

 ledelsesmedlem - et bestyrelsesmedlem eller en direktør - er inhabil i  

 forhold til en sag, som skal behandles af bestyrelsen eller i  

 direktionen.
 I henhold til bestemmelsens 1. led må et  

 bestyrelsesmedlem eller en direktør ikke deltage i behandlingen af  

 spørgsmål om aftaler mellem selskabet og den  

 pågældende og om søgsmål mod den  

 pågældende selv.
 I henhold til bestemmelsens 2. led må et  

 bestyrelsesmedlem eller en direktør ikke deltage i behandlingen af  

 spørgsmål om aftaler mellem selskabet og tredjemand eller  

 søgsmål mod tredjemand, hvis bestyrelsesmedlemmet eller  

 direktøren deri har en væsentlig interesse, der kan være  

 stridende mod selskabets.
2. Aftaler og søgsmål Aftaler og søgsmål er angivet som  

 bestemmelsens genstand, men det fremgår ikke nærmere hvilke  

 dispositioner, som er omfattet heraf.
Bestemmelsen omfatter ikke enhver disposition eller  

 beslutning, som kan få betydning for den pågældende, jf.  

 Paul Krüger Andersen, Aktie- og anpartsselskabsret, (herefter  

 Krüger Andersen) p. 210. Har den pågældende kun en  

 almindelig interesse i det forhold, som er under drøftelse, vil det  

 ikke medføre inhabilitet.
Eksempelvis vil et bestyrelsesmedlem kunne  

 deltage i drøftelser og afgørelser om almindelige  

 forretningsbetingelser, selvom han har forretningsforbindelse med selskabet,  

 jf.
Bernhard Gomard, Aktieselskaber & anpartsselskaber, (herefter Gomard)  

 p. 202. Tilsvarende vil et bestyrelsesmedlem kunne stemme på sig selv  

 ved valg af bestyrelsesformand, og vedkommende kan deltage i beslutninger om  

 selskabets forhold, som det påhviler bestyrelsen at træffe eller  

 medvirke til, såsom kapitalændringer og indstilling til  

 generalforsamlingen om udbetaling af udbytte, selvom han som aktionær  

 har en personlig interesse i beslutningen, jf.
Krüger Andersen p.  

 210.
På baggrund af det ovenfor anførte kan det  

 konkluderes, at bestemmelsen ikke omfatter behandling af  

 spørgsmål om dispositioner, som har generel betydning for  

 selskabets interessenter, selvom et bestyrelsesmedlem eller en  

 direktør også har en interesse i udfaldet.
Der må  

 således være tale om en disposition, som er af væsentlig  

 betydning for den pågældende (aftaler med eller  

 søgsmål mod den pågældende) eller som er egnet til  

 at få væsentlig betydning for den pågældende,  

 før spørgsmålet er omfattet af § 58.
3. Væsentlig interesse, som kan være stridende  

 mod selskabets Hvor der er tale om en aftale med tredjemand eller  

 søgsmål mod tredjemand, er et bestyrelsesmedlem eller en  

 direktør kun inhabil, såfremt den pågældende har en  

 væsentlig interesse deri, som kan være stridende med selskabets  

 interesse.
 Det bemærkes, at en tredjemand kan være enhver  

 fysisk eller juridisk person.
Bestemmelsen angiver ikke, hvornår der foreligger en  

 sådan væsentlig interesse.
Med anvendelsen af formuleringen  

 "væsentlig interesse" er det klart, at ikke enhver interesse  

 medfører inhabilitet.
Der må således foreligge en  

 interesse af en sådan karakter hos den pågældende, at der  

 kan rejses en begrundet tvivl om, hvorvidt denne vil være i stand til  

 fuldstændigt og loyalt at varetage selskabets interesser.
Dette skal  

 ses i sammenhæng med at bestemmelsen har til formål at hindre  

 forfølgelse af særinteresser, som er i modstrid med  

 selskabets.
Erik Werlauff, Selskabsret, (herefter Werlauff) p. 680,  

 anfører, at et bestyrelsesmandat i et andet selskab, med hvilken der  

 skal indgås aftale, ofte vil indebære en sådan  

 interessekonflikt, som medfører inhabilitet.
Hertil kan man  

 tilføje, at det eksempelvis ligeledes vil kunne medføre  

 inhabilitet, at et bestyrelsesmedlem har en betydelig aktiebesiddelse i et  

 selskab, som der skal indgås en aftale med, eller at der består  

 et slægts- eller venskabsforhold mellem en direktør og en  

 person, som selskabet skal anlægge søgsmål mod.
Inhabilitet er ikke betinget af, at der konkret kan  

 påvises en modstridende interesse.
Det er tilstrækkeligt, at der  

 består en mulighed for, at interessen er stridende mod selskabets  

 interesse, jf. bestemmelsens formulering "kan være stridende". Det vil  

 derfor være uden betydning, om man kan have tillid til, at den  

 pågældende er i stand til at undlade at varetage modstående  

 interesser ved  udøvelsen af sit ledelseshverv.
4. Behandling af spørgsmål Når det er konstateret, at der foreligger  

 inhabilitet, bestemmer § 58, at den pågældende ikke må  

 deltage i behandlingen af spørgsmålet.
Det fremgår ikke af  

 bestemmelsen, hvad der skal forstås ved formuleringen  

 "behandlingen".
Af forarbejderne til bestemmelsen fremgår, at  

 bestemmelsen "ikke alene forbyder et bestyrelsesmedlem og en direktør  

 at deltage i afstemningen i de omhandlede tilfælde af  

 interessekonflikter mellem ham og selskabet, men overhovedet forbyder, at han  

 deltager i behandlingen." På dette grundlag kan det fastslås, at et  

 inhabilt ledelsesmedlem i hvert fald ikke kan deltage i afstemningen, og  

 heller ikke kan deltage i den behandling, der går forud for  

 afstemningen.
Præcist i hvilket omfang bestemmelsen afskærer et  

 inhabilt medlem fra at deltage er dog efter bemærkningerne til  

 bestemmelsen uklart.
Umiddelbart kunne forbudet mod at deltage i behandlingen  

 fortolkes således, at den pågældende må afstå  

 fra at beskæftige sig med spørgsmålet på enhver  

 tænkelig måde.
Dette medfører, at eksempelvis et inhabilt  

 bestyrelsesmedlem ikke kan deltage i drøftelserne på  

 bestyrelsesmødet, og i øvrigt må afstå fra på  

 nogen måde at give udtryk for sin holdning eller at argumenter for en  

 bestemt beslutning overfor de øvrige bestyrelses- eller  

 direktionsmedlemmer.
En sådan udstrækning af bestemmelsen vil  

 være forbundet med væsentlige praktiske indvendinger, og må  

 antages at være umulig til leve op til i praksis, især på  

 grund af de nære personrelationer, der typisk kan bestå mellem  

 medlemmerne af en bestyrelse.
Samtidig vil det ofte forholde sig  

 således, at et inhabilt bestyrelsesmedlem vil være en person, der  

 har et indgående kendskab til det spørgsmål som skal  

 behandles, og han vil derfor kunne bidrage med oplysninger eller på  

 anden måde medvirke til sagens belysning.
Denne viden vil bestyrelsen  

 ikke kunne drage nytte af, såfremt den ovenfor anførte  

 udstrækning af bestemmelsen skulle lægges til grund, hvilket kan  

 få uhensigtmæssige konsekvenser for selskabet, og eventuelt  

 være til direkte skade for selskabet.
 Det kan derfor ikke antages, at man, ved formuleringen af  

 bestemmelsen, har tilsigtet at give bestemmelsen en sådan  

 udstrækning som ovenfor anført.
 Selvom bestemmelsen ikke afskærer et inhabilt medlem  

 fra at beskæftige sig med spørgsmålet, er det klart, at  

 det ikke er tilstrækkeligt, at den pågældende blot  

 afstår fra at deltage i afstemningen, jf. bemærkningerne til  

 bestemmelsen.
 Formålet med at afskære et inhabilt  

 ledelsesmedlem fra at deltage i behandlingen af spørgsmålet er  

 at sikre, at den pågældende ikke er i stand til at udøve  

 en sådan indflydelse på de øvrige medlemmer, at det  

 forhold, at den pågældende ikke kan deltage i afstemningen, alene  

 bliver en formalitet.
Det kan ikke afvises, at den blotte tilstedeværelse  

 kan give et inhabilt ledelsesmedlem en betydelig indflydelse på  

 resultatet af behandlingen.
Dette vil især være tilfældet,  

 hvis den pågældende kan deltage i de forudgående  

 drøftelser eller være tilstede under selve afstemningen.  

 Eksempelvis kunne det forekomme, at medlemmer afstår fra forfægte  

 holdninger, som går imod den inhabiles interesser eller lader sig  

 påvirke af de synspunkter, som den inhabile giver udtryk for.
Dette  

 forhold taler for, at et inhabilt ledelsesmedlem må forlade  

 mødet forud for påbegyndelsen af drøftelserne.
 I den juridiske litteratur hersker der ikke en  

 fuldstændig enighed omkring dette spørgsmål.
Krüger Andersen (p. 210) anfører, at den  

 pågældende må hverken stemme eller deltage i den  

 forudgående drøftelse af sagen.
Krüger Andersen  

 nævner dog, at hvis medlemmet er selskabets aftalepartner, kan han  

 optræde som selskabets medkontrahent og herunder også  

 fremlægge sagen på et bestyrelsesmøde.
Werlauff (p. 679) anfører, at det næppe kan  

 antages, at " det skulle være retmæssigt at lade den  

 pågældende deltage i en foreløbig drøftelse af  

 sagen, men det vil uden tvivl være retmæssigt, hvis den  

 pågældende, inden han udelukkes fra deltagelsen i sagens  

 behandling, afleverer et notat med en redegørelse for faktiske forhold  

 af relevans for sagens afgørelse." Gomard (p.202) går videre, idet han anfører,  

 at bestemmelsen "ikke kan antages at udelukke, at et inhabilt medlem af  

 bestyrelsen deltager i en foreløbig drøftelse." Gomard's opfattelse indebærer det problem, at det i  

 visse situationer kan være vanskeligt at afgrænse en  

 foreløbig drøftelse fra den forudgående drøftelse,  

 som leder hen til en afstemning.
Der vil derfor bestå en betydelig  

 risiko for, at man ikke er opmærksom på  

 inhabilitetsproblematikken, og derfor undlader at iagttage bestemmelsen i  

? 58.
 Der er således hverken i den juridiske litteratur  

 eller i praksis gjort entydigt op med, om inhabilitet medfører, at et  

 inhabilt ledelsesmedlem fysik må forlade det lokale, hvor mødet  

 foregår.
Sammenfattende må det konkluderes, at den juridiske  

 litteratur overvejende støtter den opfattelse, at et inhabilt medlem  

 må afstå fra at deltage i den forudgående drøftelse.  

 Den juridiske litteratur må tillige antages at støtte den  

 opfattelse, at et inhabilt ledelsesmedlem ikke, som følge af  

 inhabiliteten, er afskåret fra enhver medvirken i forbindelse med  

 behandlingen.
Den pågældende vil således kunne medvirke til  

 sagens oplysning, eller i øvrigt kunne stille sin eventuelle  

 ekspertise til rådighed for den øvrige bestyrelse eller  

 direktion.
 Samtidig er det klart, at det påhviler de  

 øvrige bestyrelsesmedlemmer, og især bestyrelsesformanden, at  

 påse, om der foreligger et forhold efter § 58.
Det bemærkes, at det er uden betydning for  

 spørgsmålet om inhabilitet, om bestyrelsen eller direktionen  

 herved mister sin beslutningsdygtighed.
Konsekvensen af manglende  

 beslutningsdygtighed vil være, at sagen forskydes til et højere  

 organ, hvilket i tilfælde af manglende beslutningsdygtighed i  

 bestyrelsen vil medføre, at sagens afgørelse må  

 træffes af generalforsamlingen.
5. Virkning af manglende iagttagelse af § 58 Beslutning truffet i strid med § 58 medfører som  

 udgangspunkt, at beslutningen er ugyldig, hvis den er truffet af et inhabil  

 ledelsesmedlem eller af et bestyrelsesflertal opnået ved hjælp af  

 inhabile bestyrelsesmedlemmer.
 Overfor en godtroende tredjemand vil ugyldigheden ikke  

 kunne gøres gældende, såfremt der er disponeret i  

 overensstemmelse med beslutningen af de dertil for selskabet legitimerede  

 personer.
Det bemærkes afslutningsvist, at en  

 overtrædelse af § 58 ikke efter aktieselskabsloven er  

 strafsanktioneret." Klageren er ikke fremkommet med yderligere skriftlige  

 bemærkninger til sagen efter at have haft lejlighed til at gøre  

 sig bekendt med Finanstilsynets og Erhvervs- og Selskabsstyrelsens  

 udtalelser.
 I skrivelse af 16. december 1996 har Finanstilsynet  

 meddelt, at Erhvervs- og Selskabsstyrelsens udtalelse ikke har givet tilsynet  

 anledning til yderligere bemærkninger.
 Ankenævnet udtaler:
Det tiltrædes, at de retningslinier om inhabilitet,  

 der er angivet i aktieselskabslovens ? 58, tillige gælder medlemmer af  

 bestyrelsen og direktører i sparekasser.
Det medlem af bestyrelsen for  

 K Sparekasse, der tillige er medlem af bestyrelsen for A A/S og vedkommende  

 direktør i sparekassen, må således ikke deltage i  

 behandlingen i bestyrelsen for K Sparekasse af spørgsmål om  

 aftaler mellem K Sparekasse og A A/S om långivning fra sparekassen til  

 selskabet.
 Som følge af principperne i aktieselskabslovens §  

 58 og i bank- og sparekasseloven tiltræder nævnet endvidere, at  

 de pågældende ikke kan være tilstede ved  

 bestyrelsesmødet under behandlingen af en sådan lånesag.  

 Endelig tiltræder Erhvervsankenævnet Finanstilsynets  

 bemærkninger om oplysning af en lånesag i tilsynets  

 redegørelse til Erhvervsankenævnet af 16. juli 1996 (f.o.  

 s.4).
