 Redegørelse for sagen:
En faglært maskinarbejder var i arbejdstræning i henhold til  

 bistandslovens §§ 91-95 og arbejdede som maskinarbejder på en  

 revalideringsvirksomhed med 32 timer om ugen.
Han deltog på et tidspunkt i en  

 arbejdsmarkedsuddannelse samtidig med, at han fik udbetalt sin løn på 4.460  

 hver anden uge.
 A-kassen meddelte afslag på refusion til arbejdsgiver med henvisning til,  

 at der ikke var tale om et egentligt beskæftigelsesforhold og ej heller  

 sædvanlig lønudbetaling til medlemmet.
Arbejdsmarkedets ankenævn fik oplyst, at timelønnen svarede til 69,70 kr.  

 pr. time med tillæg af 3,5 % søgnehelligdagsbetaling og feriepenge i henhold  

 til ferieloven.
Sygedagpenge blev ydet i henhold til lov om dagpenge ved  

 sygdom eller fødsel.
Arbejdsvederlaget var A-indkomst og der foretoges træk  

 af A-skat, ATP- og AUD-bidrag.
 Afgørelse:
 Arbejdsmarkedets Ankenævn traf på sit møde d. 3. december 1992 j.nr.  

 1992-3-184 afgørelse om, at kursisten var berettiget til kursusgodtgørelse.  

 Nævnet lagde efter det oplyste til grund, at kursisten måtte anses at være  

 beskæftiget på normale lønmodtagervilkår i Revalideringsvirksomheden.
