Fremsat den 29. november 2017 af kulturministeren (Mette Bock) Forslag til Lov om beskyttelse af kulturværdier i tilfælde af væbnet konflikt § 1. Medmindre forholdet er omfattet af militær straffelov, straffes med bøde eller fængsel indtil 12 år den, som forsætligt i strid med 2. protokol af 26. marts 1999 til UNESCO-konventionen af 14. maj 1954 om beskyttelse af kulturværdier i tilfælde af væbnet konflikt foretager en eller flere af følgende handlinger:
 1) Gør kulturværdier under forhøjet beskyttelse til genstand for angreb.
 2) Anvender kulturværdier under forhøjet beskyttelse eller deres umiddelbare omgivelser til støtte for militær aktion.
 3) Omfattende ødelæggelse eller tilegnelse af kulturværdier beskyttet i henhold til konventionen og dennes 2. protokol.
 4) Gør kulturværdier beskyttet i henhold til konventionen og dennes 2. protokol til genstand for angreb.
 5) Tyveri, plyndring eller uretmæssig anvendelse af eller hærværk mod kulturværdier, der er beskyttet i henhold til konventionen.
 § 2. I lov om udlevering af lovovertrædere, jf. lovbekendtgørelse nr. 833 af 25. august 2005, som ændret bl.a. ved § 6 i lov nr. 542 af 8. juni 2006, § 2 i lov nr. 99 af 10. februar 2009, § 2 i lov nr. 494 af 12. maj 2010 og senest ved § 1 i lov nr. 377 af 27. april 2016, foretages følgende ændringer:
 1. I § 5, stk. 3, nr. 6, ændres »materialer eller« til: »materialer,«.
 2. I § 5, stk. 3, nr. 7, ændres »kontinentalsokkelen.« til: »kontinentalsokkelen eller«.
 3. I § 5, stk. 3, indsættes som nr. 8:
»8) artikel 15, stk. 1, litra a-c, i 2. protokol af 26. marts 1999 til UNESCO-konventionen af 14. maj 1954 om beskyttelse af kulturværdier i tilfælde af væbnet konflikt.« § 3. Kulturministeren fastsætter tidspunktet for lovens ikrafttræden.
 § 4. Loven gælder ikke for Færøerne og Grønland, men § 2 kan ved kongelig anordning sættes i kraft for Grønland med de ændringer, som de grønlandske forhold tilsiger.
Bilag 1 UNESCO-konventionens 2. protokol Paralleltekst - oversættelse Bemærkninger til lovforslaget Almindelige bemærkninger 1. Indledning Formålet med lovforslaget er at skabe det nødvendige lovgivningsmæssige grundlag for opfyldelse af krav om henholdsvis strafansvar og udlevering i medfør af 2. protokol af 26. marts 1999 til UNESCO-konventionen af 14. maj 1954 om beskyttelse af kulturværdier i tilfælde af væbnet konflikt med tilhørende 1. protokol (herefter konventionens 2. protokol). Med lovforslaget skabes der grundlag for, at en række nærmere angivne overtrædelser rettet mod kulturværdier i tilfælde af væbnet konflikt bliver strafbare.
Det foreslås tillige, at der foretages ændringer i udleveringsloven, som er nødvendige for at opfylde krav i konventionens 2. prokol om udlevering af personer, der har gjort sig skyldige i visse overtrædelser rettet mod kulturværdier i tilfælde af væbnet konflikt.
 Vedtagelsen af lovforslaget indebærer meddelelse af det i henhold til grundlovens § 19 fornødne samtykke fra Folketinget til, at Danmark tiltræder konventionens 2. protokol.
 Øvrige bestemmelser og krav i konventionens 2. protokol, herunder om bl.a. jurisdiktion (herefter straffemyndighed) og anmodning til UNESCO om forhøjet beskyttelse af kulturværdier i Danmark, kan opfyldes inden for rammerne af gældende dansk ret.
1.1. Baggrund UNESCO-konventionen af 14. maj 1954 om beskyttelse af kulturværdier i tilfælde af væbnet konflikt med tilhørende 1. protokol (herefter konventionen og dennes 1. protokol), der vedrører fjernelse og udførsel af kulturværdier under væbnet konflikt, blev ratificeret af Danmark i 2003 ved bekendtgørelse nr. 32 af 23. oktober 2003 i Lovtidende C.
Konventionen og dennes 1. protokol indeholder en række grundlæggende bestemmelser om respekt for og beskyttelse af kulturværdier og personel, der har til opgave at beskytte kulturværdier, ligesom konventionen indeholder bestemmelser om tildeling af særlig beskyttelse.
Kulturministeriet vurderede i 2002, at gennemførelse af konventionen og dennes 1. protokol kunne ske inden for gældende dansk ret.
Danmarks ratifikation i 2003 kunne således ske uden forudgående samtykke fra Folketinget.
Konventionen har 128 statsparter.
 En 2. protokol til konventionen blev vedtaget ved en UNESCO-konference i Haag den 26. marts 1999.
 Regeringen har 23. juni 2017 truffet beslutning om dansk tiltrædelse af 2. protokol af 26. marts 1999 til UNESCO-konventionen af 14. maj 1954 om beskyttelse af kulturværdier i tilfælde af væbnet konflikt.
UNESCO-konventionen og dennes to protokoller indskriver sig i komplekset af internationale regler, der fastlægger staters forpligtelser under væbnede konflikter  internationale såvel som ikke-internationale.
Dette samlede regelkompleks kaldes humanitær folkeret.
Regelkomplekset omfatter bl.a. de fire Genèvekonventioner fra 1949 om beskyttelse af ofre for væbnede konflikter (de syge, de sårede, krigsfanger og civile) med tillægsprotokol I vedrørende internationale væbnede konflikter og tillægsprotokol II vedrørende ikke-internationale væbnede konflikter.
Begge tillægsprotokoller er fra 1977. Regeringens Røde Kors Udvalg har udgivet en tekstsamling over de mest centrale internationale regler på dette område (traktater, konventioner, protokoller, deklarationer mv), jf.
Humanitær Folkeret, Regeringens Røde Kors Udvalg, 2004.
Konventionens 2. protokol er en af de få internationale retsakter på kulturbevaringsområdet, som Danmark endnu ikke har tiltrådt.
Danmark og de øvrige nordiske lande er blandt de førende i forhold til beskyttelse af kulturværdier.
Konventionens 2. protokol er indtil videre tiltrådt af 74 lande, herunder Norge, Sverige og Finland.
 Konventionen omfatter flytbare og ikke-flytbare værdier af stor betydning for alle folkeslags kulturarv som bl.a. mindesmærker, kirkelige eller verdslige, arkitektoniske, kunstneriske, historiske eller arkæologiske steder, kunstværker, manuskripter, bøger og andre genstande af kunstnerisk, historisk eller arkæologisk interesse, såvel som videnskabelige samlinger og vigtige samlinger af bøger eller arkiver eller af reproduktioner af ovenfor beskrevne genstande.
Konventionens 2. protokol fra 1999 supplerer konventionen og dennes 1. protokol ved bl.a. at indføre et system til forhøjet beskyttelse af kulturværdier gennem udpegning af særlige kulturværdier til UNESCO.
Konventionens 2. protokol pålægger endvidere de deltagende stater at have et nationalt lovgivningsmæssigt grundlag for strafansvar for en række nærmere angivne overtrædelser rettet mod kulturværdier, ligesom protokollen pålægger statsparterne at have et nationalt lovgivningsmæssigt grundlag for udlevering af personer, der har gjort sig skyldige i ødelæggelse af kulturværdier.
 Som grundlag for en afklaring af betydningen af en dansk tiltrædelse af konventionens 2. protokol har en tværministeriel arbejdsgruppe med repræsentanter fra Justitsministeriet, Forsvarsministeriet, Udenrigsministeriet og Kulturministeriet undersøgt den juridiske rækkevidde af konventionens 2. protokol i lyset af Danmarks allerede gældende internationale forpligtelser vedrørende beskyttelse af kulturværdier samt gældende dansk ret.
Arbejdsgruppen har i notat af 28. juni 2017 om betydningen af dansk tiltrædelse af UNESCO-konventionens 2. protokol, som findes på Kulturministeriets hjemmeside www.kum.dk,  anbefalet, at Danmark tiltræder konventionens 2. protokol.
Arbejdsgruppen har samtidig vurderet, at dansk tiltrædelse forudsætter tilvejebringelse af særskilt hjemmel i dansk ret for opfyldelse af krav om strafansvar og udlevering.
En evt. dansk ansøgning til UNESCO om forhøjet beskyttelse af kulturværdier i Danmark kan gennemføres administrativt af Kulturministeriet.
Den tværministerielle arbejdsgruppe har endvidere haft til opgave at følge op på den danske implementering af konventionen og dennes 1. protokol fra 2003. Danmark har i vidt omfang gennemført nødvendige implementeringstiltag.
Enkelte udeståender vil blive fulgt op administrativt med henblik på yderligere kvalificering af implementeringen, herunder at foretage en mere præcis afgrænsning af, hvilke kulturværdier der anses for omfattet af konventionen på baggrund af den allerede registrerede kulturarv i Danmark.
2. Lovforslagets hovedpunkter 2.1. Strafansvar 2.1.1. Gældende ret Der findes ikke i dag en hjemmel i straffeloven for strafansvar for alle de overtrædelser rettet mod kulturværdier, der fremgår af artikel 15 i konventionens 2. protokol, men en række af disse overtrædelser vil efter omstændighederne kunne være omfattet af bestemmelser i straffeloven om bl.a. brandstiftelse, sprængning mv., tyveri, røveri og hærværk (§§ 180, 183, 276, 288 og 291).
Efter den militære straffelovs § 36, stk. 2, jf. stk. 1, gælder, at den, der forsætligt bruger krigsmiddel eller fremgangsmåde, hvis anvendelse er i strid med en af Danmark tiltrådt mellemfolkelig overenskomst eller med folkeretlig sædvaneret, straffes med fængsel indtil på livstid.
Formålet med den militære straffelovs § 36, stk. 2, er at sikre materiel straffehjemmel for sådanne forbrydelser, der ikke er dækket af andre danske straffebestemmelser. § 36 finder kun anvendelse under væbnet konflikt og kun, når danske styrker er involveret i væbnet konflikt her i landet eller i udlandet, jf. den militære straffelovs § 10. Under en væbnet konflikt, som Danmark deltager i, finder den militære straffelovs § 36, stk. 2, anvendelse overfor enhver, der gør sig skyldig i overtrædelse heraf, herunder også civile.
 Hovedbestemmelsen om den almindelige beskyttelse af kulturværdier findes i konventionens artikel 4, hvorefter de deltagende stater forpligter sig til at respektere og beskytte kulturværdier inden for eget territorium såvel som inden for andre parters territorium.
I henhold til konventionens artikel 8 kan en statspart identificere og anmode om, at kulturværdier af »meget stor betydning« indføres i »Det internationale register for kulturværdier under særlig beskyttelse«, hvorved de tildeles særlig beskyttelse.
Konventionen opregner kriterier for, hvilken type kulturværdier der kan opnå denne beskyttelse.
Kulturværdier i form af »historiske monumenter, kunstværker eller steder, hvor gudsdyrkelse finder sted, som udgør folkenes kulturelle eller åndelige arv« beskyttes desuden i de to tillægsprotokoller fra 1977 til Genèvekonventionerne vedrørende beskyttelse af ofre under væbnede konflikter, som begge er tiltrådt af Danmark, og har været gældende i Danmark siden 1982, jf.
Folketingsbeslutning herom af 2. april 1982 samt bekendtgørelse nr. 27 af 11. marts 1983. Begge tillægsprotokoller indeholder således regler om beskyttelse af civile objekter, herunder kulturværdier.
Tilsvarende hjemler Statutten for Den Internationale Straffedomstol af 17. juli 1998 (herefter Rom-statutten) strafansvar for bl.a. ødelæggelser af kulturarv, som kategoriseres som krigsforbrydelse.
Danmark har ratificeret Rom-statutten den 21. juni 2001. Statutten er gældende for forbrydelser begået den 1. juli 2002 eller senere, jf. lov nr. 342 af 16. maj 2001 om Den Internationale Straffedomstol samt bekendtgørelse nr. 25 af 18. juli 2002. UNESCO-konventionen med tilhørende protokoller supplerer således disse internationale retsakter og er i overensstemmelse med den humanitære folkerets regler om beskyttelse af civile objekter, herunder kulturværdier.
 Konventionens 2. protokol indeholder i kapitel 3 bestemmelser om forhøjet beskyttelse, der går ud på, at statsparterne kan udpege særlige kulturværdier under deres jurisdiktion, og som opfylder visse kriterier, herunder at de ikke anvendes militært.
Hovedbestemmelsen om indholdet af den forhøjede beskyttelse er artikel 12 i konventionens 2. protokol, hvoraf det fremgår, at konflikternes parter skal sikre immuniteten for kulturværdier under forhøjet beskyttelse ved at afholde sig fra at gøre kulturværdier til genstand for angreb eller fra enhver anvendelse af kulturværdierne eller disses umiddelbare omgivelser til støtte for militære aktioner.
Det fremgår af artikel 13, at tab af den forhøjede beskyttelse kun kan finde sted under særlige forhold, bl.a. hvor kulturværdien gennem sin anvendelse er blevet et militært mål.
Angrebet skal være beordret på højeste operationelle kommandoniveau, medmindre forholdene ikke tillader det, på grund af krav om magtanvendelse i selvforsvar med henblik på et påbegyndt eller umiddelbart forestående angreb.
 Der henvises i øvrigt til lovforslagets bilag 1, hvor konventionens 2. protokol er gengivet.
2.1.2. Forpligtelse efter konventionens 2. protokol Konventionens 2. protokol (artikel 15) pålægger de deltagende stater at skabe nationalt lovgivningsmæssigt grundlag for strafansvar for en række nærmere angivne overtrædelser rettet mod kulturværdier i tilfælde af væbnet konflikt.
Det drejer sig om straf ved visse overtrædelser rettet mod kulturværdier under forhøjet beskyttelse samt ved omfattende ødelæggelse, tilegnelse, angreb, tyveri, plyndring, uretmæssig anvendelse og hærværk i forhold til kulturværdier, som er beskyttet af selve konventionen og 2. protokol.
 Konventionens 2. protokol forpligter tillige de deltagende stater til at have straffemyndighed, herunder i forhold til overtrædelser begået af egne statsborgere.
2.1.3. Arbejdsgruppens overvejelser Det har af den nævnte tværministerielle arbejdsgruppe været vurderet, hvorvidt opfyldelse af konventionens 2. protokols krav om straf ved overtrædelser rettet mod kulturværdier (artikel 15) kunne ske inden for rammerne af gældende dansk ret.
 Som anført ovenfor i pkt. 2.1.1. er der i gældende ret inden for den militære straffelovs område den fornødne kriminalisering af bestemmelserne i konventionens 2. protokols artikel 15, jf. den militære straffelovs § 27, § 36, stk. 2 og § 37, hvorfor arbejdsgruppen ikke vurderer, at der er behov for ændringer i den militære straffelov.
For så vidt angår personer, der ikke er omfattet af den militære straffelov, vil visse af de handlinger, der er nævnt i konventionens 2. protokols artikel 15, herunder omfattende ødelæggelse, plyndring, hærværk, tyveri, efter omstændighederne være strafbare efter straffeloven.
Protokollen angiver ikke en nærmere definition af begreber eller foreskriver en nærmere afgrænsning af rækkevidden, hvorfor arbejdsgruppen anfører, at det er forbundet med en vis usikkerhed, hvorvidt bestemmelser i straffeloven dækker ethvert tilfælde omfattet af protokollen.
I forhold til forpligtelsen til at kriminalisere anvendelse af kulturværdier til støtte for en militær aktion er det arbejdsgruppens vurdering, at dette med sikkerhed ikke fuldt ud kan opfyldes inden for rammerne af gældende dansk ret for så vidt angår personer, der ikke er omfattet af den militære straffelov.
Bortset fra den militære straffelov ses hverken straffeloven eller den øvrige lovgivning at indeholde bestemmelser, hvorved det selvstændigt er gjort strafbart at anvende kulturværdier til støtte for militær aktion.
 Det er derfor arbejdsgruppens vurdering, at de straffebestemmelser, der kræves i anledning af en tiltrædelse af konventionens 2. protokol, ikke fuldt ud vil kunne opfyldes inden for rammerne af gældende dansk ret, for så vidt angår personer, der ikke er omfattet af den militære straffelov.
 På denne baggrund har arbejdsgruppen endvidere vurderet, hvordan den nødvendige straffehjemmel kunne tilvejebringes ved ændring af gældende dansk ret, hvis forholdene ikke falder under den militære straffelov.
 Da den nødvendige straffehjemmel har et meget afgrænset anvendelsesområde (overtrædelse rettet mod kulturværdier) og i øvrigt vil indebære ændringer i en række bestemmelser, har arbejdsgruppen vurderet, at det ikke vil være hensigtsmæssigt at tilvejebringe det fornødne lovgivningsmæssige grundlag gennem en ændring af straffeloven.
 Da det fornødne lovgivningsmæssige grundlag for straffehjemmel alene vedrører personer, der ikke er omfattet af den militære retspleje, vurderer arbejdsgruppen, at det ikke er hensigtsmæssigt at tilvejebringe den fornødne staffehjemmel gennem en ændring af den militære straffelov.
 Ligeledes vurderer arbejdsgruppen, at det vil være uhensigtsmæssigt at skabe straffehjemmel inden for de eksisterende love om bevaring af kulturarv (eksempelvis museumslov, bygningsfredningslov, arkivlov, bibliotekslov, lov om sikring af kulturværdier i Danmark og lov om folkekirkens kirkebygninger og kirkegårde), idet en sådan fremgangsmåde vil kræve ændringer i flere love, herunder love der i dag ikke indeholder straffebestemmelser.
 På denne baggrund er det vurderet, at det påkrævede danske lovgivningsmæssige grundlag for strafansvar for overtrædelse rettet mod kulturværdier mest hensigtsmæssigt skabes gennem en ny selvstændig lov på Kulturministeriets område.
2.1.4. Kulturministeriets overvejelser og den foreslåede ordning Kulturministeriet tilslutter sig arbejdsgruppens anbefaling om at tilvejebringe det nødvendige hjemmelsgrundlag for strafansvar i en ny selvstændig lov.
På den baggrund foreslås en ny selvstændig lov på Kulturministeriets område om beskyttelse af kulturværdier i tilfælde af væbnet konflikt med henblik på at gennemføre konventionens 2. protokols krav om kriminalisering, i det omfang protokollens krav om kriminalisering ikke er opfyldt med den militære straffelov.
Visse overtrædelser af konventionens 2. protokol, der ikke falder ind under begreberne krigsmiddel eller fremgangsmåde i den militære straffelovs § 36, stk. 2, vil kunne omfattes af § 37 om plyndring eller § 27 om pligtforsømmelser.
I de situationer, hvor forholdet falder ind under den militære straffelov, vil det være bestemmelserne heri, der finder anvendelse.
 Konventionens 2. protokol (artikel 15) pålægger de deltagende stater at fastsætte passende straf for nærmere angivne overtrædelser rettet mod kulturværdier i tilfælde af væbnet konflikt i henhold til konventionens 2. protokol.
Kulturministeriet har ikke kendskab til retspraksis for sammenlignelige overtrædelser, der kan lægges til grund for fastlæggelse af en passende strafferamme.
Det er et almindeligt princip, at strafferammen i særlovsbestemmelser ikke bør overstige fængsel indtil 2 år, idet lovovertrædelser, der er så alvorlige, at de kan medføre længere fængelsstraffe, bør findes i straffeloven.
Kulturministeriet finder, at der er ganske særlige omstændigheder, der gør sig gældende for fastsættelse af en strafferamme ud over, hvad der er almindeligt princip for særlovsbestemmelser.
Strafferammen bør fastsættes under hensyntagen til, at de beskrevne overtrædelser er rettet mod værdier af stor betydning for alle folkeslags kulturarv.
Hertil kommer, at tilsvarende overtrædelser begået af personer, der er omfattet af den militære straffelov, straffes med op til livstid i henhold til den militære straffelov.
Endelig er der i Norge, Sverige og Finland fastsat strafferammer på op til henholdsvis 30 års fængsel (Norge) og fængsel på livstid (Sverige og Finland) for overtrædelser i form af krigsforbrydelser, der blandt andet omfatter handlinger svarende til de i konventionens 2. protokol kriminaliserede handlinger.
Strafferammen bør efter ministeriets opfattelse fastsættes under hensyntagen hertil og under hensyn til dansk retstradition.
På denne baggrund foreslås der en strafferamme på bøde eller fængsel indtil 12 år.
 I forhold til straffemyndighed vil dette for Danmarks vedkommende kunne opfyldes med straffelovens §§ 6-9.
Tiltrædelse af konventionens 2. protokol vil bl.a. forpligte Danmark til som udgangspunkt at have straffemyndighed i forhold til handlinger omfattet af artikel 15, stk. 1, litra a-c, i konventionens 2. protokol (artikel 16), når den pågældende på tidspunktet for sigtelsen befinder sig her i landet, uanset om handlingen var strafbar på gerningsstedet i udlandet.
Dansk tiltrædelse vil således indebære, at der ikke vil kunne stilles krav om dobbelt strafbarhed som betingelse for retsforfølgning her i landet af personer, der i udlandet har begået handlinger af nævnte karakter.
Da der er tale om en international bestemmelse, ifølge hvilken Danmark er forpligtet til at have straffemyndighed, følger det af straffelovens § 8, nr. 5, at der efter en dansk tiltrædelse af protokollen vil være dansk straffemyndighed i disse tilfælde, uden at der gælder et krav om dobbelt strafbarhed.
Det bemærkes, at protokollen kun gælder i væbnede konflikter mellem eller i, eller ved besættelse af, stater, der har tiltrådt protokollen, og som derfor er forpligtet til at kriminalisere de pågældende handlinger i deres nationale lovgivning.
Protokollens regler om straffemyndighed har på den baggrund navnlig den virkning, at en evt. mangelfuld gennemførelse af protokollen i en kontraherende stat ikke vil få betydning for muligheden for strafforfølgning i Danmark af handlinger omfattet af protokollens artikel 15, stk. 1, litra a-c.
2.2. Udlevering 2.2.1. Gældende ret Reglerne om udlevering af lovovertrædere findes i lov om udlevering af lovovertrædere, jf. lovbekendtgørelse nr. 833 af 25. august 2005, som ændret senest ved lov nr. 377 af 27. april 2016 (herefter udleveringsloven).
Efter udleveringslovens § 5, stk. 1, må udlevering for en politisk lovovertrædelse ikke finde sted.
Omfatter handlingen tillige en lovovertrædelse, som ikke er af politisk karakter, kan udlevering ske for denne lovovertrædelse, såfremt handlingen overvejende er af ikke-politisk karakter, jf. § 5, stk. 2. Om en lovovertrædelse er politisk, afhænger af en konkret helhedsvurdering, hvor der navnlig lægges vægt på arten af den eller de interesser, der er krænket af lovovertrædelsen, og på gerningsmandens motiv.
Udleveringslovens § 5, stk. 3, indeholder en række undtagelser til forbuddet mod udlevering for en politisk lovovertrædelse, der er blevet indført som led i et styrket internationalt samarbejde om bekæmpelse af international terrorisme m.v.
Det følger af bestemmelsen, at forbuddet mod at nægte udlevering for politiske lovovertrædelser ikke finder anvendelse, når handlingen er omfattet af følgende internationale konventioner: Den europæiske konvention om bekæmpelse af terrorisme som ændret ved ændringsprotokol af 15. maj 2003, Europarådets konvention om forebyggelse af terrorisme, FN-konventionen til bekæmpelse af terrorbombninger, FN-konventionen til bekæmpelse af finansiering af terrorisme, FN-konventionen til bekæmpelse af nuklear terrorisme, Det Internationale Atomenergiagenturs konvention om fysisk beskyttelse af nukleare materialer som ændret ved ændringskonvention af 8. juli 2005, konventionen af 10. marts 1988 til bekæmpelse af ulovlige handlinger mod søfartssikkerheden som henholdsvis ændret og indsat ved protokollen af 1. november 2005 eller protokollen af 10. marts 1988 til bekæmpelse af ulovlige handlinger mod sikkerheden for fastgjorte platforme, der befinder sig på kontinentalsokkelen, som henholdsvis ændret og indsat ved protokollen af 1. november 2005.
 Udleveringslovens § 5, stk. 3, blev senest ændret ved lov nr. 494 af 12. maj 2010.
Udleveringslovens § 5 finder ikke anvendelse på anmodninger om udlevering til medlemsstater i Den Europæiske Union.
Sådanne anmodninger reguleres af reglerne i kapitel 2 a i udleveringsloven, der gennemfører EU-rammeafgørelsen om den europæiske arrestordre i dansk ret.
Det er efter kapitel 2 a i udleveringsloven ikke muligt at afslå udlevering med henvisning til, at handlingen betragtes som en politisk forbrydelse.
Tilsvarende gælder der særlige regler for udlevering til de øvrige nordiske lande.
Sager herom behandles efter reglerne i kapitel 2 b i udleveringsloven.
Det er efter kapitel 2 b i udleveringsloven tilsvarende ikke muligt at afslå udlevering med henvisning til, at handlingen betragtes som en politisk forbrydelse.
2.2.2. Forpligtelse efter konventionens 2. protokol Tiltrædelse af konventionens 2. protokol pålægger de deltagende stater at skabe nationalt lovgivningsmæssigt grundlag for udlevering af personer, der har gjort sig skyldige i overtrædelse af protokollens artikel 15, stk. 1, litra a-c, herunder sikre at udlevering ikke kan afslås alene med den begrundelse, at der er tale om en politisk lovovertrædelse.
Der er tale om en række nærmere angivne overtrædelser rettet mod kulturværdier under forhøjet beskyttelse samt ved omfattende ødelæggelse og tilegnelse af kulturværdier, som er beskyttet af selve konventionen og 2. protokol.
2.2.3. Arbejdsgruppens overvejelser Det har af den nævnte tværministerielle arbejdsgruppe været vurderet, hvorvidt opfyldelse af konventionens 2. protokols krav om udlevering ved overtrædelser rettet mod kulturværdier (artikel 15) kunne ske inden for rammerne af gældende dansk ret.
Efter artikel 20, stk. 1, i konventionens 2. protokol må ingen af de overtrædelser, der er anført i artikel 15, stk. 1, litra a-c, med henblik på udlevering, betragtes som politiske overtrædelser, som overtrædelser i forbindelse med politiske overtrædelser eller som overtrædelser inspireret af politiske motiver.
En anmodning om udlevering baseret på sådanne overtrædelser må derfor ikke afslås på det ene grundlag, at overtrædelsen vedrører en politisk overtrædelse, en overtrædelse i forbindelse med politiske overtrædelser eller en overtrædelse inspireret af politiske motiver.
 Hvis Danmark skal leve op til konventionens 2. protokols bestemmelse om, at udlevering ikke kan afslås med henvisning til, at der er tale om en politisk lovovertrædelse, er det arbejdsgruppens vurdering, at der skal foretages en ændring af udleveringsloven, hvor konventionens 2. protokol skal tilføjes oplistningen i udleveringslovens § 5, stk. 3.
 Arbejdsgruppen har på den baggrund anbefalet, at der gennemføres en sådan ændring af udleveringsloven med henblik på dansk tiltrædelse af konventionens 2. protokol.
2.2.4. Kulturministeriets overvejelser og den foreslåede ordning Kulturministeriet tilslutter sig arbejdsgruppens anbefaling om, at bestemmelsen i udleveringslovens § 5, stk. 3, udvides til at omfatte handlinger, der er omfattet af artikel 15, stk. 1, litra a-c, i konventionens 2. protokol.
 De nævnte bestemmelser i artikel 15, stk. 1, litra a-c, i konventionens 2. protokol opregner en række strafbare handlinger, herunder at den pågældende forsætligt gør kulturværdier under forhøjet beskyttelse til genstand for angreb, anvender kulturværdier under forhøjet beskyttelse eller deres umiddelbare omgivelser til støtte for militær aktion eller omfattende ødelæggelse eller tilegnelse af kulturværdier beskyttet i henhold til konventionen eller protokollen.
 Forslaget indebærer, at udlevering baseret på en overtrædelse af artikel 15, stk. 1, litra a-c, i konventionens 2. protokol ikke vil kunne afslås på det ene grundlag, at overtrædelsen vedrører en politisk overtrædelse, en overtrædelse i forbindelse med en politisk overtrædelse eller en overtrædelse inspireret af politiske motiver.
3. Økonomiske og administrative konsekvenser for det offentlige Lovforslaget vurderes ikke at have økonomiske eller administrative konsekvenser for det offentlige af betydning.
Dette vil imidlertid afhænge af omfanget af konkrete sager, som loven vil give anledning til.
 4. Økonomiske og administrative konsekvenser for erhvervslivet m.v.
 Lovforslaget vurderes ikke at have økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget vurderes ikke at have administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 29. september til den 27. oktober 2017 været sendt i høring hos følgende myndigheder og organisationer m.v.:
 Advokatrådet, Amnesty International, Arkitektforeningen, Auktionslederforeningen, Blue Shield Danmark, Centralforeningen for Stampersonel (CS), Dansk Institut for Internationale Studier, Dansk Kunst og Antikvitetshandler Union, Retspolitisk Forening, Danske Advokater, Datatilsynet, Den Danske Antikvarboghandlerforening, Den Danske Dommerforening, Det Kriminalpræventive Råd, Direktoratet for Kriminalforsorgen, Dommerfuldmægtigforeningen, Domstolsstyrelsen, Forbrugerrådet, Foreningen af Fængselsinspektører og Vicefængselsinspektører, Foreningen af Offentlige Anklagere, Foreningen af Statsadvokater, Forsvarets Auditørkorps, Fængselsforbundet, HK Landsklubben Danmarks Domstole, HK Landsklubben Kriminalforsorgen, Hovedforeningen for Personel af Reserven i Danmark (HPRD), Hovedorganisationen af Officerer i Danmark (HOD), Hærens Konstabel- og Korporalforening (HKKF), ICOM Danmark, Institut for Menneskerettigheder, InterForce, Justitia, Kriminalforsorgsforeningen, Kulturværdiudvalget, Landsforeningen af Forsvarsadvokater, Landsforeningen KRIM, Organisationen Danske Museer, Politidirektørforeningen, Politiforbundet, Procesbevillingsnævnet, Rigsadvokaten, Rigsombudsmanden i Grønland, Rigsombudsmanden på Færøerne, Rigspolitiet, UNESCOs Nationalkommission, Vestre Landsret, Værnsfælles Forsvarskommando, Østre Landsret og samtlige byretter.
9. Sammenfattende skema Bemærkninger til lovforslagets enkelte bestemmelser Til § 1 I lovforslagets § 1 foreslås det, at den som forsætligt i strid med konventionens 2. protokol foretager handlinger nævnt i nr. 1-5, kan straffes med bøde eller fængsel indtil 12 år, for så vidt forholdet ikke falder under den militære straffelov.
 Der er ved den sproglige udformning af bestemmelsen lagt vægt på at anvende en så tekstnær ordlyd i forhold til protokolteksten, herunder de anvendte begreber i artikel 15. Der henvises til lovforslagets bilag 1, hvor konventionens 2. protokol er gengivet i originaltekst og dansk oversættelse.
Den militære straffelovs § 36, stk. 2, vil i en del tilfælde finde anvendelse på overtrædelser, som er omfattet af konventionens 2. protokol.
Nogle overtrædelser af konventionens 2. protokol falder ikke ind under begreberne krigsmiddel eller fremgangsmåde i den militære straffelovs § 36, stk. 2, men omfattes af den militære straffelovs § 37 om plyndring eller § 27 om pligtforsømmelser.
 Er forholdet omfattet af den militære straffelov, finder den foreslåede § 1 ikke anvendelse.
Kravet om, at handlingerne skal være i strid med konventionens 2. protokol, indebærer, at handlingerne bl.a. skal være omfattet af protokollens tidsmæssige og geografiske anvendelsesområde, det vil sige under en væbnet konflikt eller besættelse.
Afgrænsningen  er nærmere beskrevet i protokollens artikel 3 og artikel 22 samt konventionens artikel 18. Ødelæggelser, som sker af bydende militær nødvendighed, er ikke omfattet, jf. artikel 6 i konventionens 2. protokol.
 Den foreslåede bestemmelse har eksterritorial virkning og kan således anvendes også på handlinger foretaget i udlandet, forudsat at konventionens 2. protokol finder anvendelse på forholdet, jf. herom ovenfor.
 For at gennemføre en straffesag i Danmark om overtrædelse af den foreslåede bestemmelse skal der herudover være dansk straffemyndighed.
 Der vil være dansk straffemyndighed for handlinger, som foretages i den danske stat mv., jf. straffelovens § 6, herunder når forsøg- eller medvirkenshandlinger eller en del af lovovertrædelsen er begået i den danske stat, jf. straffelovens § 9, stk. 3 og 4.
 Der vil endvidere være dansk straffemyndighed for handlinger, som foretages inden for fremmed myndighedsområde af en person, der på tidspunktet for sigtelsen har dansk indfødsret, er bosat i den danske stat eller har lignende fast ophold her i landet, hvis handlingen også er strafbar efter lovgivningen på gerningsstedet (dobbelt strafbarhed), jf. straffelovens § 7, stk. 1, nr. 1.
 Der vil endvidere være dansk straffemyndighed for handlinger, som foretages uden for den danske stat, når handlinger af den pågældende art er omfattet af Statutten for Den Internationale Straffedomstol, hvis handlingen er foretaget af en person, der på tidspunktet for sigtelsen har dansk indfødsret, er bosat i den danske stat eller har lignende fast ophold her i landet eller befinder sig her i landet, jf. straffelovens § 8 a.
Endelig følger det af straffelovens § 8, nr. 5, at når konventionens 2. protokol er trådt i kraft for Danmark, vil der være dansk straffemyndighed, når Danmark ifølge protokollen er forpligtet til at have straffemyndighed.
Der vil som følge heraf som udgangspunkt være dansk straffemyndighed for handlinger omfattet af de foreslåede § 1, nr. 1-3 (svarende til protokollens artikel 15, stk. 1, litra a-c), når den pågældende på tidspunktet for sigtelsen befinder sig her i landet, jf. protokollens artikel 16, stk. 1, litra c.
Det følger dog af protokollens artikel 16, stk. 2, litra b, at der ikke i kraft af straffelovens § 8, nr. 5, jf. protokollens artikel 16, vil være dansk straffemyndighed i forhold til medlemmer af de væbnede styrker og statsborgere i en stat, som ikke har tiltrådt protokollen, bortset fra de statsbogere, der gør tjeneste i de væbnede styrker i en stat, der har tiltrådt protokollen, og bortset fra tilfælde, hvor en stat, som ikke har tiltrådt protokollen, i overensstemmelse med protokollens artikel 3, stk. 2, har accepteret at anvende dens bestemmelser.
Den foreslåede bestemmelse fastsætter en strafferamme på bøde eller fængsel indtil 12 år for de nævnte overtrædelser.
Ved strafudmåling kan der bl.a. lægges vægt på overtrædelsens karakter og omfang samt kulturværdiernes betydning, herunder nationalt og internationalt.
Begrebet »kulturværdier« forstås i overensstemmelse med konventionens definition, herunder flytbare og ikke-flytbare værdier af stor betydning for alle folkeslags kulturarv såsom mindesmærker, kirkelige eller verdslige, arkitektoniske, kunstneriske, historiske eller arkæologiske steder, kunstværker, manuskripter, bøger og andre genstande af kunstnerisk, historisk eller arkæologisk interesse, såvel som videnskabelige samlinger og vigtige samlinger af bøger eller arkiver eller af reproduktioner af ovenfor beskrevne genstande.
Der henvises i øvrigt til lovforslagets almindelige bemærkninger pkt. 1 og 2.1.1.
 Betegnelsen »væbnet konflikt« skal forstås i overensstemmelse med den humanitære folkeret, jf. lovforslagets almindelige bemærkninger herom i pkt. 1.
Forsætskravet omfatter bl.a. de faktiske omstændigheder, der begrunder, at der er tale om kulturværdier i konventionens 2. protokols forstand, hvorimod kendskab til protokollen og dens regler ikke som sådan er omfattet af forsætskravet.
Dog omfatter forsætskravet ved overtrædelse af de foreslåede § 1, nr. 1 og 2, også, at kulturværdierne er placeret under forhøjet beskyttelse i medfør af konventionens 2. protokol.
Forsætskravet vedrørende forhøjet beskyttelse må i almindelighed anses for opfyldt, når gerningsmanden har forsæt med hensyn til, at de pågældende kulturværdier er tillagt en særlig, forhøjet beskyttelse i forhold til den beskyttelse, kulturværdier ellers har i væbnede konflikter.
Det vil således ikke være et krav, at gerningsmanden har forsæt med hensyn til den specifikke beslutning om forhøjet beskyttelse truffet af UNESCO i henhold til protokollens regler.
Det foreslås i nr. 1, at det at gøre kulturværdier under forhøjet beskyttelse til genstand for angreb, er strafbart.
Kulturværdierne skal være tildelt forhøjet beskyttelse efter konventionens 2. protokol.
Begrebet »angreb« skal forstås i overensstemmelse med den humanitære folkeret.
Angreb er i artikel 49, stk. 1, i tillægsprotokol I til Genèvekonventionerne beskrevet som en voldelig handling rettet mod modstanderen, hvad enten den er offensiv eller defensiv.
 Strafbarhed ifølge denne bestemmelse afhænger ikke af, om der reelt er forvoldt skade på kulturværdier.
Det foreslås i nr. 2, at det at anvende kulturværdier under forhøjet beskyttelse eller deres umiddelbare omgivelser til støtte for militær aktion, er strafbart.
Kulturværdierne skal være tildelt forhøjet beskyttelse efter konventionens 2. protokol.
 Med »anvendelse« menes at gøre brug af kulturværdier eller deres umiddelbare omgivelser til formål, som vil kunne føre til, at kulturværdien udsættes for beskadigelse eller ødelæggelse, eller bliver til et lovligt militært mål, som modparten efter omstændighederne berettiget kan angribe i overensstemmelse med konventionens 2. protokol, artikel 13.
 Begreberne »militær aktion« og »militært mål« er nærmere beskrevet i tillægsprotokol I, artiklerne 52, til Genèvekonventionerne.
 Strafbarhed ifølge denne bestemmelse afhænger ikke af, om der reelt er forvoldt skade på kulturværdier.
 Det foreslås i nr. 3, at det at foretage omfattende ødelæggelse eller tilegnelse af kulturværdier beskyttet i henhold til konventionen og dennes 2. protokol, er strafbart.
Der skal være tale om omfattende ødelæggelse eller tilegnelse af kulturværdier, som er omfattet af den almindelige beskyttelse efter konventionens artikel 4, særlig beskyttelse efter konventionens artikel 8 eller forhøjet beskyttelse efter konventionens 2. protokol.
Det er ikke en forudsætning for beskyttelsen, at kulturværdierne er tildelt forhøjet beskyttelse efter konventionens 2. protokol.
 Med »omfattende« menes f.eks., at der er sket uoprettelig skade, og at værdier af stor betydning er gået tabt, eller at værdier i stort omfang er bortkommet.
 Det foreslås i nr. 4, at det at gøre kulturværdier beskyttet i henhold til konventionen og dennes 2. protokol til genstand for angreb, er strafbart.
Der skal være tale om angreb på kulturværdier, som er omfattet af den almindelige beskyttelse efter konventionens artikel 4, særlig beskyttelse efter konventionens artikel 8 eller forhøjet beskyttelse efter konventionens 2. protokol.
Det er ikke en forudsætning for beskyttelsen, at kulturværdierne er tildelt forhøjet beskyttelse efter konventionens 2. protokol, som er en forudsætning efter nr. 1 Begrebet »angreb« skal forstås i overensstemmelse med den humanitære folkeret, jf. nr. 1.
 Strafbarhed ifølge denne bestemmelse afhænger ikke af, om der reelt er forvoldt skade på kulturværdier.
 Det foreslås i nr. 5, at det at foretage tyveri, plyndring eller uretmæssig anvendelse af eller hærværk mod kulturværdier beskyttet i henhold til konventionen, er strafbart.
 Bestemmelsen omfatter alle kulturværdier, som er omfattet af den almindelige beskyttelse efter konventionens artikel 4.
 Begrebet »tyveri« skal forstås som borttagelse af en fremmed rørlig ting uden besidderens samtykke for at skaffe sig eller andre uberettiget vinding ved dens tilegnelse, hvilket er i overenstemmelse med  straffelovens § 276.
 Begrebet »plyndring« skal forstås som forsætlig udnyttelse af krigsfrygten eller frygten for de styrker, som den pågældende tilhører, for derigennem at skaffe sig eller andre uberettiget vinding at fratage eller aftvinge nogen en fremmed rørlig ting, at bringe en stjålen ting i sikkerhed eller at tvinge nogen til en handling eller undladelse, der medfører formuetab for den overfaldne eller nogen, for hvem denne handler, hvilket er i overenstemmelse med  militær straffelov § 37.
Begrebet »uretmæssig anvendelse« kan omfatte underslæb, uretmæssig tilegnelse, omsætning og udførelse af kulturværdier.
Dette skal ses i sammenhæng med, at der i de seneste årtiers væbnede konflikter er eksempler på omfattende plyndring og tyveri af kulturværdier, hvor der efterfølgende er sket ulovlig udførelse og videresalg af kulturværdier, hvorved de kommer til at fungere som indkomstkilde for terrorgrupper og militser.
 Begrebet »hærværk« skal forstås som ødelæggelse, beskadigelse eller bortskaffelse af ting, der tilhører en anden, hvilket er i overenstemmelse med  straffelovens § 291.
 Som anført i de almindelige bemærkninger, pkt. 1 og 2.1.1, udgør 2. protokol en del af det samlede regelkompleks vedrørende humanitær folkeret, som derfor  i givet fald  kan tjene som evt. yderligere fortolkningsbidrag til lovforslagets § 1.
Til § 2 Til nr. 1 og 2 For så vidt angår de foreslåede ændringer af den gældende § 5, stk. 3, nr. 6 og 7, er der alene tale om redaktionelle ændringer. Ændringerne sker som konsekvens af indsættelsen af § 5, stk. 3, nr. 8, jf. lovforslagets § 2, nr. 3.
Til nr. 3 Efter udleveringslovens § 5, stk. 3, finder forbuddet mod udlevering for politiske lovovertrædelse ikke anvendelse, når handlingen er omfattet af de internationale konventioner, som er opregnet i bestemmelsen.
Det foreslås, at der indsættes et nyt nr. 8, der udvider denne undtagelsesbestemmelse til også at omfatte handlinger omfattet af artikel 15, stk. 1, litra a-c, i konventionens 2. protokol vedrørende beskyttelse af kulturværdier i tilfælde af væbnet konflikt.
De nævnte bestemmelser i konventionens 2. protokol opregner en række kriminelle handlinger, herunder at en person forsætligt gør kulturværdier under forhøjet beskyttelse til genstand for angreb, anvender kulturværdier under forhøjet beskyttelse eller deres umiddelbare omgivelser til støtte for militær aktion eller omfattende ødelæggelse eller tilegnelse af kulturværdier beskyttet i henhold til konventionen eller protokollen.
 En anmodning om udlevering baseret på sådanne overtrædelser vil herefter ikke kunne afslås på det ene grundlag, at overtrædelsen vedrører en politisk overtrædelse.
 Der tilsigtes ikke i øvrigt ændringer i anvendelsesområdet for udleveringslovens § 5, stk. 3. Der henvises til lovforslagets almindelige bemærkninger pkt. 2.2.
Til § 3 Det foreslås, at kulturministeren fastsætter tidspunktet for lovens ikrafttræden.
 Det er hensigten, at loven skal træde i kraft samtidig med, at 2. protokol til konventionen om beskyttelse af kulturværdier i tilfælde af væbnet konflikt træder i kraft for Danmark, dvs. 3 måneder efter Danmarks ratifikation af protokollen, jf. protokollens artikel 43, stk. 2.
Til § 4 Bestemmelsen vedrører lovens territoriale gyldighed.
 Det foreslås, at loven ikke skal gælde for Færøerne og Grønland, men at §  2 ved kongelig anordning kan sættes i kraft for Grønland.
 Både Færøerne og Grønland har overtaget kulturområdet, hvorfor det foreslås, at lovens § 1 ikke skal kunne sættes i kraft for Færøerne og Grønland.
Ligeledes har Færøerne overtaget strafferetsområdet og dermed også området udlevering, som udleveringsloven henhører under.
Det foreslås derfor, at lovens § 2 ikke skal kunne sættes i kraft for Færøerne.
Grønland har ikke overtaget strafferetsområdet og dermed området udlevering, som udleveringsloven som nævnt ovenfor henhører under.
Det foreslås derfor, at lovens § 2 kan sættes i kraft for Grønland ved kongelig anordning med de ændringer, som de grønlandske forhold tilsiger.
 Danmarks ratifikation af konventionen og dennes 1. protokol i 2003 omfatter også Grønland og Færøerne.
