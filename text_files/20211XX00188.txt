Skriftlig fremsættelse (11. november 2021) Ministeren for fødevarer, landbrug og fiskeri (Rasmus Prehn):
 Herved tillader jeg mig for Folketinget at fremsætte:
Forslag til lov om ændring af lov om aflivning af og midlertidigt forbud mod hold af mink (Forlængelse af det midlertidige forbud mod hold af mink) (Lovforslag nr.
L 81) Lovforslaget har til formål at forlænge det midlertidige forbud mod hold af mink til den 31. december 2022 for at hindre risiko for udbredelse af COVID-19 i mink og mellem mink og mennesker af hensyn til folkesundheden.
 Ved vedtagelse af Lov om aflivning af og midlertidigt forbud mod hold af mink blev hold af mink forbudt frem til og med 31. december 2021.
 Statens Serum Institut vurderede i sin opdaterede risikovurdering af 14. juni 2021 Sundhedsfaglig vurdering af risiko for den humane sundhed ved evt. genoptagelse af hold af mink efter 2021, at hold af mink i Danmark efter 2021 kan medføre en sundhedsrisiko for mennesker af ukendt størrelse.
 Det fremgår herudover af Statens Serum Instituts risikovurdering, at denne usikkerhed alt andet lige mindskes over tid og må forventes at være særligt udtalt på kort sigt, indtil Danmark og resten af verden har opnået en større vaccinationsdækning samt erfaring omkring varighed af immunitet efter vaccination, effekt af vaccination over for nye virusvarianter og evt. behov for revaccination.
 Endeligt vurderer Statens Serum Institut, at det er relevant at opnå større erfaring med sæsonvariationen hen over endnu et efterår og vinter i en delvist vaccineret befolkning, og at det derfor også må forventes, at der i løbet af 2022 generelt vil være et bedre vidensgrundlag for risikovurderingen end på nuværende tidspunkt.
 Statens Serum Institut har på et møde den 28. september 2021 givet Folketingets partier en mundtlig opdatering af Risikovurderingen af 14. juni 2021. Statens Serum Institut har forud for mødet oplyst, at det er Statens Serum Instituts vurdering, at konklusionerne i risikovurderingen Sundhedsfaglig vurdering af risiko for den humane sundhed ved en evt. genoptagelse af minkhold efter 2021 fortsat er gældende.
Økonomisk kompensation Det fremgår af den politiske aftale om erstatning mv. til minkavlerne og følgeerhverv berørt af COVID-19 af 15. januar 2021, at det skal være muligt for de avlere, der ønsker at blive i minkavlererhvervet, at lægge deres produktion i dvale til og med 31. december 2021, og at disse avlere skal modtage kompensation for deres faste omkostninger inkl. uundgåelige driftsomkostninger til vedligehold og service af produktionsfaciliteter i dvaleperioden, ligesom de vil modtage en driftstabserstatning for avlsdyr, såfremt denne ikke er ydet som del af erstatningen i forbindelse med aflivning.
 Der lægges op til en forlængelse af ordningen med udbetaling af dvalekompensation, og ministeren for fødevarer, landbrug og fiskeri har derfor indkaldt aftalepartierne til drøftelse af en forlængelse af ordningen.
Minkavlere, som vælger dvalemodellen, har mulighed for senere at vælge at nedlukke produktionen permanent og i stedet modtage erstatning for permanent nedlukning af minkvirksomheden.
Der lægges op til, at avlerne vil få mulighed for senest den 31. december 2023 at vælge om og i stedet modtage nedlukningserstatning.
Der skal ske en modregning af allerede udbetalt dvalekompensation, hvis avleren senere vælger nedlukningserstatning.
Økonomiske konsekvenser og implementeringskonsekvenser for det offentlige I forbindelse med den politiske aftale om erstatning m.v. til minkavlerne og følgeerhverv berørt af COVID-19 er der afsat 60 mio. kr. til dvalekompensation i 2021. En forlængelse af ordningen med udbetaling af dvalekompensation i 2022 forventes at betyde en tilsvarende udgift på ca. 60 mio. kr. i 2022, som dog ligger inden for den samlede økonomi på ca. 19 mia. kr. i den politiske aftale.
 Det foreslås med lovforslaget, at loven træder i kraft den 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
