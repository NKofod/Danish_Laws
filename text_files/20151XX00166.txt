Skriftlig fremsættelse (20. november 2015) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om afgift af kvælstofoxider og forskellige andre love (Nedsættelse af NOx-afgiften, tilretning og senere ophævelse af bundfradraget i NOx-afgiftsloven, indførelse af forbrugsregistrering for afgifterne på affaldsvarme og ændring af visse miljø- og energiafgifter) (Lovforslag nr.
L 70) Lovforslaget har til formål at udmønte en del af finanslovsaftalen for 2016 mellem regeringen (V), Dansk Folkeparti, Liberal Alliance og Det Konservative Folkeparti.
Det foreslås, at NOx-afgiften nedsættes som aftalt til 5,0 kr. pr. kg udledt NOx fra den 1. juli 2016. Det vil forbedre danske virksomheders konkurrenceevne og fastholde danske arbejdspladser.
Det foreslås desuden, at bundfradraget for særligt store udledere samtidig ophæves.
En nedsættelse af NOx-afgiften og samtidig ophævelse af bundfradraget indebærer imidlertid lempelser for alle virksomheder og husholdninger.
Det er fortsat regeringens mål at afskaffe NOx-afgiften.
 Forslaget skønnes at medføre et umiddelbart mindreprovenu på ca. 360 mio. kr. i 2016 og ca. 700 mio. kr. i 2017. Mindreprovenuet efter tilbageløb og adfærd skønnes at udgøre ca. 380 mio. kr. i 2017. Ud af den umiddelbare lempelse på ca. 700 mio. kr. i 2017 skønnes erhvervslivet at opnå en umiddelbar lempelse på ca. 380 mio. kr., mens husholdningerne skønnes at få en umiddelbar lempelse på ca. 320 mio. kr.
Indtil NOx-afgiften nedsættes og bundfradraget ophæves, foreslås det at tilpasse bundfradraget i NOx-afgiften.
Europa-Kommissionen har godkendt bundfradraget i NOx-afgiften som lovlig statsstøtte under forudsætning af, at der altid som minimum betales 20 pct. i NOx-afgift.
Danmark er over for Europa-Kommissionen forpligtet til at sikre, at loven lever op til betingelserne i statsstøttegodkendelsen.
På den baggrund foreslås det, at der skabes hjemmel i loven til at sikre, at der altid som minimum betales 20 pct. i NOx-afgift, dvs. 20 pct. af afgiften uden bundfradrag.
Det foreslås herudover, at der indføres mulighed for, at virksomheder med et stort varmeforbrug kan forbrugsregistreres for afgifterne på affaldsvarme på samme vilkår, som er gældende i forhold til forbrugsregistrering for eksempelvis kulbaseret varme.
Forslaget indebærer en likviditetsmæssig fordel for de berørte virksomheder, herunder for større gartnerivirksomheder.
 Der foreslås endvidere foretaget tekniske justeringer i en række afgiftslove.
 Den del af lovforslaget, der vedrører nedsættelse af NOx-afgiften og ophævelse af bundfradraget, er samtidig med fremsættelsen sendt i høring med forkortet frist til den 27. november 2015. Da lovforslaget er en del af aftalen om finansloven for 2016, der er indgået den 19. november 2015, har det beklageligvis ikke været muligt at sende lovforslaget i høring inden fremsættelsen.
 Lovforslaget ønskes færdigbehandlet inden jul med henblik på ikrafttræden den 1. januar 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
