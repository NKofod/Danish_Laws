Nr BTL 140 Betænkning over Forslag til lov om tilsyn med firmapensionskasser   

 Nr L 140 1988-89, 1. samling Afgivet af Erhvervsudvalget Afgivet: 19890427 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Udvalget har endvidere modtaget skriftlig henvendelse fra Foreningen af  

 Firma-Pensionskasser.
 Der er af industriministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af industriministeren stillede ændringsforslag.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med de  

 af mindretallet og de af industriministeren under nr. 1, 7, 8 og 9 stillede  

 ændringsforslag.
 Mindretallet lægger vægt på at øge de institutionelle investorers  

 muligheder for at medvirke ved finansieringen af den ønskelige  

 strukturtilpasning i erhvervslivet.
 Mindretallet kan ikke stemme for de af industriministeren under nr. 2, 3  

 og 4 stillede ændringsforslag ud fra den betragtning, at de midler, der er  

 opsparet til pensionsformål, også bør bruges til pensionsformål.
Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med de af industriministeren  

 stillede ændringsforslag.
Mindretallet bemærker dog, at mindretallet finder  

 de mange beføjelser til Finanstilsynet unødvendige.
Finanstilsynet skal efter  

 mindretallets opfattelse nedlægges hurtigst muligt, og afgørelseskompetencen  

 skal overlades til de enkelte selskaber og deres generalforsamlinger.
 At afvikle Finanstilsynet vil være et ægte skridt i retning af  

 afbureaukratisering og øget frihed til dansk erhvervsliv.
Ændringsforslag Af industriministeren, tiltrådt af udvalget:
Til § 1 1) Stk. 2 affattes således:
»Stk. 2. Stk. 1 gælder dog ikke for løfter om pension 1) afgivet af staten, en kommune eller et kommunalt fællesskab, 2) afgivet over for direktører eller disses efterladte, 3) reguleret i henhold til særlig lov eller 4) afgivet af kommunale foreninger, for hvis forpligtelser kommuner hæfter  

 fuldt ud.« Til § 12 Af industriministeren, tiltrådt af et flertal (udvalget med  

 undtagelse af S og SF):
 2) Nr. 6 udgår.
 Nr. 7 bliver herefter nr. 6.
Til § 21 3) I nr. 3 indsættes efter »indhold«: »og«, og  

nr. 4 udgår.
 4) I nr. 5, der bliver nr. 4, ændres »§ 12, nr. 7« til:  

 »§ 12, nr. 6«.
 Af et mindretal (S og SF):
Til § 46 5) I stk. 1 ændres »75 pct.« til: »60  

 pct.« 6) Efter stk. 2 indsættes som nyt stykke:
»Stk. 3. Midler svarende til højst 3 pct. af pensionshensættelserne  

 kan være anbragt i aktiviteter vedrørende efterforskning og udvinding i den  

 danske undergrund samt til forskning og udvikling.« Af industriministeren, tiltrådt af udvalget:
Til § 73 7) Stk. 1 affattes således:
»Loven træder i kraft dagen efter bekendtgørelsen i Lovtidende.« 8) Efter stk. 2 indsættes som nye stykker:
»Stk. 3. Bestemmelserne i kapitel 5, Årsregnskab m.v., anvendes på  

 regnskabsår, der påbegyndes 1. januar 1989 og senere.
For regnskabsår, der  

 påbegyndes før dette tidspunkt, anvendes de hidtil gældende regler om  

 regnskabsaflæggelse.
Stk. 4. Henvisninger til § 14 i lov om tilsyn med pensionskasser i  

 båndlæggelsespåtegninger og i registreringer i Værdipapircentralen skal med  

 virkning fra lovens ikrafttræden forstås som henvisninger til § 49 i lov om  

 tilsyn med firmapensionskasser.« Stk. 3 bliver herefter stk. 5.
Til § 74 9) 3. pkt. udgår, og i stedet indsættes:
»En pensionskasse skal først opfylde denne lovs bestemmelser om  

 pensionsregulativ samt det økonomiske og tekniske grundlag, når  

 pensionskassen opnår koncession.
Indtil pensionskassen opnår koncession,  

 finder bestemmelserne i lovbekendtgørelse nr. 4 af 12. januar 1984 vedrørende  

 pensionskassens vedtægter anvendelse på pensionskassen.« Bemærkninger Til nr. 1 Den i nr. 1 foreslåede ændring tilsigter, at løfter om pension afgivet af  

 kommunale fællesskaber, jf. § 60 i lov om kommunernes styrelse, undtages fra  

 kravet om afdækning i forsikringsselskaber eller pensionskasser på samme måde  

 som løfter afgivet af staten eller kommuner.
Den foreslåede ændring, hvorved der tilføjes et nr. 4, indebærer, at  

 foreninger, hvis medlemmer er kommuner (amtskommuner), undtages fra kravet om  

 afdækning af pensionsløfter i forsikringsselskaber eller pensionskasser,  

 forudsat at kommuner (amtskommuner) ifølge foreningernes vedtægter hæfter  

 fuldt ud for foreningernes forpligtelser.
Baggrunden herfor er, at de  

 pågældende kommunale foreninger i vid udstrækning varetager opgaver, som  

 ellers ville være varetaget af den enkelte kommune (amtskommune).  

 Bestemmelsen får således betydning for Amtsrådsforeningen i Danmark,  

 Kommunernes Landsforening og Foreningen af Kommuner i Københavns Amt.
Skulle  

 foreningerne blive nedlagt, vil pensionerne derimod skulle afdækkes på  

 sædvanlig vis.
Til nr. 2-4 Regeringen har besluttet en nærmere undersøgelse af problemerne i  

 forbindelse med en begrænsning af adgangen til kontant udbetaling af  

 genkøbsværdi eller udtrædelsesgodtgørelse.
Det foreslås derfor, at  

 lovforslagets bestemmelse herom udgår, således at spørgsmålet kan blive  

 drøftet i det udvalg, som industriministeren vil nedsætte vedrørende  

 pensionsoverførsler.
I udvalget vil være repræsentanter for myndigheder og  

 organisationer, herunder arbejdsmarkedets parter.
Til nr. 5 For at imødekomme behovet for en stigende risikovillig kapitaltilførsel  

 til erhvervslivet foreslås grænsen for pensionskassernes direkte  

 investeringer i erhvervslivet hævet fra de nuværende 25 pct. til 40 pct. af  

 pensionshensættelserne.
Til nr. 6 Med henblik på at fremme erhvervslivets forsknings- og udviklingsindsats  

 foreslås det, at pensionskasserne får adgang til at deltage i finansieringen  

 heraf med op til 3 pct. af pensionshensættelserne.
Til nr. 7 Den foreslåede ændring indebærer, at lovforslagets ikrafttræden  

 fremskyndes til dagen efter lovens bekendtgørelse i Lovtidende.
Dette svarer  

 til ikrafttrædelsestidspunktet for det samtidig fremsatte forslag til lov om  

 ændring af lov om forsikringsvirksomhed (L 139). For eksisterende  

 firmapensionskasser indebærer ændringen, at bestemmelserne om  

 virksomhedsområde, placeringsregler og båndlæggelse samt opløsning finder  

 anvendelse allerede dagen efter bekendtgørelsen i Lovtidende.
De  

 bestemmelser, som vedrører pensionskassens vedtægter og pensionsregulativ  

 samt økonomiske og tekniske grundlag, finder dog fortsat først anvendelse på  

 en pensionskasse, når Finanstilsynet har meddelt pensionskassen koncession  

 efter lovforslagets regler, jf. den under nr. 9 foreslåede ændring.
Til nr. 8 Som følge af ændringen af ikrafttrædelsestidspunktet i nr. 7 foreslås et  

 nyt stk. 3 i lighed med bestemmelserne i L 139, hvorefter de nye  

 regnskabsregler finder anvendelse på regnskabsår, der påbegyndes 1. januar  

 1989 og senere.
 Bestemmelsen i det foreslåede stk. 4 er affødt af det forhold, at  

 håndpantsætning af værdipapirer, depoter og fondsaktiver er konstitueret ved  

 en påtegning eller registrering, der henviser til lovens § 14. Efter  

 lovforslaget vil den tilsvarende bestemmelse blive lovens § 49. Bestemmelsen  

 sikrer, at lovhenvisningerne er korrekte, også inden de enkelte påtegninger  

 og registreringer er ændret i overensstemmelse med lovforslaget.
Til nr. 9 Den foreslåede ændring er en konsekvens af den under nr. 7 foreslåede  

 ændring.
