Bekendtgørelse om forvaltning af vejinfrastrukturens sikkerhed1) I medfør af § 109 i lov om offentlige veje, jf. lovbekendtgørelse nr. 893 af 9. september 2009, og § 95, stk. 1 og 3, i færdselsloven, jf. lovbekendtgørelse nr. 984 af 5. oktober 2009, fastsættes efter bemyndigelse:
Bekendtgørelsens anvendelsesområde § 1. Bekendtgørelsen gælder for det transeuropæiske vejnet i Danmark, jf. dog stk. 3.
Stk. 2. Det transeuropæiske vejnet er defineret i beslutning nr. 1692/96/EF af 23. juli 1996 om Fællesskabets retningslinjer for det transeuropæiske transportnet.
I Danmark består det transeuropæiske vejnet af vejene: E20, E39, E45, E47 og E55. I nettet indgår Storebæltsforbindelsen og Øresundsmotorvejen, der er en del af E20, samt en kommende Femernforbindelse, der er en del af E47. Vejdirektoratet er vejbestyrelse for størstedelen af vejene i nettet, Sund og Bælt ejer Storebæltsforbindelsen og Øresundsmotorvejen vest for stationeringen 70.412, mens Øresundsbrokonsortiet ejer strækningen øst for denne stationering (dvs. Øresundstunnelen og vejstrækningen over Peberholm til landegrænsen mod Sverige). Veje, der bestyres af Vejdirektoratet, benævnes hovedlandeveje.
 Stk. 3. Bekendtgørelsen gælder ikke for tunneler omfattet af bekendtgørelsen om minimumssikkerhedskrav for tunneler i det transeuropæiske vejnet.
Trafiksikkerhedsmæssige konsekvensanalyser i forbindelse med infrastrukturprojekter § 2. For hovedlandevejene skal Vejdirektoratet sikre, at der bliver udarbejdet trafiksikkerhedsmæssige konsekvensanalyser ved projektering og anlæg af en vej eller ved en væsentlig trafikal ændring af det eksisterende vejnet.
 Stk. 2. For den resterende del af det transeuropæiske vejnet (private veje) skal vejejeren sikre, at der bliver udarbejdet trafiksikkerhedsmæssige konsekvensanalyser ved projektering og anlæg af en vej eller ved en væsentlig trafikal ændring af det eksisterende vejnet.
 Stk. 3. Trafiksikkerhedsmæssige konsekvensanalyser efter stk. 1 og 2, skal udarbejdes i overensstemmelse med Vejdirektoratets forskrifter.
Trafiksikkerhedsrevisioner i forbindelse med infrastrukturprojekter § 3. For hovedlandevejene skal Vejdirektoratet sikre, at der bliver gennemført trafiksikkerhedsrevisioner ved projektering og anlæg af en vej eller ved en væsentlig trafikal ændring af det eksisterende vejnet.
Stk. 2. For den resterende del af det transeuropæiske vejnet (private veje) skal vejejeren sikre, at der bliver gennemført trafiksikkerhedsrevisioner ved projektering og anlæg af en vej eller ved væsentlige trafikale ændringer af det eksisterende vejnet Stk. 3. Trafiksikkerhedsrevisioner efter stk. 1 og 2, skal gennemføres i overensstemmelse med Vejdirektoratets forskrifter.
Rangordning og forvaltning af sikkerheden i det eksisterende vejnet § 4. For hovedlandevejene skal Vejdirektoratet sikre, at der bliver gennemført en rangordning af vejstrækninger med høj ulykkeskoncentration og en rangordning af vejnettets sikkerhed.
 Stk. 2. For den resterende del af det transeuropæiske vejnet (private veje) skal vejejeren sikre, at der bliver gennemført en rangordning af vejstrækninger med høj ulykkeskoncentration og en rangordning af vejnettets sikkerhed.
 Stk. 3. Rangordninger efter stk. 1 og 2, skal gennemføres i overensstemmelse med Vejdirektoratets forskrifter.
 § 5. Vejdirektoratet skal sikre, at lokaliteter på hovedlandevejene, som bør prioriteres højt på baggrund af resultaterne af rangordningerne efter § 4, bliver evalueret af et eksperthold.
 Stk. 2. For den resterende del af det transeuropæiske vejnet (private veje) skal vejejeren sikre, at lokaliteter, som bør prioriteres højt på baggrund af resultaterne af rangordningerne efter § 4, bliver evalueret af et eksperthold.
 Stk. 3. Evaluering efter stk. 1 og 2, skal gennemføres i overensstemmelse med Vejdirektoratets forskrifter.
 § 6. Hvis Vejdirektoratet vælger at iværksætte afhjælpende foranstaltninger på de hovedlandeveje, der er del af det transeuropæiske vejnet, målrettes indsatsen mod vejstrækninger omfattet af § 5, stk. 1.
 Stk. 2. Hvis vejejeren vælger at iværksætte afhjælpende foranstaltninger på private veje, der er del af det transeuropæiske vejnet, målrettes indsatsen mod vejstrækninger omfattet af § 5, stk. 2.
 Stk. 3. Ved en prioritering af vejstrækninger omfattet af stk. 1, eller stk. 2, skal der gives prioritet til de foranstaltninger, der er nævnt i bilag III, nr. 3, litra e), i direktiv 2008/96/EF af 19. november 2008. Der lægges vægt på de foranstaltninger, der viser det bedste benefit-cost-forhold.
 Afmærkning af vejarbejder mv.
 § 7. Afmærkning af vejarbejder på hovedlandevejene skal ske i overensstemmelse med bestemmelserne i bekendtgørelse om afmærkning af vejarbejder mv.
 Stk. 2. Afmærkning af vejarbejder på den resterende del af det transeuropæiske vejnet (private veje) skal vejejeren udføre i overensstemmelse med den i stk. 1 angivne bekendtgørelse.
 § 8. Vejdirektoratet skal offentliggøre lokaliteter på det transeuropæiske vejnet, hvor der er en høj ulykkeskoncentration.
 Stk. 2. Afmærkning af lokaliteter med en høj ulykkeskoncentration på hovedlandevejene skal ske i overensstemmelse med bestemmelserne i bekendtgørelse om vejafmærkning og bekendtgørelse om anvendelse af vejafmærkning.
 Stk. 3. Vejejeren skal udføre afmærkning af vejstrækninger med en høj ulykkeskoncentration på den resterende del af det transeuropæiske vejnet (private veje) i overensstemmelse med de i stk. 2 angivne bekendtgørelser.
Sikkerhedsinspektioner § 9. For hovedlandevejene skal Vejdirektoratet sikre, at der bliver gennemført trafiksikkerhedsinspektioner.
 Stk. 2. For den resterende del af det transeuropæiske vejnet (private veje) skal vejejeren sikre, at der bliver gennemført trafiksikkerhedsinspektioner.
 Stk. 3. Sikkerhedsinspektioner efter stk. 1 og 2, skal gennemføres i overensstemmelse med Vejdirektoratets forskrifter.
Beregning af de gennemsnitlige samfundsmæssige omkostninger ved ulykker § 10. Transportministeriet skal sikre beregning af de gennemsnitlige samfundsmæssige omkostninger ved en dødsulykke og de gennemsnitlige samfundsmæssige omkostninger ved en alvorlig ulykke.
 Stk. 2. Beregninger, jf. stk. 1, skal gennemføres i overensstemmelse med Transportministeriets forskrifter.
Forskrifter til gennemførelse af direktiv 2008/96/EF § 11. Vejdirektoratet sikrer, at der bliver udarbejdet forskrifter til gennemførelse af direktiv 2008/96/EF i det omfang, der ikke allerede er udarbejdet forskrifter.
 Stk. 2. Forskrifter, der bliver udarbejdet efter stk. 1, skal Vejdirektoratet meddele Kommissionen senest tre måneder, efter de er blevet vedtaget eller ændret.
Udnævnelse og uddannelse af trafiksikkerhedsrevisorer § 12. Vejdirektoratet udarbejder uddannelsesplaner for trafiksikkerhedsrevisorer.
Stk. 2. Vejdirektoratet sikrer, at trafiksikkerhedsrevisorerne modtager en grundlæggende uddannelse, der bliver afsluttet med tildeling af et kompetencebevis.
Vejdirektoratet sikrer, at uddannede trafiksikkerhedsrevisorer, som udfører opgaver i medfør af denne bekendtgørelse, følger regelmæssige opfriskningskurser.
 Stk. 3. Vejdirektoratet sikrer, at trafiksikkerhedsrevisorer, som udfører opgaver i medfør af denne bekendtgørelse, har relevant erfaring eller uddannelse i vejdesign, sikkerhedsrelateret vejteknik og ulykkesanalyse, inden de bliver udnævnt.
 Stk. 4. Revisorer må ikke på tidspunktet for revisionen deltage i udformningen eller driften af det pågældende infrastrukturprojekt, der skal revideres.
 Ikrafttræden mv.
 § 13. Bekendtgørelsen træder i kraft den 19. december 2010.
 Stk. 2. Vejdirektoratets forskrifter, jf. § 11, skal være udarbejdet senest den 19. december 2011.
 Stk. 3. Senest to år efter, at Vejdirektoratet har vedtaget forskrifter om trafiksikkerhedsrevisorer, jf. § 11, må trafiksikkerhedsrevisioner kun foretages af revisorer eller hold, der omfatter revisorer, som opfylder kravene i § 12, stk. 2 og 3.
Vejdirektoratet, den 8. september 2010 Per Jacobsen / Helga Theil Thomsen 1) Bekendtgørelsen gennemfører Europa-Parlamentets og Rådets direktiv 2008/96/EF af 19. november 2008 om forvaltning af vejinfratrukturens sikkerhed (EU-Tidende nr.
L 319, side 59). Direktivet er optaget som bilag til denne bekendtgørelse.
