 De offentlige arbejdsanvisningskontorer.
 I tilslutning til ANV.cirkl. nr. 69/69/AK.cirkl.nr. 26/69 af 7/3 1969, med  

 hvilket direktoratets cirkulære af 30/1 1969 vedrørende reglement for ledige  

 arbejdsløshedskassemedlemmers kontakt med de offentlige  

 arbejdsformidlingskontorer blev fremsendt, skal man til supplering og  

 belysning af de i cirkulæret indeholdte bestemmelser meddele følgende  

 retningslinier for den nærmere fremgangsmåde, idet det bemærkes, at der ikke  

 hermed tilsigtes et sæt af endelige eller udtømmende regler, da disse senere  

 vil kunne revideres bl.a. under hensyn til de erfaringer, der indvindes efter  

 nyordningens ikrafttræden den 1/4 1969.
 Tilmelding af ledighed.
 I princippet, jfr. herved reglementets § 1, skal ethvert medlem, der  

 bliver ledig, og som ønsker at oppebære understøttelse, straks ved  

 ledighedens indtræden rette personlig henvendelse til et offentligt  

 arbejdsformidlingskontor for at søge arbejde.
 Undtaget fra denne regel er medlemmer, der er ledige på grund af  

 vejrliget, og som efter aftale med arbejdsgiveren forbliver på arbejdspladsen  

 for at afvente opholdsvejr.
 Medlemmer, der arbejder på nedsat tid i et sådant omfang, at de vil være  

 berettiget til at oppebære understøttelse, vil, såfremt  

 arbejdstidsnedsættelsen omfatter hele dage, være forpligtet til at anmelde  

 ledigheden ved personligt fremmøde på et offentligt arbejdsformidlingskontor  

 straks ved arbejdstidsnedsættelsens iværksættelse og iøvrigt følge de  

 almindelige regler for personligt fremmøde, så længe der arbejdes på nedsat  

 tid, således at fremmøde normalt finder sted 1 gang ugentligt på dage, hvor  

 pågældende medlem ikke arbejder.
 Sker arbejdstidsnedsættelsen i form af nedskæring af den daglige  

 arbejdstid, vil kravet om personligt fremmøde kunne fraviges under  

 forudsætning af, enten at pågældende medlem straks giver vedkommende  

 arbejdsformidlingskontor underretning herom, eller at vedkommende tillidsmand  

 straks ved arbejdstidsnedsættelsens iværksættelse eller forud for denne giver  

 meddelelse herom til nærmeste arbejdsformidlingskontor (hoved- eller  

 afdelingskontor) bilagt fortegnelse (navn og adresse) over de medlemmer, der  

 er omfattet af arbejdstidsnedsættelsen, med oplysning om, hvilken  

 arbejdsløshedskasseafdeling hvert enkelt medlem tilhører.
 Vedrørende reglerne for personligt fremmøde for medlemmer, der er ledige  

 den 31/3 1969 eller bliver ledige i perioden fra 1/4 til 13/4 1969, henvises  

 til de i ANV.cirkl.nr. 76/69/AK.cirkl.nr. 29/69 af 12/3 1969 indeholdte  

 overgangsbestemmelser.
 Medlemmernes fremmøde i ledighedsperioden.
Et ledigmeldt medlem, til hvilket der ikke straks kan anvises arbejde, vil  

 ved fremmødet på arbejdsformidlingskontoret få meddelt oplysning om, på  

 hvilke dage og til hvilke tidspunkter fremmøde skal finde sted.
Der vil  

 normalt blive tale om 1 ugentligt fremmøde, men iøvrigt vil medlemmet være  

 forpligtet til at give møde på arbejdsformidlingskontoret, såfremt dette  

 finder det nødvendigt at indkalde medlemmet.
For visse kategorier af arbejdskraft og/eller på visse tidspunkter -  

 f.eks. i perioder med mangel på arbejdskraft - vil hyppigere fremmøde, f.eks.  

 dagligt fremmøde af anvisningsmæssige grunde kunne være påkrævet.
Bl.a. inden  

 for havnearbejder-området må en særlig ordning i forbindelse med de gældende  

 mønstringsbestemmelser skønnes at være hensigtsmæssig, men iøvrigt er det  

 forudsat, at sådanne ordninger fastsættes af hvert enkelt  

 arbejdsformidlingskontor afhængigt af de lokaleforhold, herunder  

 beskæftigelsen i området m.v.
 Under ganske særlige omstændigheder vil kontorerne have mulighed for at  

 fastsætte, at fremmøde skal finde sted med mere end 1 uges mellemrum,  

 eventuelt således, at der sker en kombination af personligt fremmøde og  

 telefonisk henvendelse på forud fastsattetidspunkter.
 Afmelding af ledighed.
 Ethvert arbejde, der overtages uden  forudgående anvisning, skal  

 principielt anmeldes til vedkommende arbejdsformidlingskontor uanset  

 arbejdets art og varighed, og uanset om arbejdet er lønnet eller ulønnet.  

 Idet formålet med medlemmernes kontakt med arbejdsformidlingskontorerne først  

 og fremmest vil være, at pågældende medlem søges (gen)placeret på  

 arbejdsmarkedet, er det af stor betydning, at kontorerne snarest muligt får  

 underretning om forhold, der bevirker, at pågældende medlem ikke længere kan  

 betragtes som arbejdssøgende, f.eks. som følge af overtagelse af arbejde,  

 ferie, sygdom etc.
 Selvom det i første række bør være vedkommende medlem, der giver kontoret  

 underretning om disse forhold, forudsættes det dog, at  

 arbejdsløshedskasseafdelingerne som led i samarbejdet med de offentlige  

 arbejdsformidlingskontorer lader tilgå kontorerne underretning om de her  

 nævnte forhold i tilfælde, hvor man kommer til kundskab om eller må formode,  

 at medlemmer ikke har givet underretning til arbejdsformidlingskontoret.
 Kontrollens praktiske tilrettelæggelse.
 Ved medlemmets første fremmøde udfærdiger arbejdsformidlingskontoret et  

 kontrolkort, der stemples på forsiden i den hertil indrettede rubrik samt i  

 rubrikken »kontrolstempel« ud for den ugedag, hvor fremmøde har  

 fundet sted.
Kan der ikke umiddelbart anvises medlemmet arbejde, fastsættes det,  

 hvornår medlemmet (dag og tidspunkt) næste gang skal give møde på kontoret,  

 og dette markeres på kontrolkortet.
I fald næste fremmøde først skal finde  

 sted i den følgende kontroluge, udfærdiges yderligere et kontrolkort for  

 denne.
 Dette kontrolkort stemples ligeledes på forsiden, og mødetidspunkt  

 markeres.
 De af kontorerne anvendte stempler indeholder oplysning om hovedkontorets  

 nummer, hovedkontorets eller afdelingskontorets navn og en datoangivelse.
Samtidig med kontrolkortene udleveres et afmeldingskort (AR 236), som  

 medlemmet anvender, såfremt han ikke længere er arbejdssøgende.
Endvidere  

 oprettes der ved medlemmets første henvendelse til kontoret et stamkort (AR  

 220), der opbevares på arbejdsformidlingskontoret og indgår i dettes kartotek  

 over arbejdssøgende.
Om fornødent oprettes bikort (AR 221) til stamkort (i  

 tilfælde, hvor medlemmet er arbejdssøgende inden for flere arbejdsområder).
En fuldstændig udfyldning af stamkort (og eventuelt bikort) vil af  

 tidsmæssige grunde kunne udskydes, således at udfyldning senere kan finde  

 sted på basis af modtagne ledighedserklæringer eller andet materiale.  

 Vedrørende markering på stamkortet skal man iøvrigt bemærke, at stamkortet  

 datostemples i kolonnen »indtegningsdatoer«, hvor fremtidige  

 mødedage også anføres.
På kortets side 3 »mødedage« stemples der på  

 fremmødedage samtidigt med stempling af medlemmets kontrolkort.
Med hensyn til fastsættelse af fremmødedatoer vil det, såfremt der er tale  

 om et ugentligt fremmøde, formentlig være hensigtsmæssigt at anvende et  

 system med endecifre i medlemsnumrene i analogi med den i overgangsperioden  

 30/3 - 12/4 1969 anvendte metode.
For kasser, der anvender månedskontrolkort,  

 indføres onsdag som fast mødedag, men kontorerne kan dog, såfremt der skønnes  

 at være behov herfor, fastsætte yderligere mødedage for medlemmer af disse  

 kasser.
 Med hensyn til medlemmernes udfyldning af kontrolkortene henvises til den  

 vejledning i brugen af det af arbejdsdirektoratet udarbejdende  

 blanketmateriale, der er udsendt som bilag til ANV.cirkl.nr.  

 38/69/AK.cirkl.nr. 10/69 af 7/2 1969. Arbejdsformidlingskontorerne har ikke i  

 denne forbindelse - d.v.s. i forbindelse med reglerne for  

 arbejdsløshedskassemedlemmers kontakt med kontorerne - til opgave at påse, at  

 medlemmerne har udfyldt den i kontrolkortet indeholdte erklæring på tro og  

 love om antal udførte arbejdstimer m.v. eller at kontrollere disse  

 oplysningers rigtighed, men alene - såfremt fremmøde finder sted på de  

 fastsatte mødedage, og arbejde ikke vil kunne anvises - at påføre  

 kontrolkortet (og stamkortet) stempel i de respektive rubrikker.
 Særlig markering på kontrolkortet finder sted i følgende tilfælde:
 1. Medlemmet får anvist arbejde.
 Kontrolkortet forsynes med datostempel ud for datoen for anvisningen, og  

 der påføres kortet et særligt stempel indeholdende bogstavet A i en cirkel  

 (med rød farve). Endvidere markerer kontoret datoen for arbejdets  

 påbegyndelse.
Såfremt anvisningen ikke resulterer i ansættelse, må medlemmet, ifald han  

 fortsat vil oppebære understøttelse, påny henvende sig til  

 arbejdsformidlingskontoret, der, såfremt kontoret skønner - eventuelt efter  

 at have kontaktet arbejdsgiveren - , at der ikke foreligger en  

 arbejdsvægringssituation, påfører kontrolkortet oplysning herom.
Skønner  

 kontoret derimod, at der foreligger arbejdsvægring uden fyldestgørende grund,  

 markeres dette på kontrolkortet, og der finder indberetning sted efter hidtil  

 gældende regler.
 2. Medlemmet møder ikke på fastsat dag og tid.
 Såfremt medlemmet ikke møder på fastsat fremmødedag, stempler kontoret ved  

 medlemmets senere fremmøde kontrolkortet ud for den faktiske fremmødedag.  

 Endvidere markeres det, at pågældende ikke gav fremmøde på den fastsatte dag.
 3. Medlemmet efterkommer ikke en indkaldelse fra kontoret.
 Ifald et medlem ikke efterkommer indkaldelse fra kontoret om at rette  

 henvendelse til dette, må kontoret straks give underretning herom til  

 vedkommende arbejdsløshedskasseafdeling, ligesom der eventuelt må ske  

 fornøden markering heraf på medlemmets kontrolkort.
 4. Ydelse af rejsehjælp.
 Ydelse af rejsehjælp markeres på kontrolkortet.
 P.D.V.
 E.B.
Inge Herluf fm.
