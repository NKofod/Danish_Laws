Skriftlig fremsættelse (27. februar  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om Den Statslige  

 Arbejdsløshedskasse.
(Lovforslag nr.
L 123).
 Lovforslaget har til formål at skabe grundlag for,  

 at der kan etableres en statslig, tværfaglig  

 arbejdsløshedskasse.
 Den Statslige Arbejdsløshedskasse skal forsikre  

 såvel lønmodtagere som selvstændige erhvervsdrivende, og  

 kassen skal være en tværfaglig kasse for lønmodtagere fra  

 alle fagområder og selvstændige erhvervsdrivende fra alle  

 erhvervsområder.
Den Statslige Arbejdsløshedskasse skal have pligt  

 til at forsikre enhver, som opfylder de sædvanlige krav for medlemskab  

 af en a-kasse.
De tilsluttede forsikringstagere vil få ret til dagpenge  

 og andre ydelser fra arbejdsløshedskassen på samme betingelser  

 som medlemmer af andre a-kasser.
Forsikringstagerne skal betale et  

 forsikringsbidrag, der svarer til det medlemsbidrag, der betales af medlemmer  

 af de øvrige arbejdsløshedskasser.
 Den Statslige Arbejdsløshedskasse oprettes som en  

 selvejende institution, som skal ledes af en bestyrelse udpeget af  

 beskæftigelsesministeren.
 Det foreslås videre, at Den Statslige  

 Arbejdsløshedskasse på sigt kan omdannes til en privat  

 medlemsforening som de øvrige arbejdsløshedskasser, der  

 anerkendes af beskæftigelsesministeren efter reglerne i lov om  

 arbejdsløshedsforsikring m.v.
 Det foreslås, at staten til etablering og drift af  

 arbejdsløshedskassen i de første år yder  

 arbejdsløshedskassen lån, der skal afdrages og forrentes.  

 Lånet vil dog være afdragsfrit i de første 3 år.
 Det skønnes, at Den Statslige  

 Arbejdsløshedskasses lånebehov i forbindelse med etableringen  

 beløber sig til maksimalt 30 mio. kr.
Forslaget skønnes at have administrative  

 konsekvenser i mindre omfang for det offentlige.
Forslaget har ingen  

 administrative konsekvenser for borgerne eller for erhvervslivet, og ingen  

 miljømæssige konsekvenser.
Forslaget er ikke i strid med  

 EU-traktatens regler om statsstøtte.
 Det foreslås, at loven træder i kraft dagen  

 efter bekendtgørelsen i Lovtidende.
 Idet jeg i øvrigt henviser til lovforslaget og de  

 ledsagende bemærkninger, skal jeg på regeringens vegne anbefale  

 forslaget til Tingets velvillige behandling.
