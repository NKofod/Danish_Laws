Ændringsforslag stillet den 29. maj 2017 uden for betænkningen Ændringsforslag til 2. behandling af Forslag til lov om ændring af udlændingeloven, lov om voksenansvar for anbragte børn og unge og lov om socialtilsyn (Ro og orden på indkvarteringssteder for uledsagede mindreårige udlændinge m.v.) [af udlændinge- og integrationsministeren (Inger Støjberg)]:
Til § 1 Af udlændinge- og integrationsministeren:
7) I den under nr. 13 foreslåede § 56 b ændres i stk. 1 »§ 62 l, jf. §§ 62 m-62 o.« til: »§ 62 l, stk. 1, jf. §§ 62 m-62 o, § 62 l, stk. 3, 2. pkt., og § 62 q, stk. 6, og børn og unge-udvalgets afgørelser efter regler fastsat i medfør af § 62 l, stk. 8, og § 62 u, stk. 2.« [Præcisering af adgangen til at klage over børn og unge-udvalgets afgørelser] 8) I nr. 13 indsættes efter § 56 d:
»§ 56 e.
En uledsaget mindreårig udlænding, der er fyldt 12 år, og en repræsentant for en uledsaget mindreårig udlænding, jf. § 56 a, stk. 1, kan klage over kommunalbestyrelsens afgørelser efter § 62 m, stk. 3, og § 62 r, stk. 2, og kommunalbestyrelsens afgørelser efter regler fastsat i medfør af § 62 l, stk. 8, og § 62 u, stk. 2.
 Stk. 2. Klager efter stk. 1 kan indbringes for Ankestyrelsen.
Stk. 3. Udlændinge- og integrationsministeren kan efter forhandling med børne- og socialministeren fastsætte nærmere regler om klageadgang efter stk. 1, herunder klagefrist, opsættende virkning og orientering om ret til at gøre sig bekendt med sagens akter og ret til at udtale sig.« [Adgang til at klage over kommunalbestyrelsens afgørelser] Bemærkninger Til nr. 7 Med den i lovforslagets § 1, nr. 13, foreslåede bestemmelse til § 56 b i udlændingeloven fastsættes der nærmere regler om adgang til at klage over børn og unge-udvalgets afgørelser, som børn og unge-udvalget træffer i forbindelse med tvangsmæssig anbringelse af uledsagede mindreårige udlændinge på døgninstitutioner, jf. den foreslåede § 62 l, jf. §§ 62 m-62 o.
 Børn og unge-udvalget vil efter de foreslåede regler skulle træffe en række forskellige afgørelser i forbindelse med en anbringelse.
 Den foreslåede bestemmelse om klageadgang har til formål at sikre, at der er samme adgang til at klage over børn og unge-udvalgets afgørelser i forbindelse med en anbringelse, som der er efter reglerne i lov om social service, jf. § 178, jf. § 64 i lov om social service.
 Det kan imidlertid ud fra ordlyden af den foreslåede bestemmelse i § 56 b give anledning til en vis tvivl om, om der er hjemlet en klageadgang i alle de tilfælde, hvor børn og unge-udvalgets afgørelser skal kunne påklages til Ankestyrelsen.
Med ændringsforslaget foreslås det derfor at præcisere den foreslåede bestemmelse i § 56 b, stk. 1, således, at det klarere fremgår, hvilke afgørelser der kan påklages.
Det præciseres således, at den foreslåede klageadgang dels omfatter de afgørelser, hvor børn og unge-udvalgets kompetence følger direkte af udlændingeloven, dels de afgørelser, hvor afgørelseskompetencen administrativt vil blive henlagt til børn og unge-udvalget.
Konkret vil der således kunne klages til Ankestyrelsen over børn og unge-udvalgets afgørelser i sager  om anbringelse uden for indkvarteringsstedet, jf. de foreslåede bestemmelser § 62 l, stk. 1, jf. §§ 62 m-62 o,  om godkendelse af en foreløbig foranstaltning, jf. den foreslåede bestemmelse i § 62 l, stk. 3, 2. pkt.,  om gennemførelse af en undersøgelse, jf. den foreslåede bestemmelse i § 62 q, stk. 6,  om opretholdelse af en anbringelse, jf. den foreslåede bemyndigelsesbestemmelse i § 62 l, stk. 8, nr. 2,  om ændring af anbringelsessted, jf. den foreslåede bemyndigelsesbestemmelse i § 62 l, stk. 8, nr. 8, og  om afbrydelse af forbindelsen m.v. til netværk, jf. den foreslåede bemyndigelsesbestemmelse i § 62 u, stk. 2.
 Det bemærkes, at der efter den foreslåede bemyndigelsesbestemmelse i § 56 b, stk. 3, vil blive fastsat nærmere regler om klageadgangen, herunder om klagefrist og opsættende virkning.
Til nr. 8 Med den foreslåede bestemmelse, der er ny, foreslås det at indsætte en adgang til, at kommunalbestyrelsens afgørelser efter § 62 m, stk. 3, og § 62 r, stk. 2, og kommunalbestyrelsens afgørelser truffet efter regler fastsat i medfør af § 62 l, stk. 8, og § 62 u, stk. 2., kan påklages til Ankestyrelsen.
 Den foreslåede bestemmelse om klageadgang har til formål at sikre, at der er samme adgang til at klage over kommunalbestyrelsens afgørelser efter de foreslåede regler, som der er efter reglerne i lov om social service, jf.  §§ 166 og 167 i lov om social service.
 Det fremgår således af den foreslåede bestemmelse, at den foreslåede klageadgang dels omfatter de afgørelser, hvor kommunalbestyrelsens kompetence følger direkte af udlændingeloven, dels de afgørelser, hvor afgørelseskompetencen administrativt vil blive henlagt til kommunalbestyrelsen.
Konkret vil der således kunne klages til Ankestyrelsen over kommunalbestyrelsens afgørelser i sager  om den uledsagede mindreårige udlændings adgang til bisidder, jf. den foreslåede bestemmelse i § 62 l, stk. 8, nr. 3,  om valg af anbringelsessted, jf. den foreslåede bestemmelse i § 62 l, stk. 8, nr. 7,  om nærmere rammer og vilkår for tilbageholdelse og fastholdelse under den konkrete anbringelse på en delvis lukket døgninstitution eller delvis lukket afdeling, jf. den foreslåede bestemmelse i § 62 m, stk. 3, og  om ophør af en anbringelse efter § 62 l, jf. §§ 62 m-62 o, jf. den foreslåede bestemmelse i § 62 r, stk. 2.
Efter den foreslåede bemyndigelsesbestemmelses § 56 e, stk. 3, vil der blive fastsat nærmere regler om klageadgangen, herunder om klagefrist og opsættende virkning.
Der vil desuden kunne fastsættes nærmere regler om klagemuligheder i sager, hvor det ikke er kommunalbestyrelsen, der har truffet afgørelse.
