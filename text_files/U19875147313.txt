 Efter at have afsendt 2. sympatikonfliktvarsel i det forløb, der er  

 omhandlet i arbejdsrettens sag nr. 87.302, sendte Dansk Typograf-Forbund  

 under henvisning til det første sympatikonfliktvarsel Dansk  

 Arbejdsgiverforening meddelelse om at sympatikonflikten ville blive udvidet i  

 forhold til hvad der var meddelt ved 2. sympatikonfliktvarsel.
 Arbejdsretten fandt, at Hovedaftalens § 2 stk. 2 og 3 må forstås  

 således, at et nyt 1. varsel skal afgives før en udvidelse af konflikten kan  

 finde sted, idet dette resultat stemmer bedst med de hensyn, der ligger bag  

 varslingsreglerne, og er i overensstemmelse med den praksis, som  

 arbejdsmarkedets parter har fulgt gennem en årrække.
 Da forståelsen af reglerne i Hovedaftalens § 2, stk. 2 og 3 på det  

 omtvistede punkt kunne give anledning til rimelig tvivl, og spørgsmålet ikke  

 sås at have været afgjort i retspraksis frifandtes forbundet for en  

 bodspåstand.
 Under denne sag har Dansk Arbejdsgiverforening for GO - Grafiske  

 Organisationer, Dansk Provins Bogtrykkerforening, Danske Dagblades Forenings  

 Forhandlingsorganisation og Papirvareindustriens Arbejdsgiverforening  

 indklaget Landsorganisationen i Danmark og Dansk Typograf-Forbund for  

 Arbejdsretten i anledning af udvidelsen af en sympatikonflikt, som de  

 indklagede har iværksat til støtte for den mellem Dansk Typograf-Forbund og  

 Finansministeriet verserende hovedkonflikt.
 Sagens nærmere omstændigheder er følgende:
Dansk Typograf-Forbund har iværksat konflikt over for staten.
Konflikten  

 omfatter alt arbejde, som forbundets medlemmer forud for konflikten udførte  

 på de af staten drevne trykkerier.
Ved skrivelse af 2. juni 1987 til Dansk Arbejdsgiverforening meddelte  

 forbundet følgende »Vi skal herved meddele, at forbundet til støtte for den af forbundet  

 iværksatte konflikt over for Staten agter at forelægge sin kompetente  

 forsamling forslag om iværksættelse af sympatikonflikt.
 Sympatikonflikten vil komme til at omfatte grafisk arbejde til og fra  

 Staten.
Det nærmere omfang af konflikten vil blive meddelt ved fremsendelse af 2.  

 sympativarsel.« I skrivelse af 9. juni 1987 skrev Landsorganisationen i Danmark følgende  

 til Dansk Arbejdsgiverforening:
 »Ved anbefalet skrivelse af 2. juni 1987 til Arbejdsgiverforeningen,  

 Forretningsudvalget, har Dansk TypografForbund meddelt, at forbundet - til  

 støtte for en af forbundet etableret konflikt over for Staten - agter at  

 forelægge sin kompetente forsamling forslag om sympatikonflikt.
Under henvisning hertil skal vi meddele, at de kompetente forsamlinger i  

 såvel forbundet som Landsorganisationen har besluttet at iværksætte  

 sympatikonflikten således, at ingen af forbundets medlemmer beskæftiget hos  

 medlemmer af Provins Bogtrykkerforening Grafiske Organisationer Danske Dagblades Forenings Forhandlingsorganisation Papirvareindustriens Arbejdsgiverforening fra og med mandag, den 22. juni 1987 ved normal arbejdstids begyndelse må  

 udføre noget arbejde vedrørende tryksager, herunder annoncer m.v. til og fra  

 Post- og Telegrafvæsenet.« Dansk Arbejdsgiverforening protesterede mod den varslede aktion, og efter  

 at det på et fællesmøde den 15. juni 1987 blev konstateret, at enighed ikke  

 kunne opnås, indbragte klagerne sagen for Arbejdsretten, som ved dom af 21.  

 juli 1987 (sag nr. 87.302) fastslog, at sympatikonflikten var lovlig.
 Den 22. juli 1987 skrev Landsorganisationen herefter således til Dansk  

 Arbejdsgiverforening.
 »Ved anbefalet skrivelse af 2. juni 1987 til Dansk  

 Arbejdsgiverforening, Forretningsudvalget, har Dansk Typograf-Forbund  

 meddelt, at forbundet - til støtte for en af forbundet etableret konflikt  

 over for Staten - agter at forelægge sin kompetente forsamling forslag om  

 sympatikonflikt.
Under henvisning hertil skal vi meddele, at de kompetente forsamlinger i  

 såvel forbundet som Landsorganisationen har besluttet at udvide  

 sympatikonflikten således, at ingen af forbundets medlemmer beskæftiget hos  

 medlemmer af Dansk Provins Bogtrykkerforening Grafiske Organisationer Danske Dagblades Forenings Forhandlingsorganisation Papirvareindustriens Arbejdsgiverforening fra og med lørdag, den 1. august 1987 ved normal arbejdstids begyndelse må  

 udføre noget arbejde vedrørende annoncer til og fra Staten - herunder  

 samtlige ministerier, etater og statsinstitutioner.« Ved skrivelse af 23. juli 1987 protesterede Dansk Arbejdsgiverforening mod  

 den varslede udvidelse af sympatikonflikten.
På et fællesmøde den 27. juli 1987 opretholdt klagerne protesten.
I  

 fællesmødereferatet anføres blandt andet følgende:
»Vedrørende varslets formalitet gjordes særligt gældende, at varsel  

 om sympatikonfliktens udvidelse ikke lovligt kan afgives på grundlag af det  

 af Dansk Typograf-Forbund med anbefalet skrivelse af 2. juni 1987 fremsatte  

 1. sympatikonfliktvarsel.
På grundlag af det fremsatte 1.  

 sympatikonfliktvarsel er 2. sympatikonfliktvarsel fremsat af Dansk  

 Typograf-Forbund og af Landsorganisationen i Danmark med anbefalet skrivelse  

 af 9. juni 1987 til Dansk Arbejdsgiverforening.
I dette 2. varsel er omfanget  

 af sympatikonflikten over for de fire grafiske arbejdsgiverorganisationer  

 endelig fastsat således, at ingen medlemmer af Dansk TypografForbund  

 beskæftiget hos medlemmer af de ovennævnte fire grafiske  

 arbejdsgiverorganisationer »fra og med mandag den 22. juni 1987 ved  

 normal arbejdstids begyndelse må udføre noget arbejde vedrørende tryksager,  

 herunder annoncer m.v. til og fra Post- og Telegrafvæsenet.« Det gjordes  

 fra arbejdsgiverside gældende, at varsling om udvidelse af den etablerede  

 sympatikonflikt ikke lovligt vil kunne finde sted uden fremsættelse af nyt 1.  

 varsel.
 Vedrørende varslets realitet gjordes fra arbejdsgiverside særligt  

 gældende, at den varslede meget betydelige udvidelse af sympatikonflikten vil  

 medføre, at omfanget af sympatikonflikten vil være uforholdsmæssig i forhold  

 til omfanget af hovedkonflikten, hvorfor den varslede udvidelse vil være  

 ulovlig.
 Endelig gjordes gældende, at Dansk Typograf-Forbund og Landsorganisationen  

 i Danmark i overensstemmelse med praksis må være indforstået med, at den nu  

 varslede udvidelse af sympatikonflikten ikke må iværksættes, før en retlig  

 prøvelse har fundet sted.
 Man forbeholdt sig at gøre yderligere anbringender gældende og henviste  

 til Arbejdsrettens dom af 21. juli 1987 i sag nr. 87.302.
Fra arbejderside gjorde man gældende at det med Landsorganisationens  

 anbefalede skrivelse af 22. juli 1987 fremsatte varsel om udvidelse af  

 sympatikonflikten er lovligt.
Man kunne derfor ikke anerkende den fremsatte  

 protest hverken imod varslets formalitet eller imod varslets realitet.
 Man kunne i øvrigt ikke anerkende at Landsorganisationen/Dansk  

 Typograf-Forbund er forpligtet til at undlade at iværksætte den varslede  

 udvidelse af sympatikonflikten indtil en retlig prøvelse har fundet sted.
 Enighed kunne ikke opnås og parterne forbeholdt sig deres stilling.
Fra arbejdsgiverside forbeholdt man sig at videreføre sagen til  

 Arbejdsretten som hastesag.' Klagerne har herefter ved klageskrift af 29. juli 1987 indbragt sagen for  

 Arbejdsretten.
Klagerne har nedlagt følgende påstande:
 1. Det af Landsorganisationen i Danmark med anbefalet skrivelse af 22.  

 juli 1987 over for Dansk Arbejdsgiverforening, forretningsudvalget, fremsatte  

 varsel om udvidelse af den af Dansk Typograf-Forbund tidligere etablerede  

 sympatikonflikt til støtte for den af forbundet over for staten etablerede  

 konflikt, hvorefter udvidelsen vil træde i kraft fra og med lørdag den 1.  

 august 1987 ved normal arbejdstids begyndelse, er ulovligt.
 2. Landsorganisationen i Danmark og Dansk Typograf-Forbund tilpligtes  

 omgående at tilbagetrække det fremsatte varsel om udvidelse af  

 sympatikonflikten.
 3. Dansk Typograf-Forbund pålægges en efter rettens skøn fastsat bod.
 De indklagede har påstået frifindelse.
 Udvidelsen af sympatikonflikten er som varslet iværksat fra den 1. august  

 1987.
 Til støtte for påstandene har klagerne anført, at det ved  

 Landsorganisationens skrivelse af 22. juli 1987 fremsatte varsel er ulovligt,  

 såvel hvad angår varslets formalitet som med hensyn til den udvidelse af  

 konflikten, som varslet indebærer.
 Vedrørende varslets formalitet har klagerne gjort gældende, at den af  

 Dansk Typograf-Forbund til støtte for forbundets hovedkonflikt over for  

 staten iværksatte sympatikonflikt er endeligt varslet og iværksat ved det  

 fremsatte 1. varsel af 2. juni 1987 og det fremsatte 2. varsel af 9. juni  

 1987. Det er ulovligt som stridende imod den gældende arbejdsretlige  

 retsstilling, herunder de i Hovedaftalens § 2, stk. 3, indeholdte  

 konfliktvarslingsregler, at Landsorganisationen og Dansk Typograf-Forbund nu  

 med skrivelse af 22. juli 1987 uden fremsendelse af nyt 1. varsel søger at  

 udvide den allerede endeligt varslede og iværksatte sympatikonflikt.
Klagerne har herved henvist til den i Hovedaftalens § 2, stk. 3,  

 indeholdte tekst »at man agter at forelægge en sådan forsamling forslag  

 om arbejdsstandsning skal tilkendegives den anden hovedorganisations  

 forretningsudvalg ved særlig og anbefalet skrivelse mindst 14 dage, før  

 arbejdsstandsningen efter forslaget agtes iværksat, og der skal på samme måde  

 gives den anden part meddelelse om forsamlingens beslutning mindst 7 dage,  

 forinden arbejdsstandsningen iværksættes ..... ».
Bestemmelsen .....  

 »og der skal på samme måde gives den anden part meddelelse om  

 forsamlingens beslutning mindst 7 dage, forinden arbejdsstandsningen  

 iværksættes .....« indeholder gældende bestemmelse om afgivelse af 2.  

 konfliktvarsel.
Formuleringen »forsamlingens beslutning« er  

 ensbetydende med forsamlingens endelige beslutning, således at modparten får  

 fuld lejlighed til at blive gjort bekendt med omfanget af en varslet  

 konflikt, hvorved passende modforholdsregler vil kunne iværksættes.
Ved det i Landsorganisationens skrivelse af 9. juni 1987 fremsendte 2.  

 konfliktvarsel har de fire grafiske arbejdsgiverorganisationer i  

 overensstemmelse med den i Hovedaftalens § 2, stk. 3, indeholdte bestemmelse  

 modtaget meddelelse om den endelige beslutning i de kompetente forsamlinger i  

 Landsorganisationen og i Dansk Typograf-Forbund vedrørende sympatikonfliktens  

 omfang.
Under Arbejdsrettens sag 87.302 har Landsorganisationen og Dansk  

 Typograf-Forbund da også til støtte for frifindelsespåstanden gjort gældende  

 ..... »at konfliktens omfang efter de afgivne varsler er tilstrækelig  

 klart angivet.« ..... samt »konflikten omfatter kun medlemmer af  

 Dansk Typograf-Forbund og angår alene arbejde for Post- og  

 Telegrafvæsenet.« Varslingsreglerne i Hovedaftalens § 2, stk. 2 og 3 har til formål at give  

 den part, mod hvem konflikten rettes, mulighed for at træffe passende  

 modforholdsregler.
Hvis der som hævdet af de indklagede var adgang til, uden  

 at afgive et nyt 1. varsel, at udvide en iværksat konflikt ud over de rammer,  

 som er angivet ved 2. varsel, ville disse muligheder blive afgørende  

 forringet.
Klagernes opfattelse er endvidere i overensstemmelse med den praksis, som  

 såvel arbejder- som arbejdsgiverorganisationerne hidtil har fulgt.
Klagerne  

 har herved for arbejderorganisationernes vedkommende henvist til en række  

 varsler, som forskellige fagforbund, herunder Dansk Typograf-Forbund, har  

 afgivet vedrørende iværksættelse af arbejdsstandsninger i forbindelse med  

 overenskomstfornyelserne i 1973, 1979 og 1985. I alle tilfælde har  

 fremgangsmåden været den, at arbejdersiden først har afgivet et ofte meget  

 omfattende 1. varsel, som er fulgt af 2. varsel med angivelse af  

 arbejdsstandsningens faktiske omfang.
Samtidig med eller kort efter 2. varsel  

 har arbejdersiden sendt nyt 1. varsel, hvori det tilkendegives, at man agter  

 at forelægge de kompetente forsamlinger forslag om udvidelse af konflikten  

 inden for de rammer, som er angivet i det oprindelige 1. varsel.
 Dansk Arbejdsgiverforening har altid fulgt en lignende fremgangsmåde.  

 Klagerne har herved som eksempel henvist til Arbejdsgiverforeningens  

 lock-outvarsler i forbindelse med overenskomstfornyelsen i 1985.
Vedrørende varslets realitet har klagerne gjort gældende, at  

 sympatikonflikten nu har fået et så betydeligt omfang og har så vidtrækkende  

 konsekvenser for de ramte virksomheder, at den er ganske uforholdsmæssig i  

 forhold til den af Dansk Typograf-Forbund over for staten etablerede  

 hovedkonflikt, der efter det oplyste kun omfatter omkring 163 medlemmer af  

 Dansk Typograf-Forbund.
Varslet er også af den grund ulovligt.
Konflikten  

 påfører de grafiske organisationer meget betydelige tab.
Klagerne har herved  

 henvist til opgørelser fra Det Berlingske Hus og A/S Dagbladet Politiken  

 vedrørende indtægterne ved annoncer fra staten i 1. halvår af 1987.
 Til støtte for påstanden om ikendelse af bod har klagerne navnlig anført,  

 at de indklagede i strid med fast praksis har nægtet at udsætte  

 iværksættelsen af den udvidede sympatikonflikt, indtil Arbejdsretten har  

 taget stilling til klagernes indsigelser mod udvidelsen, jfr.  

 arbejdsretslovens § 9, stk. 1, nr. 3.
Til støtte for frifindelsespåstanden har de indklagede vedrørende varslets  

 formalitet anført, at den af klagerne hævdede forståelse af Hovedaftalens §  

 2, stk. 2 og 3 ikke har støtte i bestemmelsens ordlyd.
Der er efter  

 bestemmelsens formulering intet til hinder for, at en sympatikonflikt uden  

 afgivelse af fornyet 1. varsel kan udvides ved et yderligere 2. varsel, når  

 dette varsel som her er holdt inden for rammerne af det afgivne 1. varsel.  

 Klagernes forståelse har ingen støtte i retspraksis.
Heller ikke reale grunde taler imod de indklagedes standpunkt.
Klagerne er  

 gennem det afgivne 1. varsel af 2. juni 1987 advaret om, at de indklagede var  

 indstillet på at iværksætte en omfattende sympatikonflikt. 2. varsel om  

 udvidelse af sympatikonflikten er afgivet ved skrivelse af 22. juli 1987 til  

 ikrafttræden den 1. august 1987, og klagerne har derfor haft rimelig tid til  

 at træffe eventuelle modforholdsregler.
Da sympatikonflikten i dens  

 oprindelige omfang ikke har formået staten som modpart i hovedkonflikten til  

 at tage skridt med henblik på en løsning af hovedkonflikten, har de  

 indklagede haft en stærk, berettiget interesse i gennem en udvidelse af  

 sympatikonflikten at lægge yderligere pres på staten.
Den praksis, som klagerne har henvist til kan alene tages som udtryk for,  

 at man fra arbejderside har ønsket at være helt sikker på, at der ikke af  

 modparten kunne rejses indsigelse mod varslerne.
Den kan derimod ikke med  

 føje hævdes at godtgøre, at de pågældende fagforbund har anset sig for  

 retligt forpligtet til at afgive nye 1. varsler.
Med hensyn til varslets realitet har de indklagede anført, at det ved  

 Arbejdsrettens dom i sag 87.302 er fastslået, at sympatikonflikten materielt  

 er lovlig.
Der er intet grundlag for klagernes anbringende om, at konflikten  

 som følge af den stedfundne udvidelse ikke længere skulle være lovlig.
Vedrørende bodspåstanden har de indklagede gjort gældende, at der, selvom  

 de indklagedes forståelse af varslingsreglerne skulle blive underkendt, ikke  

 er grundlag for at pålægge Dansk Typograf-Forbund - mod hvem påstanden alene  

 er rettet - at betale bod.
Der er tale om et i bedste fald tvivlsomt  

 fortolkningsspørgsmål, som Arbejdsretten ikke tidligere har taget stilling  

 til.
Det er fast praksis, at den part, hvis fortolkning af en overenskomst  

 underkendes, ikke herigennem pådrager sig bodsansvar, medmindre den  

 pågældende part har været i ond tro eller har handlet groft uagtsomt.
Om  

 noget sådant er der ikke tale i den foreliggende sag.
 Arbejdsretten skal udtale:
Varslingsreglerne i Hovedaftalens § 2, stk. 2 og 3 findes efter deres  

 ordlyd ikke klart at give støtte for den af klagerne hævdede forståelse af  

 reglerne.
Krav om afgivelse af fornyet 1. varsel ved udvidelse af en konflikt  

 udover rammerne for 2. varsel findes imidlertid at være bedst stemmende med  

 de hensyn, som ligger bag varslingsreglerne.
Som sagen foreligger, må det endvidere lægges til grund, at dette krav  

 stemmer med den praksis, som begge arbejdsmarkedets parter har fulgt gennem  

 en årrække.
Der findes ikke at være grundlag for at antage, at denne praksis  

 ikke skulle være udtryk for, at man fra organisationernes side har anset sig  

 for forpligtet til at følge den nævnte fremgangsmåde.
Der må tillægges denne  

 fælles forståelse af reglerne væsentlig betydning.
 Hovedaftalens § 2, stk. 2 og 3 findes herefter at måtte forstås som anført  

 af klagerne.
 Det af de indklagede ved skrivelse af 22. juli 1987 afgivne 2. varsel om  

 udvidelse af sympatikonflikten har herefter været ulovligt, og klagernes  

 påstand 1 og 2 tages derfor til følge.
 Retten finder ikke fornøden anledning til at tage stilling til klagernes  

 anbringende om, at sympatikonflikten med den stedfundne udvidelse også  

 materielt er ulovlig.
Hvad angår klagernes bodspåstand bemærkes, at forståelsen af reglerne i  

 Hovedaftalens § 2, stk. 2 og 3 på det punkt, som er omtvistet under denne  

 sag, har kunnet give anledning til en rimelig tvivl, og spørgsmålet har så  

 vidt ses ikke tidligere foreligget til afgørelse i retspraksis.
Under hensyn  

 hertil og når tillige henses til bodspåstandens udformning, findes der ikke  

 tilstrækkelig anledning til at tage påstanden til følge.
Dansk  

 Typograf-Forbund frifindes derfor for klagernes påstand 3.
 T h i k e n d e s f o r r e t :
 Det af Landsorganisationen i Danmark med anbefalet skrivelse af 22. juli  

 1987 over for Dansk Arbejdsgiverforening, forretningsudvalget, fremsatte  

 varsel om udvidelse af den af Dansk Typograf-Forbund tidligere etablerede  

 sympatikonflikt til støtte for den af forbundet over for staten etablerede  

 konflikt, hvorefter udvidelsen vil træde i kraft fra og med lørdag den 1.  

 august 1987 ved normal arbejdstids begyndelse er ulovligt.
 Landsorganisationen i Danmark og Dansk Typograf-Forbund tilpligtes  

 omgående at tilbagetrække det fremsatte varsel om udvidelse af  

 sympatikonflikten.
 Dansk Typograf-Forbund frifindes for klagernes påstand om pålæggelse af  

 bod.
 I sagsomkostninger betaler de indklagede 2.000 kr. til Arbejdsretten.
