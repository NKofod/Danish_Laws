INDLEDNING 1. ETABLERING AF GÆLDSSANERING 1.1. Betingelser, formkrav og fristdag 1.2. Gældssaneringssagens indledning 1.3. Gældssaneringssagens retsvirkninger 1.4. Gældssaneringssagens afslutning 1.5. Gældssanering i konkurs 2. TOLD- OG SKATTEMYNDIGHEDERNES DISPOSITIONER VED GÆLDSSANERING 2.1. Anmeldelse af skatte- og afgiftskrav 2.1.1. Krav omfattet af gældssaneringskendelsen 2.1.2. Krav uden for gældssaneringskendelsen 2.1.3. Krav, der bortfalder ved gældssaneringskendelse 2.2. Deltagelse i skifteretsmøde 2.2.1. Omstødelse 2.3. Oplysningspligt og tavshedspligt 2.4. Bekendtgørelse af afgørelser om gældssanering 2.5. Kære af afgørelser om gældssanering 2.6. Indberetning til Told- og Skattestyrelsen 2.7. Inddrivelse under gældssaneringssagen 2.7.1. Udlæg, der ikke bortfalder ved kendelse om gældssanering 2.7.2. Udlæg, der bortfalder ved kendelse om gældssanering 2.7.3. Anden sikkerhed end udlæg 2.7.4. Lønindeholdelse 2.7.5. Modregning 2.7.5.1. Udbetaling af overskydende skat m.v.
2.8. Subsidiært udlæg 2.9. Afgangsførelse 2.10. Ophævelsesbestemmelse INDLEDNING Reglerne om gældssanering er ved lov nr. 187 af 9. maj 1984 indføjet som  

 afsnit IV i konkursloven (KL), senest ændret ved lov nr. 363 af 6. juni 1991.
1. ETABLERING AF GÆLDSSANERING 1.1. Betingelser, formkrav og fristdag Skifteretten kan efter en skyldners begæring afsige kendelse om  

 gældssanering såfremt - skyldneren godtgør, at han ikke er i stand til og indenfor de nærmeste  

 år ingen udsigt har til at kunne opfylde sine gældsforpligtelser, og - skyldnerens forhold og omstændighederne i øvrigt taler derfor, KL § 197,  

 stk. 1.
 Ved bedømmelsen af skyldnerens forhold skal der navnlig lægges vægt på  

 skyldnerens interesse i gældssanering, gældens alder, omstændighederne ved  

 dens pådragelse og hidtidige afvikling samt skyldnerens forhold under  

 gældssaneringssagen, KL § 197, stk. 2.
 Ved afgørelsen skal det ikke tages i betragtning, hvorvidt skyldneren har  

 mulighed for eftergivelse efter anden lovgivning.
 Kendelse om gældssanering kan kun afsiges for skyldnere, som er fysiske  

 personer, KL § 197, stk. 3.
Begæring om gældssanering skal ledsages af en opgørelse over skyldnerens  

 aktiver og passiver, en fortegnelse over fordringshaverne, oplysning om  

 skyldnerens og den øvrige husstands indkomstforhold samt øvrige oplysninger  

 af betydning for skifterettens afgørelse om, hvorvidt gældssaneringssag skal  

 indledes.
Begæringen skal ledsages af skyldnerens erklæring på tro og love om  

 rigtigheden af de afgivne oplysninger og om, at skyldneren har givet  

 oplysning om alt, hvad han ejer og skylder, KL § 202, stk. 1. Oplysningerne  

 skal gives på en af Justitsministeriet udarbejdet blanket.
 Når skifteretten modtager begæring om gældssanering, etableres en  

 fristdag, KL § 1, stk. 1, nr. 1. Denne fristdag får kun betydning, hvis  

 skifteretten afsiger kendelse om gældssanering, eller under en eventuel  

 efterfølgende konkurs eller anden ordning, der følger konkurslovens regler.
1.2. Gældssaneringssagens indledning Gældssaneringssagen anses for indledt ved skifterettens afgørelse herom,  

 KL § 206.
1.3. Gældssaneringssagens retsvirkninger Kendelse om gældssanering kan gå ud på bortfald eller nedsættelse af  

 skyldnerens gæld.
I forbindelse med nedsættelse kan der træffes bestemmelse  

 om henstand med og afdragsvis betaling af den del af gælden, som fortsat skal  

 bestå, KL § 198.
Kendelse om gældssanering omfatter fordringer, der er stiftet inden  

 gældssaneringssagens indledning samt krav på særlig indkomstskat vedrørende  

 indkomst, erhvervet før kendelse om gældssanering afsiges.
Skifteretten kan  

 dog, når særlige omstændigheder taler derfor, bestemme, at kendelsen skal  

 omfatte fordringer, der er stiftet inden et af skifteretten fastsat tidligere  

 tidspunkt, KL § 199, stk. 1.
 Gældssaneringskendelsen har mellem skyldneren og de pågældende  

 fordringshavere samme virkning som et retsforlig, KL § 226, stk. 1, hvilket  

 blandt andet indebærer en 20-årig forældelse for kravene.
Gældssaneringskendelsen er bindende også for fordringshavere, der ikke har  

 meldt sig.
Kendelsen befrier skyldneren for gæld stiftet før  

 gældssaneringssagens indledning, KL § 226, stk. 2.
 Gældssaneringskendelsen har ingen indflydelse på fordringshaveres  

 rettigheder mod kautionister og andre, som hæfter tillige med skyldneren, KL  

 § 226, stk. 3.
 Tages skyldnerens forslag om gældssanering helt eller delvis til følge,  

 anvendes reglerne om omstødelse i KL §§ 64 - 80, KL § 221.
1.4. Gældssaneringssagens afslutning Gældssaneringssagen anses for sluttet, når fristen for kære af  

 skifterettens afgørelse - om gældssanering - om afvisning af begæring om gældssanering - om nægtelse af at indlede gældssaneringssag er udløbet, uden at kære er  

 sket Endvidere anses gældssaneringssagen for afsluttet - når kæreinstansens kendelse er afsagt, - når skyldnerens begæring er tilbagekaldt, eller - når gældssaneringssagen er bortfaldet, fordi et akkordforslag er  

 stadfæstet, KL § 218, stk. 1.
1.5. Gældssanering i konkurs Reglerne om gældssanering i konkurs findes i konkurslovens kap. 29 (§§ 231  

 - 237).
Kendelse om gældssanering i konkurs omfatter fordringer, der er stiftet  

 inden konkursdekretets afsigelse.
Skifteretten kan, når særlige forhold taler  

 derfor, bestemme, at kendelsen kun skal omfatte fordringer, der er stiftet  

 inden et af skifteretten fastsat tidligere tidspunkt, KL § 233.
2. TOLD- OG SKATTEMYNDIGHEDERNES DIPOSITIONER VED GÆLDSSANERING Det forudsættes, at den skattepligtiges bopælskommune og vedkommende told-  

 og skatteregion samarbejder i gældssaneringssagen og eventuelt aftaler, hvem  

 der skal forestå sagen vedrørende den samlede restance af personskatter,  

 bidrag til arbejdsmarkedsfonde, A-skat, moms og andre afgifter.
2.1. Anmeldelse af skatte- og afgiftskrav Straks efter gældssaneringssagens indledning indrykker skifteretten en  

 bekendtgørelse i Statstidende med opfordring til enhver, der har en fordring  

 eller andet krav mod skyldneren, til at anmelde deres krav.
Anmeldelse skal  

 ske til skifteretten, KL § 20§8, stk. 1 eller til den af skifteretten antagne  

 medhjælper, KL § 219, stk. 1. Anmeldelse skal ske inden 4 uger efter  

 bekendtgørelsen, medmindre skifteretten fastsætter en længere frist, KL §  

 208, stk. 1.
 Genpart af den i Statstidende indrykkede bekendtgørelse fremsendes af  

 skifteretten eller medhjælperen til samtlige kendte fordringshavere, KL §  

 208, stk. 2. Told- og skatteregionerne udsender meddelelse om indledning af  

 gældssanering til kommunerne.
2.1.1. Krav omfattet af gældssaneringskendelsen Kendelse om gældssanering omfatter normalt fordringer, der er stiftet  

 inden gældssaneringssagens indledning, jf. dog afsnit 1.3.
 Gældssaneringskendelsen omfatter således også krav på bøder og krav på  

 betaling af tillæg til skat efter skattekontrollovens § 21 og  

 statsskattelovens § 43, KL § 200, stk. 2.
Told- og skatteregionerne anmelder de krav på bidrag til  

 arbejdsmarkedsfonde, A-skat, moms og andre afgifter, der vil være omfattet af  

 en kendelse om gældssanering.
Desuden skal regionerne anmelde administrativt  

 vedtagne bøder.
 Kommunerne anmelder de krav vedrørende personlige skatter m.v., der vil  

 være omfattet af en kendelse om gældssanering.
B-skat, restskat og særlig indkomstskat stiftes ved indkomstårets udløb,  

 det vil sige normalt 31. december, uanset hvornår skatten opgøres eller  

 pålignes, jf.
Højesterets dom af 31. maj 1985, UfR 1985, 619 H, og  

 Højesterets dom af 27. oktober 1987. Disse skatter skal således anmeldes,  

 hvis stiftelsestidspunktet (indkomstårets udløb) er indtruffet før  

 gældssaneringssagens skæringsdag, jf. pkt. 1.3. Såfremt den skattepligtige  

 anvender forskudt indkomstår, stiftes skattekravet ved udløbet af det  

 forskudte indkomstår, jf.
Skatteministeriets cirkulære nr. 68 af 20. maj  

 1992.
For så vidt angår særlig indkomstskat, hvor fristdagen er den 27. december  

 1990 eller senere, er der i 1991 indføjet en bestemmelse i KL § 199, stk. 1,  

 hvorefter kendelse om gældssanering omfatter krav på særlig indkomstskat  

 vedrørende indkomst erhvervet før kendelse om gældssanering afsiges, uanset  

 skattens stiftelsestidspunkt.
Se også pkt. 1.3.
 B-skatter vedrørende det kalenderår, gældssaneringssagen indledes,  

 omfattes ikke af gældssaneringskendelsen og skal derfor ikke anmeldes, uanset  

 om de er forfaldne eller uforfaldne.
 Restskatter, der er indregnet i forskudsskatter, og som ikke er betalt på  

 det tidspunkt gældssaneringssagen indledes, jf. kildeskattelovens § 61, stk.  

 3, sidste pkt., skal anmeldes sammen med andre fordringer, KL § 216, stk. 2,  

 se Told- og Skattestyrelsens skrivelse af 11. januar 1993.
Restskatter, der er indregnet i forskudsskatter, og som er betalt ved  

 gældssaneringssagens indledning, skal ikke anmeldes.
Betalingen af disse  

 skatter, der anses for en rettidig betaling af en løbende forpligtelse, er  

 som følge heraf ikke omstødelig efter reglerne i KL § 72 og 74.
 Indregnede restskatter, der betales under gældssaneringssagen som  

 forskudsskat, skal med fradrag af en eventuel dividende i henhold til  

 kendelsen udbetales og medregnes i den gældssaneringssøgendes budget.  

 Skifteretten skal orienteres om beløbets størrelse.
Indledes gældssaneringssag for skyldnerens ægtefælle, og betingelserne for  

 på dette tidspunkt at foretage subsidiært udlæg, fj. kildeskattelovens § 72,  

 stk. 2, er tilstede, skal restancen anmeldes hos skyldnerens ægtefælle.
Er  

 der foretaget subsidiært udlæg hos skyldnerens ægtefælle, og begge ægtefæller  

 indleder gældssanering, skal restancen anmeldes hos begge ægtefæller.
Når skyldnerens ægtefælle opnår kendelse om gældssanering, går konkurs  

 eller får stadfæstet tvangsakkord, er restancen omfattet af og bundet af en  

 sådan ordning i relation til denne ægtefælles subsidiære hæftelse, jf.
UfR  

 1985 s. 216 VLD.
Skyldneren selv hæfter stadigvæk, uanset ægtefællens ordning med sine  

 kreditorer, for den fulde restance med fradrag af eventuelle indgåede  

 dividendebeløb vedrørende ægtefællen.
Om subsidiært udlæg henvises til pkt.  

 2.8.
De krav, der skal anmeldes, opgøres med morarenter m.v., indtil  

 gældssaneringssagens indledning.
Dette gælder også, selvom skifteretten  

 bestemmer, at kendelsen kun skal omfatte fordringer, der er stiftet inden et  

 af skifteretten fastsat tidspunkt, jf. afsnit 1.3., KL § 199, stk. 1.
 Krav på personlige skatter, der er afgangsført som for tiden uerholdelige,  

 anmeldes dog kun med de morarenter, der er maskinelt beregnede.
 I anmeldelsen anføres de enkelte kravs størrelse, forfaldstid og for  

 personlige skatter tillige indkomstår.
Anmeldelsen skal ske med forbehold for senere reguleringer.
Der skal  

 endvidere tages forbehold om modregning i ethvert krav, som skyldneren måtte  

 have mod statskassen vedrørende tiden inden fristdagen.
Når der sker  

 modregning i krav, som er omfattet af en gældssanering, reguleres kravet i  

 overensstemmelse med modregningen.
Endvidere skal der tages forbehold om, at der ikke kan ske udbetaling af  

 overskydende skat, der modsvares af det ved gældssaneringskendelsen  

 bortfaldne beløb.
Det bemærkes i denne forbindelse, at det er  

 B-skattetilsvaret og ikke den reelt betalte B-skat, der indgår i  

 årsopgørelsen.
 Anmeldelsen udfærdiges i 2 eksemplarer, hvoraf den ene skal tilbagesendes  

 med påtegning om modtagelsen.
2.1.2. Krav uden for gældssaneringskendelsen Kendelse om gældssanering omfatter ikke pantefordringer i det omfang,  

 pantet strækker til.
Panthaverne bindes derimod af kendelsen for så vidt  

 angår den del af deres personlige fordring mod skyldneren, som ikke dækkes af  

 pantet, KL § 199, stk. 2.
 Udlæg eller anden sikkerhedsstillelse, der ikke kan omstødes, KL § 221,  

 kan realiseres, uanset gældssaneringssagen, og kun en eventuel udækket del af  

 pantefordringen skal anmeldes og nedskrives til gældssaneringskendelsens  

 dividende, KL § 199, stk. 2, se pkt. 2.7.1.
 Er der foretaget udlæg i aktiver, der ikke afhændes i forbindelse med  

 gældssaneringen, f.eks. fast ejendom, er det ikke muligt at konstatere, i  

 hvilket omfang udlægget dækkes af ejendommens værdi, se pkt. 2.7.1. om  

 tilsagn vedrørende undladelse af realisation.
Gældssaneringskendelsen omfatter ikke pantefordninger, der opnår dækning  

 ved senere realisation.
Den udækkede del vil være omfattet af  

 gældssaneringen.
 Skifteretten eller en eventuel medhjælper skal underrettes om krav, der  

 falder uden for en kendelse om gældssanering.
2.1.3. Krav, der bortfalder ved gældssaneringskendelse Ved kendelse om gældssanering bortfalder gaveløfter, krav på renter af de  

 af kendelsen omfattede fordringer for tiden efter indledning af  

 gældssaneringssag og krav på konventionalbod i det omfang, boden ikke er  

 erstatning for lidt tab, KL § 200,stk. 1.
2.2. Deltagelse i skifteretsmøde Når skifteretten har modtaget skyldnerens forslag, indkalder den med et  

 varsel på mindst 2 uger skyldneren og samtlige kendte fordringshavere og  

 indehavere af særligt sikrede krav til et møde til behandling af skyldnerens  

 forslag.
Når forholdene taler derfor, indkaldes desuden en repræsentant for  

 det sociale udvalg til mødet.
 Indkaldelsen skal ske ved anbefalet brev eller på anden betryggende måde  

 og være vedlagt skyldnerens forslag, KL § 214, stk. 1.
 Forslaget skal være bilagt en statusoversigt og en redegørelse for de  

 vigtigste årsager til skyldnerens økonomiske situation samt oplysning om,  

 hvorvidt der forligger dispositioner, som bør søges omstødt, KL § 210.
 Endvidere skal der foreligge oplysninger om skyldnerens indkomst- og  

 formueforhold.
 Det skal i den forbindelse oplyses, om skyldneren har et skattemæssigt  

 underskud til fremførsel i de følgende år efter reglerne i personskattelovens  

 § 13.
 Der skal også tages højde for, i hvilket omfang en rentefradragsret, som  

 skyldneren har været afskåret fra at gøre brug af på grund af reglen i  

 ligningslovens § 5, stk. 7, genopstår som følge af betaling af afdrag i  

 henhold til gældssaneringskendelsen.
 For personer, der har et uudnyttet fradragsberettiget underskud, indebærer  

 en gældssanering, at den skattepligtiges underskud fra det pågældende og  

 tidligere indkomstår nedsættes med det beløb, hvormed gælden er nedsat, jf.  

 personskattelovens § 13 a.
 Hvis skyldneren i det pågældende indkomstår eksempelvis har et  

 skattemæssigt underskud på 500.000 kr. og et uudnyttet skattemæssigt  

 underskud fra tidligere år på 1.500.000 kr. vil en gældseftergivelse på  

 1.800.000 indebære, at skyldneren alene kan fremføre et underskud på 200.000  

 kr. til de efterfølgende år.
Nedsættelsen af underskud sker med virkning for det indkomstår, hvori  

 gældssanering afsiges og for senere indkomstår.
Hvis underskud fra flere  

 indkomstår nedsættes, nedsættes underskud for tidligere år før underskud for  

 senere år.
Sådanne aktiver skal anvendes til fyldestgørelse af kreditorerne.
Der skal  

 således tages højde herfor i det budget og den dividendeberegning, der danner  

 grundlag for gældssaneringskendelsen.
Told- og skatteregionerne og kommunerne bør i øvrigt være opmærksomme på  

 den gældssaneringssøgendes skatteforhold, herunder om forskudsregistreringen  

 er korrekt.
Hvis dette ikke er tilfældet, bør den ændres.
Hvis det kan  

 forventes, at der opstår aktiver eller passiver i form af overskydende  

 skatter eller restskatter, bør der ligeledes gøres opmærksom på dette  

 forhold.
Indkaldelse til skifteretsmødet bekendtgøres i Statstidende med oplysning  

 om, hvor bilag til skyldnerens gældssaneringsforslag ligger til eftersyn, KL  

 § 214, stk. 2. På mødet gennemgår skifteretten skyldnerens forslag og de  

 tilvejebragte oplysninger.
Skifteretten opfordrer de fremmødte til at udtale  

 sig om forslaget og grundlaget for dette samt til at fremkomme med andre  

 oplysninger af betydning for sagen, KL § 215, stk. 1.
Told- og skatteregionerne og kommunerne er bemyndiget til at give møde på  

 TOLD SKAT's vegne og fremkomme med oplysninger, bemærkninger og eventuelle  

 indsigelser.
I den forbindelse bemærkes, at skifterettens fastsættelse af den  

 gældssaneringssøgendes rådighedsbeløb er en skønsmæssig afgørelse, der tager  

 hensyn til de konkrete omstændigheder i hvert enkelt tilfælde.
 Told- og skatteregionerne og kommunerne skal efter afgivelse af de nævnte  

 oplysninger og indsigelser m.v. afholde sig fra at anbefale eller tiltræde  

 selve gældssaneringsforslaget.
2.2.1. Omstødelse Finder told- og skatteregionen og/eller kommunen, at der bør anlægges  

 omstødelsessag, skal forslag herom fremsættes senest på ovennævnte  

 skifteretsmøde, KL § 223, stk. 1.
 Det kan f.eks. være tilfældet, hvor den gældssaneringssøgendes ægtefælle  

 har væsentlig formue, som ikke står i rimeligt forhold til dennes indkomst.
Træffes der ikke på mødet bestemmelse om sagsanlæg, kan det på mødet  

 meddeles skifteretten, at Told- og Skattestyrelsen eventuelt vil anlægge  

 omstødelsessag.
Omstødelsessag skal anlægges senest fire uger efter  

 gældssaneringskendelsen, KL § 223, stk. 2 og 3. Sagen skal omgående  

 indberettes til styrelsen.
2.3. Oplysningspligt og tavshedspligt På kreditormøder kan offentlige myndigheder kun give oplysninger, der ikke  

 er tavshedsbelagte, om f.eks. restancens størrelse, art og afvikling,  

 medmindre skyldneren giver sit samtykke.
 Skifteretten kan afkræve offentlige myndigheder oplysninger, der må anses  

 for nødvendige for gældssaneringssagen, KL § 211. Offentlige myndigheder kan  

 således efter pålæg fra skifteretten udlevere fortrolige og tavshedsbelagte  

 oplysninger om skyldneren og dennes husstand, når oplysningerne er nødvendige  

 for at behandle gældssaneringssagen.
 Oplysninger vil især være nødvendige, såfremt de belyser de forhold, der  

 omtales i KL §§ 197, 202 og 210, herunder økonomiske og personlige forhold  

 m.v.
 Offentlige myndigheder kan også uopfordret udlevere tavshedsbelagte  

 oplysninger til skifteretten.
 Oplysningerne må alene udleveres til de medarbejdere i skifteretten, der  

 behandler gældssaneringssagen.
2.4. Bekendtgørelse af afgørelser om gældssanering Såfremt skifteretten tager skyldnerens forslag om gældssanering helt eller  

 delvis til følge, bekendtgøres sagens udfald straks i Statstidende.
Genpart  

 af bekendtgørelsen sendes samtidig til samtlige kendte fordringshavere, KL §  

 218, stk. 3.
 Nægtes gældssanering, og er der sket bekendtgørelse om indledning af  

 gældssaneringssag, skal der inden en uge efter sagens afslutning gives  

 meddelelse herom til samtlige kendte fordringshavere, KL § 218, stk. 2.
2.5. Kære af afgørelser om gældssanering Finder told- og skatteregionen og/eller kommunen, at skifterettens  

 kendelser eller beslutninger vedrørende gældssanering bør kæres, skal dette  

 straks meddeles Told- og Skattestyrelsen med en begrundet indstilling.  

 Kærefristen er 2 uger, KL § 218, jf. § 251.
2.6. Indberetning til Told- og Skattestyrelsen Finder told- og skatteregionen og/eller kommunen grundlag for genoptagelse  

 af en kendelse om gældssanering efter KL's § 228 indberettes dette til Told-  

 og Skattestyrelsen til afgørelse med en begrundet indstilling.
2.7. Inddrivelse under gældssaneringssagen Fra gældssaneringssagens indledning og indtil dens slutning kan arrest  

 eller udlæg ikke foretages i skyldnerens aktiver, og skyldnerens ejendom kan  

 ikke tages til brugeligt pant.
Dette gælder dog kun for de fordringer, som er  

 omfattet af en kendelse om gældssanering, KL § 207, stk. 1.
Der kan ikke ske rådighedsberøvelse på grundlag af arrest, og der kan ikke  

 ske rådighedsberøvelse eller søges fyldestgørelse på grundlag af udlæg, som  

 ved kendelse om gældssanering bortfalder efter samme regler som for udlæg i  

 tilfælde af konkurs.
Udlagte fordringer kan indkræves, når de forfalder, KL §  

 207, stk. 2.
2.7.1. Udlæg, der ikke bortfalder ved kendelse om gældssanering Er der for en restance er foretaget udlæg 3 måneder før fristdagen eller  

 tidligere, bortfalder udlægget ikke ved kendelse om gældssanering.
 Hvis tinglysning eller anden sikringsakt er nødvendig, for at udlægget kan  

 opnå beskyttelse mod retsforfølgning, skal sikringsakten dog være foretaget 3  

 måneder før fristdagen eller tidligere, KL §§ 71 og 73.
 Der skal i disse tilfælde under gældssaneringssagen søges fyldestgørelse  

 efter gældende regler.
Told- og skatteregionen/kommunen bemyndiges til at give tilsagn om at  

 Told.
Skat vil undlade realisation af aktiver, herunder fast ejendom, der  

 ikke realiseres i forbindelse med gældssanering.
Der tages forbehold for, at  

 gældssaneringens betalingsbetingelser overholdes.
1-årsfristen for udlægs bortfald efter retsplejelovens § 526, stk. 4,  

 gælder, uanset at der er indledt gældssaneringssag.
Hvis 1-årsfristen udløber  

 under gældssaneringssagen, skal der søges fyldestgørelse på grundlag af  

 udlægget, medmindre der indgås aftale om ombytning til anden  

 sikkerhedsstillelse, (der i så fald ikke kan omstødes), svarende til det  

 forventede realisationsprovenu.
2.7.2. Udlæg, der bortfalder ved kendelse om gældssanering Er der for en restance foretaget udlæg senere end 3 måneder før  

 fristdagen, bortfalder udlægget i tilfælde af, at der afsiges kendelse om  

 gældssanering.
 I disse tilfælde skal udlægget fastholdes, indtil kendelse om  

 gældssanering er afsagt.
 Der kan ikke ske rådighedsberøvelse eller søges fyldestgørelse på grundlag  

 af udlæg, der vil kunne bortfalde.
Er et udlæg, der vil bortfalde ved kendelse om gældssanering, foretaget i  

 værdipapirer eller andre skriftlige fordringer, kan skyldneren dog - uanset  

 gældssaneringssagen - fratages rådigheden over disse aktiver i  

 overensstemmelse med reglerne i retsplejelovens § 523, stk. 2-4. Hvis  

 udlægget er foretaget i fondsaktiver (obligationer), skal der ske  

 registrering i værdipapircentralen.
Er udlægget foretaget i simple  

 fordringer, skal debitor underrettes og forfaldne beløb opkræves.
Forbudet mod rådighedsberøvelse medfører ikke tab af en af udlægget  

 følgende sikkerhedsret, KL § 16, stk. 4, analogt.
Udløber 1-årsfristen for  

 udlæg under gældssaneringssagen, og der ikke afsiges kendelse om  

 gældssanering, skal tvangsauktion begæres inden 8 uger efter  

 gældssaneringssagens afslutning, hvis den af udlægget følgende sikkerhedsret  

 skal bevares.
2.7.3. Anden sikkerhed end udlæg Inddrivelse, herunder foretagelse af udlæg på grudlag af frivillig  

 sikkerhedsstillelse i form af hånpant eller underpant (pantebreve i fast  

 ejendom og løsøre) kan fortsætte uanset gældssaneringssagen, når  

 sikkerhedsstillelsen er uomstødelig.
 Er den frivillige sikkerhedsstillelse omstødelig, kan inddrivelse kun  

 fortsættes i det omfang, dette kan ske uden foretagelse af udlæg (f.eks.  

 realisation af håndpant).
 Ved kendelse om gældssanering vil frivillig sikkerhedsstillelse kunne  

 omstødes, KL §§ 70 eller 74, og eventuelt inddrevne beløb skal i så fald  

 betales til skifterettens medhjælper.
 Ved efterbeskatning af investeringsfond- og etableringskontohenlæggelser  

 kan udbetaling fra det kontoførende pengeinstitut ikke ske, før skattekravet  

 er fyldestgjort.
Skattekravet er sikret i kontoens indestående og kan, i det omfang kontoen  

 strækker til, gøres gældende uanset den stedfundne gældssanering, idet  

 ordningen er en lovbestemt panteret, jf.
KL § 199, stk. 2. Det således  

 opståede skattekrav gældssaneres kun i det omfang, kravet ikke kan  

 fyldestgøres gennem kontoens indestående.
2.7.4. Lønindeholdelse I perioden fra skyldnerens indgivelse af begæring om gældssanering, og  

 indtil skifteretten har afsagt kendelse om gældssanering, kan lønindeholdelse  

 foretages efter de sædvanlige regler.
De anmeldte krav skal reduceres med de  

 indeholdte beløb.
Højesteret har fastslået, at sådanne lønindeholdte beløb ikke kan omstødes  

 efter KL §§ 72 eller 74, jf.
UfR 1987 s. 755, da lønindeholdelse ikke er  

 omfattet af disse regler.
Højesteret fandt endvidere ikke, at forarbejderne  

 til bestemmelserne om gældssanering gav grundlag for at anvende  

 omstødelsesreglerne i videre omfang end ved konkurs og tvangsakkord.
Dog må  

 en hidtidig afdragsordning, der er overholdt, ikke på grund af indledning af  

 gældssanering opsiges og afløses af begæring om lønindeholdelse, jf.
Cirk.
I,  

 nr. 52 af 19. august 1991 og Cirk.
Km. nr. 15/91 af samme dato.
Efter skifterettens kendelse om gældssanering kan lønindeholdelse  

 foretages for krav, der ikke er omfattet af gældssaneringskendelsen, samt for  

 forfaldne afdrag ifølge kendelsen.
Der kan ikke foretages lønindeholdelse for  

 de pantsikrede krav, der er stiftet før skæringsdagen og ikke er omfattet af  

 kendelsen, idet den underliggende personlige fordring er omfattet af  

 gældssaneringen.
2.7.5. Modregning Fordringshaverne er afskåret fra at modregne krav, der er stiftet før  

 dagen for indgivelse af begæring om gældssanering (fristdag) i krav,  

 skyldneren har erhvervet efter denne dato.
 Der kan foretages modregning mellem fordringer, når både hovedkrav og  

 modkrav er stiftet efter fristdagen, men inden gældssaneringssagens  

 indledning, KL § 201.
Der kan endvidere foretages modregning, såfremt både hovedkrav og modkrav  

 er stiftet inden fristdagen.
Det gælder også i overskydende skat, der først  

 fremkommer efter kendelsens afsigelse, men som hidrører fra indkomstår, der  

 ligger før fristdagen.
 Efter skifterettens kendelse om gældssanering kan modregning foretages for  

 krav, der ikke omfattes af gældssaneringskendelsen, dog ikke pantsikrede  

 krav, jf. 2.7.4. samt for forfaldne afdrag ifølge kendelsen.
 2.7.5.1. Udbetaling af overskydende skat m.v.
 Der kan ikke ske udbetaling af overskydende skat, der modsvares af det ved  

 gældssaneringskendelsen bortfaldne beløb, jf. pkt. 2.1.1.
Opnår en skattepligtig krav på overskydende skat under  

 gældssaneringssagen, skal der foretages modregning efter de sædvanlige  

 regler, jf. pkt. 2.7.5. Hvis der herefter er yderligere beløb til ubetaling,  

 skal skifteretten orienteres om dette yderligere beløbs størrelse, således at  

 beløbet kan medregnes i husstandens budget og tages i betragtning ved  

 dividendeberegningen, jf.
UfR 1987 s. 742 Ø.
Beløbet udbetales til den  

 skattepligtige med modregningsforbehold som nævnt i SD-cirkulære 1984-7, pkt.  

 2.
Har kommunen/regionen anmeldt krav i gældssaneringssagen, og der opstår  

 overskydende skat, stiftet efter fristdagen, skal denne ikke udbetales til  

 den skattepligtige, før kendelse om gældssanering er afsagt og kærefristen  

 udløbet.
Der skal overfor skifteretten gøres opmærksom på den overskydende  

 skat, som bør fremgå af den skattepligtiges opgørelse over aktiver, idet  

 beløbet skal tages i betragtning ved dividendeberegningen.
 Når gældssaneringskendelsen er endelig, skal den overskydende skat  

 udbetales til skifterettens medhjælper, således at beløbet kan fordeles til  

 kreditorerne i henhold til kendelsen.
2.8. Subsidiært udlæg Der kan ikke foretages subsidiært udlæg hos skyldnerens ægtefælle, når der  

 er indledt gældssaneringssag for skyldneren.
 Såfremt subsidiært udlæg er foretaget inden gældssaneringssagens  

 indledning, skal dette fastholdes.
 Subsidiært udlæg etablerer en selvstændig ret til fyldestgørelse i den  

 udlagte genstand f.eks. fast ejendom, uanset at den restance, for hvilken  

 udlæg var foretaget, er omfattet af en gældssaneringskendelse for skyldneren.
Et tinglyst udlæg i fast ejendom forældes ikke, men den restance, for  

 hvilken udlægget er foretaget, kan ikke søges inddrevet på anden vis hos den  

 subsidiært hæftende ægtefælle.
Når skyldneren opnår kendelse om  

 gældssanering, afgangsføres den restance, for hvilken udlægget er foretaget,  

 som uerholdelig med kode 231. Dette medfører, at restancen registreres i CFR.
 Told- og skatteregionerne/kommunerne skal være opmærksomme på, at der når  

 den faste ejendom realiseres, kan indgå beløb til dækning af det foretagne  

 udlæg.
2.9. Afgangsførelse Afsiger skifteretten kendelse om, at en del af skyldnerens gæld  

 bortfalder, skal det bortfaldne beløb afgangsføres, når der foreligger  

 dokumentation for, at gældssaneringssagen er sluttet, se pkt. 1.4.
2.10. Ophævelsesbestemmelse SD-cirkulære nr. 40 af 29. august 1988 ophæves.
