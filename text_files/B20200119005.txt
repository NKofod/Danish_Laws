 Bekendtgørelse om ændring af bekendtgørelse om opgørelse af beskæftigelseskrav og beregning af sygedagpenge m.v.
§ 1 I bekendtgørelse nr. 833 af 19. august 2019 om opgørelse af beskæftigelseskrav og beregning af sygedagpenge m.v, som ændret ved bekendtgørelse nr. 1214 af 25. november 2019, foretages følgende ændring:
 1. Efter § 27 indsættes i kapitel 8:
»§ 27 a.
Til personer, der ikke er uarbejdsdygtige på grund af sygdom, og som modtager sygedagpenge efter sygedagpengelovens §§ 58 b-58 e, kan der til og med den 31. august 2020 ydes sygedagpenge under deltagelse i uddannelse som er aftalt med arbejdsgiveren.
Hvis personen er omfattet af § 58 b, er det en betingelse, at uddannelsen kan gennemføres i overensstemmelse med Sundhedsstyrelsens anbefalinger for personer, der er i øget risiko for et alvorligt sygdomsforløb ved smitte med covid-19. Hvis personen er omfattet af § 58 c, er det en betingelse, at uddannelsen kan gennemføres i overensstemmelse med Sundhedsstyrelsens anbefalinger for pårørende til personer, der er i øget risiko for et alvorligt sygdomsforløb ved smitte med covid-19.« § 2 Bekendtgørelsen træder i kraft den 7. august 2020 og har virkning fra den 20. maj 2020.
