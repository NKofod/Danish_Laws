Nr BTB 67 Betænkning over Forslag til folketingsbeslutning om en forsøgsordning med  

 nye reaktioner over for unge lovovertrædere (ungdomskontrakter)   

 Nr B 67 1989-90, 1. samling Afgivet af Retsudvalget Afgivet: 19900523 Udvalget har behandlet beslutningsforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlig henvendelse fra  

 Socialarbejdernes Fællesudvalg.
Som bilag til betænkningen er optrykt en række af udvalgets spørgsmål og  

 ministerens besvarelser heraf.
Endvidere er optrykt den nævnte skriftlige  

 henvendelse samt et brev fra Odense Kommune til Socialministeriet, som af  

 Justitsministeriet er fremsendt til udvalget.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) forslaget til vedtagelse uændret.
 Et andet mindretal (Socialdemokratiets medlemmer af udvalget) indstiller  

 forslaget til vedtagelse, men vil ved 2. (sidste) behandling redegøre  

 for sin stilling til det stillede ændringsforslag.
 Mindretallet ønsker at udtale følgende:
Mindretallet har fået bekræftet under udvalgsbehandlingen, at der ikke er  

 noget til hinder for med de gældende regler at iværksætte de skitserede  

 forsøg.
En begrundelse for at gennemføre et beslutningsforslag i Folketinget  

 kunne herefter være at give retningslinjer for økonomiske omflytninger  

 imellem de involverede sektorer og at give en egentlig målsætning for  

 arbejdet i form af forventninger til antal indgåede kontrakter, nedgang i  

 antallet af tiltalefrafald og nedgang i recidiv.
Der er imidlertid ikke nogen  

 som helst oplysning herom, hverken i forslagets bemærkninger eller i  

 ministerens besvarelser til udvalget.
Tværtimod står det klart, at forslagets  

 intentioner ikke vil kunne efterleves, uden at der sker tilførsel af  

 ressourcer hos politi, domstole og kommuner.
Det forekommer mindretallet utilfredsstillende, at gode intentioner og  

 ønsker iværksættes på sådanne vilkår, der giver de ringeste muligheder for at  

 opnå et vellykket resultat.
Mindretallet kan støtte intentionerne og vil nøje  

 følge iværksættelsen og forløbet af de enkelte forsøg.
 Et tredje mindretal (Socialistisk Folkepartis medlemmer af  

 udvalget) indstiller beslutningsforslaget til vedtagelse med det  

 stillede ændringsforslag.
 Et fjerde mindretal (Fremskridtspartiets medlem af udvalget)  

 indstiller beslutningsforslaget til vedtagelse, men vil ved 2.  

 (sidste) behandling redegøre for sin stilling til det stillede  

 ændringsforslag.
Ændringsforslag Af et mindretal (SF):
Til teksten 1) I 3. afsnit udgår sidste punktum, og i stedet  

 indsættes:
»Kontrakten indgås af den unge og dennes forældremyndighedsindehaver  

 på den ene side og de sociale myndigheder på den anden side.« Bemærkninger Til nr. 1 Ændringsforslaget fratager politiet en godkendende kompetence af de  

 ungdomskontrakter, der er udarbejdet af socialforvaltningen.
 Det er vigtigt i et demokratisk samfund at holde en skarp adskillelse  

 mellem straffeforanstaltninger og hjælpetilbud.
 Det er forslagsstillernes opfattelse, at der i justitsministerens  

 beslutningsforslag sker en sammenblanding af politimæssige opgaver og socialt  

 arbejde.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Bilag 1 Nogle af udvalgets spørgsmål til justitsministeren og dennes besvarelser  

 heraf Spørgsmål 5:
 Hvilken landseffekt vil kunne forventes at fremkomme som følge af  

 beslutningsforslaget, såfremt dette omfatter hele landet? Besvarelsen bedes  

 givet med hensyn til:
 a) Antal indgåede kontrakter på årsbasis.
 b) Nedgang i antallet af tiltalefrafald henholdsvis med og uden vilkår.
 c) Nedgang i recidiv, herunder recidiv med ubetinget dom til følge.
 Svar:
 Det er efter sagens natur ikke muligt på nuværende tidspunkt at have  

 sikre forventninger om forsøgsordningens konkrete effekt.
Som det fremgår af bemærkningerne til beslutningsforslaget, er det netop  

 hovedsigtet med forsøgsordningen at tilvejebringe erfaringer, der kan belyse  

 ungdomskontrakternes praktiske virkemåde og brugbarhed.
Af samme grund indgår  

 det som et helt centralt element i forsøgsordningen, at der gennemføres  

 løbende systematiske undersøgelser af kontrakternes antal, indhold og forløb,  

 aktivitetsstederne, tilsynsordningen og klientellet m.v.
Først når de  

 relevante statistikker og vurderinger foreligger for forsøgsområderne, er det  

 forsvarligt at fremkomme med prognoser om effekten, såfremt ordningen udvides  

 til at gælde for hele landet.
 Spørgsmål 6:
Hvilke forskelle er der i fremgangsmåden med hensyn til tiltalefrafald  

 med vilkår, sammenlignet med forslaget til den nye forsøgsordning? Spørgsmål 10:
Hvori ligger det af ministeren under 1. behandling beskrevne »mere  

 håndfaste« i reaktionen efter forslaget i forhold til i dag? Svar:
 Når en ung lovovertræder er sigtet for et forhold, der kan afgøres med et  

 tiltalefrafald i henhold til retsplejelovens § 223, stk. 1, nr. 1, eller nr.  

 2, anvendes i dag følgende fremgangsmåde:
 Når politiet har opklaret sagen, og den unge har tilstået det påsigtede  

 forhold, indhenter politiet en udtalelse om den unge fra socialforvaltningen.  

 Denne udtalelse bliver normalt udarbejdet på grundlag af en samtale mellem en  

 socialrådgiver og den unge og dennes værge.
Når udtalelsen fra socialforvaltningen foreligger, udarbejder politiet et  

 tiltalefrafald med vilkår og en forhørsbegæring til byretten.
Hvis der er  

 tale om en sag, hvor påtalekompetencen tilkommer statsadvokaten, sender  

 politiet dog først sagen til denne, idet det i sådanne tilfælde alene er  

 statsadvokaten, der kan meddele tiltalefrafald.
Herefter indkaldes til et retsmøde, hvor retten påser, at den sigtede  

 afgiver en uforbeholden tilståelse, hvis rigtighed bestyrkes ved de i øvrigt  

 foreliggende omstændigheder.
Retten prøver endvidere, om de af  

 anklagemyndigheden (politiet eller statsadvokaten) fastsatte vilkår kan  

 godkendes, jf. retsplejelovens § 723 a.
Først når dette er sket, kan  

 vilkårene effektueres.
Typisk er der alene tale om vilkår om, at den unge  

 ikke må begå nyt strafbart forhold i en prøvetid, og om, at der fastsættes  

 hjælpeforanstaltninger efter bistandsloven, og at den unge skal rette sig  

 efter socialforvaltningens forskrifter.
 Når tiltalefrafaldet er meddelt i retten, bliver forholdet registreret på  

 den unges straffeattest i henhold til forskrifterne for Det Centrale  

 Kriminalregister.
I praksis har den skitserede fremgangsmåde givet anledning til problemer,  

 og der er fremført berettiget kritik.
Det har således især været kritiseret,  

 at der typisk går mindst 6 måneder fra sagens opklaring til tiltalefrafaldet  

 i retten.
Der har endvidere været rejst kritik af, at socialforvaltningen  

 ofte ikke følger vilkårene op og fastsætter nærmere forskrifter for den unge,  

 og at der heller ikke gives meddelelse til politiet, hvis den unge ikke  

 retter sig efter eventuelle forskrifter.
Disse forhold vil af den unge  

 lovovertræder ofte blive opfattet som ligegyldighed fra samfundets side, en  

 opfattelse som blot bestyrkes yderligere af den kendsgerning, at en ny  

 lovovertrædelse ofte ender med et nyt tiltalefrafald, som heller ikke følges  

 op på en konsekvent måde.
 Når forsøgsordningen gennemføres, vil fremgangsmåden være en anden.
Straks efter sagens opklaring, vil politiet kontakte socialforvaltningen,  

 hvis sagen er egnet til en ungdomskontrakt.
Socialforvaltningen vil  

 umiddelbart herefter undersøge den unges forhold, og hvis sagen er egnet, vil  

 socialforvaltningen i fællesskab med den unge og dennes forældre udarbejde  

 udkast til en ungdomskontrakt.
Kontrakten forelægges politiet eller  

 statsadvokaten til godkendelse og underskrift.
Endvidere underskrives  

 kontrakten af en repræsentant fra socialforvaltningen samt den unge og  

 forældremyndighedsindehaverne.
Straks efter kontraktens indgåelse iværksættes  

 de initiativer, der er fastsat i kontrakten.
Det forudsættes, at kontrakten  

 udarbejdes individuelt med udgangspunkt i den unges behov for støtte, og at  

 initiativerne, der er fastlagt i kontrakten, indgår i en plan med en  

 helhedsorienteret indsats.
Der bliver således tale om konkrete aktiviteter,  

 som skal udføres, og bestemte forskrifter, som skal overholdes.
Det vil ikke  

 bero på tilfældigheder, om konkrete forskrifter vil blive udarbejdet.
Ej  

 heller må det forekomme, at den unges undladelse af at overholde kontraktens  

 vilkår får lov at passere uden konsekvenser.
Socialforvaltningen vil få en  

 klar pligt til at føre tilsyn med, at de aktiviteter, der er fastsat i  

 kontrakten, overholdes, og en indberetningspligt til politiet om eventuelle  

 overtrædelser.
Den indenretlige godkendelse af ungdomskontrakten foretages  

 efterfølgende i forsøgsperioden.
 Som følge af den hurtige reaktion, fastsættelsen af helt konkrete  

 forskrifter, initiativer m.v. og det effektive tilsyn med vilkårenes  

 overholdelse vil den unge utvivlsomt opleve reaktionsformen som mere håndfast  

 end den nugældende.
 Spørgsmål 7:
 Ministeren bedes fremlægge de beregninger, der ligger til grund for  

 bemærkningernes pkt. 8, bl.a. bedømmelse af besparelser inden for politi og  

 domstole og forøgelse af ressourcer inden for det sociale område.
 Svar:
Netop fordi ordningen med ungdomskontrakter vil være helt ny, kan  

 nøjagtige, økonomiske konsekvensberegninger ikke foretages på forhånd.
Først  

 når erfaringer er indhøstet på grundlag af forsøgsordningen, kan det afgøres,  

 om formodningen om, at udgifterne kan holdes inden for de eksisterende  

 budgetrammer, holder stik.
Det kan fremhæves, at antallet af lovovertrædere, for hvem  

 forsøgsordningen er anvendelig, er relativt lille, og at sagsbehandlere i  

 politi og socialvæsen allerede i dag arbejder med denne gruppe mennesker.
Det  

 er endvidere forudsat, at en mindre stigning i antallet af arbejdstimer i  

 socialsektoren vil blive modsvaret af et tilsvarende fald hos politiet bl.a.  

 som følge af mindre recidiv, for så vidt angår de omhandlede unge  

 lovovertrædere.
 Spørgsmål 14:
Ad svar på spørgsmål 6 og 10 (B 67 - bilag 4) Hvilke af de i svarets sidste to afsnit nævnte procedurer, initiativer  

 m.v. kan ikke gennemføres administrativt? Svar:
De omtalte procedurer og initiativer vil for så vidt kunne gennemføres  

 administrativt.
Forsøgsordningen med nye reaktioner over for unge  

 lovovertrædere (ungdomskontrakter) kan derfor gennemføres, uden at lovændring  

 er nødvendig.
Beslutningsforslaget forudsætter således heller ikke  

 lovændringer i forsøgsperioden.
Som det fremgår af bemærkningerne til beslutningsforslaget (punkt 7), vil  

 der i forbindelse med forsøgsordningen blive gennemført løbende, systematiske  

 undersøgelser med henblik på en vurdering af, om ungdomskontrakterne skal  

 indføres som permanent reaktion over for unge lovovertrædere, eventuelt ved  

 at der i retsplejelovens § 723 a og bistandslovens § 33 indføres en  

 selvstændig hjemmel (henvisning) til ungdomskontrakter.
I givet fald er det  

 tanken, at der skal skabes en særlig hjemmel til udenretlig indgåelse af  

 kontrakterne.
Herved opnås mulighed for, at proceduren ved ungdomskontrakter  

 bliver endnu hurtigere.
 Spørgsmål nr. 22:
Ad B 67 - bilag 16 (svar spørgsmål 15) Udvalget udbeder sig en nærmere præcisering af, på hvilken måde  

 Socialministeriet vil følge op over for de kommuner, som ikke opfylder  

 ungdomskontrakten.
 Svar:
 Socialministeriet har oplyst, at ministeriet som tilsynsmyndighed over  

 for kommunerne vil kunne tage en sag op og herunder henstille, at en praksis  

 ændres eller en sag overvejes på ny.
 Det bemærkes endvidere, at Justitsministeriet som nævnt i  

 beslutningsforslagets bemærkninger under forsøgsordningen vil nedsætte en  

 styringskomite, der forudsættes at få forelagt sagen, hvis der opstår tvivl  

 om kontraktens indhold eller opfyldelse.
 Spørgsmål 23:
Vil det forhold, at en kommune ikke opfylder sine forpligtelser, kunne  

 medføre, at den unge indbringes for retten? Svar:
Under forsøgsordningen ville alle ungdomskontrakter skulle forelægges  

 retten uanset om de opfyldes af de implicerede parter.
Det forhold, at en  

 kommune ikke opfylder sine forpligtelser må ikke ved en efterfølgende  

 forelæggelse for retten kunne komme den unge til skade.
Dette spørgsmål vil  

 blive medtaget i den vejledning, som Socialministeriet og Justitsministeriet  

 udarbejder i forbindelse med forsøgsordningens etablering.
 Spørgsmål 24:
Ad B 67 - bilag 17 (svar spørgsmål 21) Kan ministeren bekræfte, at ingen af de kommuner, der har deltaget i  

 møderne, har haft lejlighed til at kommentere referaterne? I benægtende fald:  

 hvorledes er det sket? Svar:
 Jeg kan bekræfte, at ingen af de kommuner, der har deltaget i  

 drøftelserne har haft lejlighed til at kommentere referaterne, der kun har  

 været brugt i Justitsministeriets og Socialministeriets interne drøftelser.
 Spørgsmål 25:
 Udvalget udbeder sig ministerens kommentarer til Odense Kommunes  

 skrivelse af 21. maj 1990 (omdelt under B 67 - bilag 18).
 Svar:
Jeg har noteret mig, at Odense Kommune ikke ønsker at deltage i  

 forsøgsordningen.
Det tager Justitsministeriet naturligvis til efterretning.
I relation til bemærkningerne om ressourceanvendelsen, rettens  

 berammelsestid og en særlig indsats over for »hårdt« belastede  

 kriminelle kan oplyses, at det i forbindelse med forsøgsordningen i  

 Handleplan 5 har været muligt at få kommuner, politiet og domstole til at  

 medvirke i dette forsøg, der må antages at være betydeligt mere  

 ressourcekrævende end forsøget med ungdomskontrakter.
Handleplan 5 omfatter  

 netop hårdere belastede unge kriminelle, over for hvem indsatsen fra  

 socialforvaltningens side er langt mere omfattende end tilfældet vil være  

 under forsøget med ungdomskontrakter.
 Det bemærkes i øvrigt, at det er Justitsministeriets hensigt, såfremt  

 forsøgene får et tilfredsstillende resultat, at foreslå sådanne ændringer i  

 retsplejeloven, at sagen ikke skal indbringes for retten, hvorved spørgsmålet  

 om retternes berammelsestid bortfalder.
 Spørgsmålet om de sikrede afdelingers eventuelle funktionsvanskeligheder  

 har ikke relation til de unge lovovertrædere, der vil være omfattet af  

 forsøget med ungdomskontrakter.
 Spørgsmål 26:
Ad svar spørgsmål 19 (B 67 - bilag 14) Har Socialministeriet eller Justitsministeriet modtaget udtalelser fra de  

 af referaterne omfattede kommuner, og i givet fald: vil ministeren fremsende  

 udtalelserne til udvalget? Svar:
 Hverken Socialministeriet eller Justitsministeriet har modtaget  

 udtalelser fra de af referaterne omfattede kommuner.
Bilag 2 En af justitsministeren til udvalget fremsendt skrivelse fra Odense  

 Kommune til Socialministeriet ODENSE MAGISTRAT, 3. AFDELING Social- og sundhedsforvaltningen Socialministeriet Vedlagt materiale som lovet telefonisk Notatet er udarbejdet af medarbejder i magistratens 3. afdeling, der er  

 medlem af Socialarbejdernes Fællesudvalg.
Synspunkterne er dækkende for  

 Odense Kommune og samarbejdsparterne i SSP-udvalget.
 Statistikmaterialet er brugt ved møde i ovennævnte udvalg, og antallet af  

 førstegangskriminelle i forhold til flergangskriminelle er fremhævet i mødet.
Med venlig hilsen Mogens Klokker Hansen Underbilag CENTRALFORENINGEN Projektafsnittet 4. maj 1990 N O T A T Lovforslag om ungdomskontrakter I bemærkningerne til lovforslaget er det anført, at det er afgørende  

 vigtigt, at der handles hurtigt fra såvel politi, sociale myndigheder som  

 retsvæsenet i forbindelse med etablering af ungdomskontrakter.
Samtidig er  

 det anført, at forsøgsordningen skal holdes inden for eksisterende  

 budgetramme.
De ønsker, der således ligger bag forslaget om hurtig reaktion, vil på  

 ingen måde kunne efterleves under disse betingelser.
Uden øgede ressourcer  

 hos politi og kommune vil en gennemførelse af forsøget betyde, at andre  

 relevante arbejdsopgaver må nedprioriteres.
For så vidt angår ministerens  

 hensigtserklæring om, at domstole skal fremme berammelsen af disse sager, er  

 der virkelig god grund til skepsis.
Det er almindeligt kendt, at  

 berammelsestiden i retssystemet er lang på grund af stort sagspres.
Tidligere tilkendegivelser fra ministeren om, at f.eks. voldssager skulle  

 fremmes mest muligt, når der skulle berammes, har ikke kunnet efterleves i  

 retssystemet.
Berammelsestiden er her som i andre sager, hvor der ikke  

 foreligger tilståelse, ofte 3-4 måneder fra sagens fremsendelse fra politiet.  

 At forestille sig, at domstolene vil »rydde kalender« for at fremme  

 en behandling af en sag om tilkendegivelse af tiltalefrafald  

 (ungdomskontrakt) er derfor helt urealistisk.
Det kan vel næppe heller være  

 rimeligt, at den slags sager skal fremmes sagsbehandlingsmæssigt på  

 bekostning af f.eks. sager, hvor sigtede er varetægtsfængslet, og derfor  

 falder bemærkningerne om hurtig reaktion over for de unge helt til jorden.
I justitsministerens fremlæggelse af lovforslaget i Folketinget blev  

 Odense Kommune nævnt som en forsøgskommune.
Ledelsen i Odense Kommune's  

 social- og sundhedsforvaltning har indgående drøftet lovforslaget og har på  

 baggrund af, at man ikke har eller får ressourcer, udmeldt, at man afslår at  

 deltage som forsøgskommune.
I øvrigt må det bemærkes, at SSP-kontaktudvalget i Odense har afholdt  

 konference i efteråret 1989, og her var der samstemmende fra alle  

 repræsenterede instanser tilkendegivelse om, at man fandt forslaget helt  

 utilstrækkeligt og uden nytænkning.
Ordninger som ungdomskontrakter kan  

 etableres inden for de bestående regler i bistandsloven.
Der tænkes på f.eks. beskikkelse af personlig rådgiver samt henstilling og  

 pålæg om, at et barn/en ung skal følge forskellige aktiviteter i dagligdagen.  

 Samme konference fremførte derimod synspunkter om, at der var mere behov for  

 særlig indsats over for de »hårdt« belastede kriminelle.
Til denne  

 gruppe, som er særdeles ressourcekrævende både økonomisk og personalemæssigt,  

 er der et behov for særlige indsatser.
Det blev således nævnt, at en særlig  

 sikret institution, der personalemæssigt er ordentligt normeret med  

 kvalificeret socialtpædagogisk personale, var ønskelig.
Det blev  

 understreget, at der ikke er tale om indespærring af de unge, men derimod en  

 fastholdelse, så man kan gennemføre en forsvarlig socialpædagogisk behandling  

 af den unge.
 Reglerne om tidsbegrænsning i 2 måneder samt amtskommunale kompetencer om  

 anbringelse burde derfor justeres.
De eksisterende sikrede afdelinger såsom Egely, Koglen, Sølager m.v. har  

 funktionsvanskeligheder på grund af sammenblandingen mellem  

 surrogatsfængslede og pædagogiske observationer.
Der vil således være god  

 grund til at gennemgå og få vurderet, hvorledes disse institutioner fremover  

 skal anvendes.
En særlig sikret installation der på landsplan skal tage sig  

 af pædagogiske observationer samt behandling vil formentlig være en god  

 investering i bekæmpelsen af problemer med de hårdt belastede.
Institutionens  

 drift vil selvsagt være dyr, men finansieringen kunne f.eks. ske ud fra  

 objektive kriterier, således at samtlige kommuner f.eks. betaler et beløb  

 svarende til antal unge i den aldersgruppe, som institutionen skal anvendes  

 overfor.
Dette vil gøre den økonomiske belastning for de enkelte kommuner  

 minimal.
Christian Frederiksen Underbilag ODENSE MAGISTRAT, 3. AFDELING Social- og sundhedsforvaltningen 4. maj 1990 Til medlemmerne af SSP-kontaktudvalget I overensstemmelse med tidligere  

 aftale i SSP-kontaktudvalget fremsendes vedlagt kopi af  

 kriminalitetsstatistik for 1989.
 Til brug for sammenligninger vedlægges tilsvarende for 1987 og 1988.
Statistikken er fortsat udarbejdet efter den metode, som er godkendt af  

 SSP-kontaktudvalget, det vil sige, statistikken viser antallet af personer og  

 er »renset« for gengangere i løbet af året.
Unge, der har begået  

 flere ulovlige forhold i løbet af 1989, er altså kun medregnet een gang.
I  

 henseende til kriminalitetens karakter er flergangslovovertrædere registreret  

 for groveste forseelse.
 Da SSP-kontaktudvalgets næste møde er berammet til august 1990, afventer  

 statistikken ikke behandling i mødet, men såfremt der ønskes drøftelse af  

 indholdet, bedes man kontakte SSP-kontaktudvalgets formand vicedirektør Palle  

 Hansen eller undertegnede.
 Endelig vedlægges til orientering befolkningstallene, områdekontoropdelt,  

 for de anførte aldersgrupper.
Med venlig hilsen Mogens Klokker Hansen Underbilag Anm.: Tabellens enhed er unge personer (0-18 årige), som er registreret  

 for et eller flere kriminelle forhold i året.
Hvis den samme person  

 har flere kriminelle forhold i året, medregnes vedkommende kun een  

 gang og registreres for det groveste forhold.
Bilag 3 En henvendelse til udvalget fra Socialarbejdernes Fællesudvalg SOCIALARBEJDERNES FÆLLESUDVALG København, den 16. maj 1990 Folketingets Retsudvalg Vedrørende: Beslutningsforslag nr.
B 67, om ungdomskontrakter I forståelse for Retsudvalgets aktuelle arbejdspres, har SFU valgt, i  

 spørgsmålet om ungdomskontrakter, at fremsende sine synspunkter skriftligt,  

 frem for at søge foretræde.
SFU har i en tidligere henvendelse (vedrørende L 150) også fremsat  

 synspunkter om ungdomskontrakter, i form af et bilag til SFU-rapporten:  

 »Socialarbejderens rolle og deltagelse i SSP-samarbejdet«.
Bilaget  

 - »Forslag til opstramning af indsatsen over for unge lovovertrædere,  

 samt vejledning til faggrupperne«. - vedlægges her igen, for en god  

 ordens skyld.
Uagtet forslaget - der er dateret den 24. januar 1990 - således er  

 udarbejdet før beslutningsforslaget er fremsat og forholder sig til daværende  

 tanker om »sociale og personlige kontrakter«, finder SFU, at  

 forslaget fortsat er en bedre løsningsmodel for en øget indsats over for unge  

 lovovertrædere end justitsministerens beslutningsforslag.
Dette også som  

 grundlag for et forsøg.
 Herudover har SFU følgende synspunkter på B 67:
 Vedrørende målgruppen for ungdomskontrakterne:
SFU finder ikke at kunne udlede af forslagets bemærkninger, hvilke  

 målgrupper af unge lovovertrædere forslaget konkret sigter mod.
De grupper  

 forslaget omtaler, dækker unge med fra eet til flere tiltalefrafald, samt  

 unge med betingede domme.
Dette må indicere, at forslaget også tænkes som en  

 reaktion, der retter sig mod unge der i dag stopper en kriminel  

 løbebane, allerede efter 1. eller 2. tiltalefrafald? Herimod må SFU advare! Fakta er, at langt den overvejende del af unge lovovertrædere stopper  

 denne løbebane.
Dels som resultat af de mange kriminalitetsforebyggende  

 aktiviteter der iværksættes i kommuner og lokalområder, og dels som de unges  

 naturlige reaktion på det »BØH« det faktisk er, at ryge ind i  

 retssystemet men klare problemet via et tiltalefrafald.
Faren ved beslutningsforslaget er tværtom, at en reaktion som  

 ungdomskontrakterne vil virke dæmpende på resultaterne af de øvrige  

 forebyggende indsatser, og i værste fald virker kriminalitetsstemplende over  

 for unge, der som nævnt ved hjælp af nuværende aktiviteter stopper den  

 kriminelle løbebane! Det er vanskeligt at billedliggøre disse forhold. Årsagen hertil er, at  

 statistikkerne ofte opgøres på »antal kriminelle gerninger« i den  

 enkelte politikreds.
Kikkes der i stedet på personerne bag kriminaliteten -  

 og renses statistikken for gengangere - bliver billedet markant anderledes.
SFU har haft lejlighed til at kikke »over skulderen« på en sådan  

 opgørelse over kriminaliteten i Odense, udarbejdet af socialforvaltningen.  

 Her siger hovedtallene fra 1988, at af ca. 360 unge lovovertrædere viste der  

 sig et markant fald i antallet af disse unge kriminelle, henover opgørelsen  

 på 1., 2. og 3. gangs kriminalitet.
De unge, der her fortsatte en kriminel  

 løbebane, kan opgøres til ca. 15 af de 360 unge.
Forskellen er således unge,  

 der dropper kriminaliteten, grundet de forebyggende aktiviteter,  

 tiltalefrafald og lignende.
 Tallene peger således på, at de nuværende aktiviteter hjælper den langt  

 overvejende del af ungdommen - hvorimod der nok er behov for en opstramning  

 over for den lille retsgruppe, der således er ansvarlige for hovedparten af  

 ungdomskriminaliteten.
 Endelig vil vi her pege på, at Det Kriminalpræventive Råd netop  

 gennemfører forsøg målrettet denne restgruppe - de såkaldte »Handleplan  

 5« projekter - i en række kommuner landet over.
Spørgsmålet er, om forslaget til ungdomskontrakter hviler på sådanne  

 overvejelser/oplysninger, ligesom det må anbefales Retsudvalet at rette  

 henvendelse til Odense Kommune for nærmere oplysning.
Dels vedrørende nævnte  

 opgørelser og dels vedrørende kommunens holdning til hele  

 ungdomskontrakt-ideen.
Odense er jo netop omtalt i beslutningsforslaget som  

 mulig forsøgskommune! Politiets kompetence:
Som SFU forstår beslutningsforslaget tillægges politiet en godkendende  

 kompetence af de ungdomskontrakter, der er udarbejdet af socialforvaltningen,  

 i samarbejde med den unge og dennes forældre.
Det er SFUs opfattelse, at  

 dette er en uskøn sammenblanding af politimæssigt og socialt arbejde - på  

 lang sigt til skade for begge dele.
Dels er det i strid med den  

 kompetencedeling, der i øvrigt findes på de to indsatsområder, og dels  

 medvirker ungdomskontrakter herved til at give hjælpeforanstaltninger i  

 henhold til den sociale lovgivning et straffelignende indhold.
SFU finder det  

 vigtigt i et demokratisk samfund at bevare en skarp adskillelse mellem  

 straffe- og hjælpeforanstaltninger, specielt når ungdomskontrakterne i  

 justitsministerens fremlæggelse defineres som (forebyggende)  

 »Kriminalpræventiv foranstaltning«! Fritidsaktiviteter:
Endelig ønsker SFU at pege på det paradoksale i, at »idømme«  

 normalt frivillige fritidsaktiviteter som del i en straffeforanstaltning.  

 Fritidsaktiviteter har altid grundlag i, at den unge deltager af egen fri  

 vilje og motivation.
Beslutningsforslaget tager ikke højde herfor.
Den unge  

 bliver ikke aktiv idrætsudøver i en sportsklub eller en god ny kammerat i  

 ungdomsklubben, fordi vedkommende har en kriminel baggrund.
Tværtimod er der  

 fare for, at »tvangen« via ungdomskontrakten giver yderligere  

 personlige nederlag, og derved »skubber på« en fortsat kriminel  

 løbebane.
Organiserede fritidsaktiviteter - uanset deres karakter - må altid  

 bygge på den unges frivillighed.
 Økonomien:
Da SFU tvivler på, at der i socialforvaltningerne og ved domstolene er de  

 nødvendige muligheder og ressourcer til en oprustning af »sagerne«  

 omkring de unge lovovertrædere, som er forudsætningen for gennemførelsen af  

 beslutningsforslaget, vil vi godt anbefale Retsudvalget at undersøge dette  

 spørgsmål.
Beklageligt vil det være, hvis ikke tankerne kan gennemføres,  

 fordi de udøvende systemer ikke er gearet hertil! Afslutning:
I håbet om, at herværende indgår i Retsudvalgets behandling og gerne  

 viser anledning til nye overvejelser, ønsker SFU afslutningsvis at  

 tilkendegive, at vi stiller os positivt over for en kommende forsøgsordning  

 og agter at deltage aktivt heri.
Vigtigt er det at kvalificere indsatsen over  

 for unge lovovertrædere - da kriminalitet altid er tegn på problemer andre  

 steder i de unges liv . . .! Med venlig hilsen på SFUs vegne Henrik C.
Sieling Underbilag SOCIALARBEJDERNES FÆLLESUDVALG København, den 2. februar 1990 Forslag til opstramning af indsatsen over for unge lovovertrædere,  

 samt vejledning til faggrupperne Herværende forslag har til sigte at være alternativ til de tanker  

 der har været fremme vedrørende øget indsats over for unge lovovertrædere,  

 dels i Justitsministeriets rapport af november 1988, der dannede baggrund for  

 en redegørelse i Folketinget, dels »Skitse til vejledning om kontrakter  

 for unge lovovertrædere« (om sociale og personlige kontrakter) fra  

 Justits- og Socialministeriet, maj 1989.
 Baggrunden er således ønsket om at erstatte tiltalefrafald og betingede  

 domme for den gruppe af 15-18 årige, der ikke er i et mere fast  

 kriminalitetsmønster, typisk første- og andengangskriminelle.
 Udgangspunktet for dette forslag er overholdelse og bevarelse af  

 den nuværende forvaltningslov og dens regler om samtykke, samt reglerne om  

 tavshedspligt for offentligt ansatte.
Jævnfør justitsministerens redegørelse i Folketinget, november 1988,  

 drejer denne særlige indsats sig om en ganske lille gruppe.
Nemlig de unge  

 mellem 15 og 18 år, der d.d. modtager op til flere tiltalefrafald.
Regnes der  

 på ministerens egne oplysninger (byggende på 1985-tal), drejer det sig om ca.  

 0,03 pct. af en årgang.
Fastholdes målgruppen ca. 30 sager pr. 100.000 i  

 aldersgruppen! Hovedbegrundelsen for forslaget er:
 1. Alle borgeres ret til at vide, hvad der sker i deres liv, og være  

 delagtiggjort i alle skridt offentlige myndigheder overvejer.
 2. Forpligtigelsen til at inddrage forældremyndighedsindehaveren i alle  

 forhold vedrørende deres børn/unge og disses opdragelse.
 (Jævnfør forvaltningslovens bestemmelser om tavshedspligt og samtykkekrav.  

 Desuden findes der i bistandslovens paragraf 34 regler for foranstaltninger  

uden samtykke, henført til det sociale udvalgs kompetence- og  

 indsatsområde og derved underlagt demokratisk kontrol).
 I dette forslag til foranstaltninger lægges der vægt på:
1. Reaktionerne ved overtrædelser af straffeloven hviler på almindeligt  

 anerkendte danske retsprincipper.
Dvs. at eventuelle sanktioner over for  

 borgerne altid involverer en principielt neutral dømmende instans.
 2. At der sker en klar adskillelse mellem de opgaver involverede  

 offentlige myndigheder/ansatte har over for den unge.
 I det følgende vil der i lighed med Justitsministeriets rapport om  

 unge lovovertrædere, november 1988, skelnes mellem følgende 2 grupper af  

 unge:
A.
Unge pågrebet i mindre lovovertrædelser af en sådan karakter, at sagen  

 efter politiets/anklagemyndighedens skøn, bør afgøres uden reaktion af  

 pønalt (straffende) præg, (s. 26).
B.
I situationer, hvor unge er pågrebet i lovovertrædelser af den art, som  

 er beskrevet i kapitel 1, og hvor politiet skønner, ». . . at det f.eks.  

 på grund af gentagne lovovertrædelser må anses for . . .«, (s. 29).
I kapitel 1 siges det: »Der vil typisk være tale om første- og  

 andengangskriminelle, der har begået indbrudstyveri eller andet tyveri,  

 hærværksforhold eller brugstyveri af f.eks. cykler eller knallerter.
Unge,  

 der har begået voldshandlinger er ikke omfattet af overvejelserne.« I forhold til kategori A skal der foreslås følgende:
Langt størstedelen af disse unge støder politiet ikke på igen.
Ifølge  

 undersøgelser og statistikker er ca. 80 pct. af alle tiltalefrafald  

 engangsforteelser.
Det hjælper altså at sige bøh! Men det må alligevel tages  

 alvorligt, at en ung begår kriminalitet.
Især fordi erfaringerne viser, at  

 dette kan tages som symptom på begyndende problemer på andre områder af den  

 unges liv.
Derfor foreslås det, at der strammes op om socialforvaltningernes  

 tilstedeværelse ved alle politiets afhøringer af unge.
Dels for fra  

 starten at komme ind i »sagerne« og dels for (fortsat) at varetage  

 den unges interesser.
 At politiet i forhold til disse unge altid udarbejder en social  

 døgnrapport, som omgående tilgår socialforvaltningen.
Og at socialforvaltningen hurtigt igangsætter og koordinerer indsatsen  

 over for den unge.
Dette stiller krav til socialforvaltningen om at udvikle  

 tværfaglige arbejdsformer sammen med de institutioner den unge er tilknyttet  

 (skole, ungdomsklub og lignende).
Dette kan som udgangspunkt ske inden for rammerne af gældende lovgivning.  

 Dog bør man fastsætte (korte) tidsfrister i bistandsloven, og præcisere det  

 sociale udvalgs forpligtelse til at topprioritere ungdomssager, samt etablere  

 det tværfaglige samarbejde omkring sagerne. (Ved egentlige personsager skal  

 samtykkekravet naturligvis opfyldes)! For at styrke opfølgningen af disse hjælpeforanstaltninger kunne brugen af  

 kontaktpersoner (udøvende socialudvalgets smtykke) styrkes, ved sammen med  

 forældremyndighedsindehaveren og den unge, at følge forløbet tæt. (Det bør  

 overvejes, om en sådan funktion kan indgå i socialarbejdernes arbejdsområde.  

 Således kan indsatsen blive mere helhedsorienteret.
Andre kan også bruges,  

 hvis funktionen bygges på kvalitative krav og udøves under ordnede forhold.) Da en stor del af denne kriminalitet er spændingskriminalitet, er  

 det værd at påpege, at målrettede fritidsaktiviteter under  

 voksenvejledning, f.eks. ungdomsklubbernes muligheder langt fra er  

 udtømt.
Problemet er ofte, at de ikke findes i et bestemt lokalområde eller  

 at åbningstid og aktivitetsmulighederne er begrænsede - ikke står mål med de  

 lokalt bestemte behov! Hovedpricippet i denne indsats (f.eks. i ungdomsklubregi) er at erstatte  

 kriminelle aktiviteter med andre der indeholder spændingsmomenter, som dels  

 udvikler den unge, dels er samfundsmæssigt acceptable. (F.eks. cross-kørsel,  

 vildmarksture og lignende). Kravene til aktiviteterne er som eksempel, at det  

 af de unge reelt opleves ligeså spændingsfyldt at skulle medvirke i en  

 radioudsendelse første gang som at begå et indbrud.
Et andet aktuelt eksempel kan hentes fra den seneste ungdomsudsendelse  

 »ZIG-ZAG« i TV.
Nemlig historien om, at man stoppede omfattende  

 biltyverier og »dødskørsel« i en ungdomsgruppe, ved at etablere en  

 lukket kørebane, hvor de unge i selvistandgjorte gamle biler fik lov at  

 udføre den spændingsfyldte aktivitet.
Dels under voksenvejledning og inden  

 for klare acceptable regler, dels med voksenbistand til bilernes  

 istandsætning, således at ungdomsgruppen også tilegnede sig nye færdigheder.  

 Resultatet her er således, at man ændrer samfundsskadelige aktiviteter til  

 varige sunde interesser.
Endda med et indhold, der i sig indeholder mulige  

 uddannelses- og erhvervsperspektiver.
Den slags muligheder kan kun foreligge, hvis socialarbejdere og lignende  

 hjælper de unge med at bruge sådanne alternative handlemuligheder, og især  

 holder de unge fast i disse.
Tilsvarende skal det overvejes at skabe  

 relevante uddannelses- og arbejdstilbud til netop disse grupper af unge,  

 jævnfør erfaringerne med »11. klasse«, særlige arbejdsprojekter,  

 produktionshøjskoler og lignende.
Disse argumenter godtgør også, at en sådan helhedsorienteret indsats  

ikke kan løftes af fritidsområdets frivillige organisationer - f.eks.  

 idrætsklubber, spejderorganisationer og lignende.
Hvad de også selv påpeger!  

 Hertil har man hverken ekspertise, ressourcer eller ambitioner.
En  

 integrering af disse aktiviteter, vil blive på bekostning af dette områdes  

 generelt forebyggende arbejde.
 I forhold til kategori B skal der foreslås følgende:
 Flergangskriminalitet er et udtryk for større sociale og/eller dybere  

 personlige problemer og medfører behov for en mere indgribende indsats.  

 Tilsvarende vil indsatsen altid være at karakterisere som personsager,  

 hvorfor forvaltningslovens krav om samtykke skal overholdes.
Følgende 3 instanser skal forpligtes til at samarbejde om foranstaltninger  

 over for unge, inden for en klar opgavefordeling: Politiet -  

 opklarende, domstolene - dømmende og socialforvaltningen -  

 hjælpeforanstaltninger! Fra politiet udarbejdes social døgnrapport til socialforvaltningen, som  

 hurtigst muligt - inden en uge - udarbejder en handleplan sammen med den unge  

 og dennes forældremyndighedsindehaver.
 Handleplanen indstilles til domstolens behandling - inden 14 dage - og  

 resultatet heraf skal indeholde den unges eventuelle pligter og sanktioner i  

 tilfælde af, at brud præciseres.
Senest 6 måneder efter afholdes opfølgende retsmøde.
Den unge,  

 forældremyndighedsindehaveren og socialforvaltningen er til stede.
Mødet har  

 til hensigt at vurdere og eventuelt justere handleplanen.
 Socialforvaltningen fører tilsyn og laver opfølgning med  

 hjælpeforanstaltninger. (Eventuelt via kontaktperson).
Også i dette tilfælde stilles øgede krav til socialforvaltningen om  

 koordinering og udvikling af tværfaglige samarbejdsformer.
Det bør  

 præciseres at socialforvaltningen er forpligtet til at gå på tværs af  

 alle instansers indsats og koordinere.
De enkelte instansers opgaver over for  

 den unge og de aftalte tilbagemeldingsprincipper skal konkret præciseres i  

 handleplanen.
Retsbevidstheden sikres ved, at domstolene automatisk tager sagerne op.  

 (Endelig foreligger stadig muligheden for, at anvende bistandslovens paragraf  

 34, om hjælpeforanstaltninger uden samtykke fra den unge og dennes  

 forældremyndighedsindehaver)! Det samlede forslag medfører således:
- at en opstramning af indsatsen over for unge lovovertrædere kan  

 gennemføres inden for den eksisterende lovgivning, - at det bør overvejes, om de foreslåede tidsfrister og/eller  

 præciseringer skal indarbejdes i bistandsloven og retsplejeloven, - og at der gennemføres en langt grundigere og mere omfattende vejledning  

 over for de grupper af offentligt ansatte, der selvstændigt eller tværfagligt  

 skal løse opgaverne.
En sådan (også i dag nødvendig) vejledning må på den ene side kvalificere  

 den offentligt ansatte fagligt, tværfagligt og tværsektorielt.
Give reel  

 indsigt i eget og de øvrige faggruppers ansvars- og opgaveområde, samt  

 kendskab til sagsgange i den enkelte sektor.
Og på den anden side være  

 udformet således, at de som enkle »tommelfingerregler« er  

 gennemskuelige og anvendelige.
 Gennemføres en ændring og kvalificering af indsatsen over for unge  

 lovovertrædere som det her foreslås, undgås det:
- at ændre den (demokratiske) retsstilling alle er underlagt, alene for  

 gruppen af 15-18 årige, - at gennemføre en »teknisk« sænkning af den kriminelle  

 lavalder, som vil være konsekvensen af de ministerielle forslag, - at »arbejde« og fritidsaktiviteter bliver sanktioner over for  

 ungdommen, - at de unge og forældrene føler sig tilsidesat ved manglende orientering  

 og inddragelse, og derved modarbejder sigtet med indsatsen, - og at indføre nye bureaukratiske systemer og sanktioner.
 På vegne af SFU:
Toke Agerschou og Henrik C.
Sieling Yderligere oplysninger kan indhentes  

 ved kontakt til ovenstående (hos Landsforeningen Danske Klubfolk) på telefon  

 86 - 19 09 16 eller 33 - 93 01 90.
 Socialarbejdernes fællesudvalg (SFU) er samarbejdsorgan for faglige  

 organisationer på det sociale og pædagogiske område, dækkende ca. 60.000  

 offentligt ansatte socialarbejdere i stat, amter og kommuner.
