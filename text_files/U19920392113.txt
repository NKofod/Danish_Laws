To organiserede tjenere blev bortvist med kort tids mellemrum, begge  

 med den begrundelse, at de i et enkelt tilfælde havde undladt at slå salg af  

 varer ind på kasseapparatet.
Restaurationsvirksomheden var kort tid forinden  

 ved et mæglingsmøde blevet tilpligtet at betale en bod for overtrædelse af en  

 overenskomstbestemmelse, hvorefter det var forbudt organiseret  

 serveringspersonale at arbejde i fælles regnskab med uorganiserede.
Forbundet  

 nedlagde i Arbejdsretten påstand om, at bortvisningerne var  

 overenskomststridige og organisationsfjendtlige, idet det blev gjort  

 gældende, at den egentlige baggrund for bortvisningerne var, at restauranten  

 ved fortsat at beskæftige de to organiserede tjenere ville få problemer med  

 at overholde den nævnte overenskomstbestemmelse, og at spørgsmålet var løst  

 med afskedigelsen af de pågældende.
Arbejdsretten lagde til grund, at grunden til bortvisningerne var, at  

 de pågældende ikke havde overholdt restaurantens instruktion om, at de skulle  

 slå salg ind på kasseapparatet straks ved serveringen af varerne.
Uanset om  

 bortvisningen af denne grund måtte havde været berettiget, havde klagerne  

 ikke godtgjort, at bortvisningerne var udtryk for en organisationsfjendtlig  

 handling, hvorfor restauranten frifandtes.
 Ved klageskrift af 23. januar 1992 har Landsorganisationen i Danmark for  

 Restaurations- og Bryggeriarbejder Forbundet indklaget Dansk  

 Arbejdsgiverforening for Arbejdsgiverforeningen af Hoteller og Restauranter  

 for Sheraton Copenhagen Hotel og nedlagt følgende påstande:
 Hotel Sheratons bortvisninger af Johnny Neumann og Søren Gamsgaard er  

 overenskomststridig og udtryk for en organisationsfjendtlig handling.
 Hotel Sheraton tilpligtes herfor at betale en efter rettens skøn fastsat  

 bod til Restaurations- og Bryggeriarbejder Forbundet.
 De indklagede har påstået frifindelse.
SAGSFREMSTILLING Den 1. august 1990 blev Johnny Neumann, der i juni 1990 var blevet ansat  

 på Hotel Sheraton som bartender, bortvist med den begrundelse, at han ikke  

 straks havde slået et salg på 108 kr. ind på kasseapparatet.
Ved en skrivelse  

 den følgende dag opsagde hotellet Johnny Neumann pr. samme dag.
I skrivelsen  

 hed det bl.a. »Vi har noteret os din bekræftelse på de af os henførte  

 forhold«.
Johnny Neumann havde serveret drikkevarer for nogle gæster  

 uden samtidig at slå salget ind på kasseapparatet.
Han havde modtaget  

 gæsternes betaling for drikkevarerne og lagt pengene i barens kasse,  

 hvorefter han var gået på toilettet.
Da han kom tilbage herfra, blev han af  

 restaurantchefen spurgt, om salget var blevet slået ind, og umiddelbart  

 derefter slog Johnny Neumann salget ind.
På regningen står anført »54  

 Johnny«.
 Den 7. september 1990 blev Søren Gamsgaard, der var blevet ansat i  

 hotellets bar den 22. marts 1989, bortvist med den begrundelse, at han ikke  

 havde registreret salg af varer (en juice og en kaffe) til to gæster, der  

 havde forladt restauranten.
Johnny Neumann var ved ansættelsen organiseret i Restaurations- og  

 Bryggeriarbejder Forbundet, mens Søren Gamsgaard var blevet organiseret pr.  

 1. august 1990. Foruden disse to var der i august/september 1990 ansat en -  

 uorganiseret - tjener i baren.
Den 28. december 1989 var der under et  

 mæglingsmøde på hotellet opnået enighed om, at Hotel Sheraton skulle betale  

 en bod på 1.000 kr. til Københavns Amts Tjenerforening for brud på  

 overenskomstens § 74, stk. 4, der lyder således:
»Arbejdsgiveren er indforstået med, at det er forbudt organiseret  

 serveringspersonale at arbejde i fælles regnskab med uorganiseret. - Enhver  

 af serveringspersonalet har ret til at forlange en nøgle til sin konto på  

 kasseapparatet.« Af referatet fra mødet fremgår bl.a.:
 »AHR's repræsentanter er af den opfattelse, at Hotel Sheraton ikke  

 har overtrådt § 74, stk. 4, idet forholdet er rettet straks, efter at KAT har  

 meddelt arbejdsgiveren, at der arbejdes i »fælles regnskab« med  

 uorganiseret serveringspersonale i Restaurant Felix på Hotel Sheraton.
AHR's repræsentanter vedgår, at der uforsætligt i perioden forud for mødet  

 på Hotel Sheraton (i oktober 1989) er handlet imod bedre vidende, dog  

 accepteres kravet.' Den 13. august 1990 skrev Københavns Amts Tjenerforening således til Hotel  

 Sheraton:
 »K.A.T. anbefaler at der afholdes møde vedr. bartillæg og  

 buffisttillæg, samt problemet med at organiserede og uorganiserede arbejder i  

 samme regnskab, og samme beholdning i virksomheden.
 På mødet beder vi Dem om, at der en organiseret repræsentant fra hver bar,  

 samt morgentjenere og tjenere i restauranten.
Formålet med mødet bør være at der opnås aftaler, der både tilgodeser  

 virksomheden og de ansatte, således at samarbejdsaftalen mellem L.O. og D.A.  

 kan virke efter hensigten.« Den 20. september 1990 afholdtes et forhandlingsmøde på hotellet i  

 anledning af bortvisningen af Søren Gamsgaard.
I et referat af mødet hedder  

 det bl.a.:
»KAT anbefalede genansættelse med en påtale om at slå varen ind ved  

 serveringen.« Efter at Københavns Amts Tjenerforening var blevet bekendt med, at også  

 Johnny Neumann var blevet bortvist, anmodede foreningen i en skrivelse af 2.  

 oktober 1990 Arbejdsgiverforeningen af Hoteller og Restauranter om et  

 mæglingsmøde.
I skrivelsen anførte foreningen, at den anså bortvisningen af  

 de to medlemmer som en handling for at løse problemet med, at organiserede og  

 uorganiserede arbejdede i fælles regnskab (trunk), og at man forventede bevis  

 for, at de to bevidst havde undladt at afregne for de solgte varer.
Hverken  

 på mæglingsmødet den 13. december 1990 eller på et senere organisationsmøde  

 den 10. maj 1991 kunne der dog opnås enighed mellem parterne.
På mødet den  

 10. maj 1991 erkendte repræsentanten for Restaurations- og Bryggeriarbejder  

 Forbundet, at varer, der serveres, skal slås ind efter de retningslinier,  

 virksomheden giver, men anførte, at de to tilfælde burde have været løst ved  

 en advarsel.
Heroverfor anførte arbejdsgiverforeningens repræsentant, at der  

 ifølge Hotel Sheratons oplysning havde været givet mundtlige påtaler over for  

 bartenderne.
Heller ikke på et fællesmøde den 9. august 1991 kunne der opnås  

 enighed.
FORKLARINGER Johnny Neumann har forklaret, at han i nogle år har været aktiv i  

 fagforeningens arbejde.
Den 1. august 1990 var der ikke meget at lave i  

 baren.
Der var derimod stor travlhed i restauranten, som han også skulle  

 sørge for drikkevarer til efter bestillinger fra tjenerne.
Mens han havde  

 været henne ved en lem til tjenergangen, havde gæsterne, som han havde  

 serveret for i baren, lagt betalingen herfor på bardisken og var gået.
På  

 dette tidspunkt havde han endnu ikke lavet regningen.
Han lagde pengene i  

 kassen, men da eleven, der var tilstede i baren, ikke måtte slå salget ind,  

 og vidnet straks måtte gå på toilettet, besluttede han at vente med at slå  

 salget ind til efter toiletbesøget.
Da han kom tilbage, sagde han på  

 restaurantchefens forespørgsel, at han netop skulle til at slå salget ind.
Da  

 han havde gjort dette, blev han bortvist.
Det var ikke første gang, han ikke  

 havde slået salget ind straks ved serveringen.
I mange tilfælde udleverede  

 han varerne på grundlag af en pantebon fra tjenerne, og hvis der var stor  

 travlhed, ventede han med at slå salget ifølge bonen ind.
Han var ikke af  

 ledelsen blevet gjort bekendt med, at salget skulle slås ind straks ved  

 serveringen, og han gik derfor ud fra, at det - ligesom andre steder, hvor  

 han havde været ansat - kunne ske senest ved betalingen.
Den 1. august 1990  

 arbejdede han i trunk med de andre bartendere.
Der blev normalt delt også med  

 de tjenere, der havde fri.
Søren Gamsgaard har forklaret, at han inden bortvisningen den 7. september  

 1990 havde serveret juice og kaffe for to gæster, der havde forladt baren  

 uden at betale, mens han havde hentet nogle glas ude bag ved baren.
Han havde  

 ikke slået salget ind og ville vente hermed, fordi han regnede med, at  

 gæsterne ville komme tilbage.
Det skete dog ikke, men inden han fik slået  

 salget ind, kom restaurantchefen til stede og konstaterede den manglende  

 registrering.
Heller ikke vidnet havde fået besked på, at salget altid skulle  

 slås ind straks ved serveringen.
Han fulgte derfor samme praksis som Johnny  

 Neumann, hvad restaurantchefen, der undertiden selv hjalp til i baren, var  

 bekendt med.
Varebeholdningen blev løbende gjort op, og efter vidnets  

 opfattelse var der herved sikret en tilstrækkelig kontrol med bartendernes  

 afregninger.
Erik Andersen, der er formand for Københavns Amts Tjenerforening, har  

 forklaret, at formålet med i skrivelsen af 13. august 1990 at bede om et møde  

 var at få afklaret et spørgsmål om buffisttillæg m.v.
Først noget senere  

 faldt det ham ind, at afskedigelserne af Johnny Neumann og Søren Gamsgaard  

 måtte være begrundet i organisationsmæssige forhold.
På mødet den 20.  

 september 1990 oplyste Reks Jacobsen fra Hotel Sheraton, at det flere gange  

 var blevet indskærpet over for bartenderne, at salgene skulle slås ind straks  

 ved serveringen.
Dette var baggrunden for ordlyden af mødereferatet, der blev  

 udfærdiget af vidnet.
Henning Reks Jacobsen har forklaret, at han er underdirektør i Hotel  

 Sheraton med ansvar for bl.a. personalet.
Ikke mange virksomheder gør så  

 meget ud af at instruere personalet som Sheraton hotelkæden.
Ved ansættelsen  

 får alle ansatte udleveret et ringbind med instruktioner, og når den  

 nyansatte kommer til den enkelte afdeling bliver den pågældende instrueret  

 gennem en hel uge inden påbegyndelsen af arbejdet.
Instruktionen sker på  

 grundlag af en skriftlig redegørelse til den enkelte afdelingschef, og heraf  

 fremgår det udtrykkeligt, at bartenderpersonale skal slå salg ind straks ved  

 serveringen.
Vidnet må derfor gå ud fra som givet, at Johnny Neumann og Søren  

 Gamsgaard har fået denne instruktion ved ansættelsen.
Da de to blev bortvist,  

 havde der i flere tidligere tilfælde været konstateret manko i kassen.
Dette  

 var på et tidspunkt blevet foreholdt de ansatte, der var blevet indskærpet,  

 at retningslinierne for registrering af salgene skulle overholdes.
Det er  

 almindeligt kendt i branchen, at det er meget vanskeligt at komme svind som  

 følge af manglende registrering til livs.
Da Johnny Neumann og Søren  

 Gamsgaard blev bortvist, havde de begge forinden erkendt, at de ikke havde  

 fulgt reglerne.
Johnny Neumann bad om at slippe med en advarsel.
Vidnet har desuden forklaret, at Hotel Sheraton i sagen, der i 1989  

 mundede ud i en bod, ikke havde været klar over, at der var blevet ført  

 fælles regnskab af organiserede og ikke organiserede.
Sagen førte til, at  

 hver ansat, der skulle slå ind på en kasse, fik udleveret en »pind«  

 således at fællesregnskab mellem organiserede og uorganiserede kunne undgås.  

 Af den regning, Johnny Neumann slog ud inden bortvisningen, fremgår da også,  

 at salget var blevet slået ind af ham.
Hvis de ansatte alligevel har delt  

 overskuddet uanset organisationsforhold, har det været på grundlag af deres  

 egen beslutning.
Virksomheden gik i øvrigt slet ikke op i, om de ansatte var  

 organiseret eller ej.
PARTERNES ARGUMENTER Klagerne har anført, at den egentlige baggrund for bortvisningen af Johnny  

 Neumann og Søren Gamsgaard var, at Hotel Sheraton ved fortsat at beskæftige  

 dem ville få problemer med at overholde overenskomstens § 74, stk. 4, et  

 forhold som allerede i 1989 havde kostet en bod.
Efter bortvisningen var der  

 ingen organiserede bartendere, hvorved spørgsmålet var løst.
Desuden ville  

 Hotel Sheraton ved en fortsat ansættelse af Søren Gamsgaard, der netop havde  

 meldt sig ind i fagforeningen, blive stillet over for krav om lønforhøjelse,  

 således som det var blevet bebudet i skrivelsen af 13. august 1990.
De indklagede har ikke godtgjort, at Johnny Neumann og Søren Gamsgaard var  

 blevet instrueret om, at salg skulle slås ind straks ved serveringen, og i  

 hvert fald er der ikke ført bevis for, at de havde til hensigt at undlade at  

 slå salgene ind.
På denne baggrund var bortvisningerne overenskomststridige  

 og udtryk for en organisationsfjendtlig handling i strid med Hovedaftalens §  

 1.
De indklagede, der har anført, at der under denne sag kun kan tages  

 stilling til, om bortvisningerne var udtryk for en organisationsfjendtlig  

 handling, og ikke, om bortvisningerne i sig selv var uberettiget, har gjort  

 gældende, at bortvisningerne alene var begrundet i Johnny Neumann's og Søren  

 Gamsgaard's brud på hotellets regler for afregning af gæsternes betalinger.  

 Begge var nøje instrueret herom, og det er inden for bartenderbranchen  

 almindeligt kendt, at uregelmæssigheder med afregningerne er meget vanskelige  

 at komme til livs og betragtes med stor alvor af arbejdsgiverne.
Hotel  

 Sheraton interesserede sig slet ikke for de ansattes organisationsforhold, og  

 det må lægges til grund, at trunkspørgsmålet var løst efter sagen i 1989 og  

 derfor ikke udgjorde noget problem for hotellet.
Klagerne har derfor ikke  

 godtgjort, at bortvisningerne var udtryk for en organisationsfjendtlig  

 handling.
ARBEJDSRETTENS BEMÆRKNINGER Det må lægges til grund, at grunden til bortvisningerne af Johnny Neumann  

 og Søren Gamsgaard var, at de ikke havde overholdt hotellets instruktion om,  

 at de skulle slå salg ind på kasseapparatet straks ved serveringen af  

 varerne.
Uanset om bortvisning af denne grund måtte have været uberettiget,  

 har klagerne ikke godtgjort, at bortvisningerne var udtryk for en  

 organisationsfjendtlig handling, jfr.
Hovedaftalens § 1. De indklagedes  

 frifindelsespåstand tages derfor til følge.
 T h i k e n d e s f o r r e t :
 Indklagede, Dansk Arbejdsgiverforening for Arbejdsgiverforeningen af  

 Hoteller og Restauranter for Hotel Sheraton, frifindes.
 Klagerne, Landsorganisationen i Danmark for Restaurations- og  

 Bryggeriarbejder Forbundet, skal betale 2.000 kr. i sagsomkostninger til  

 Arbejdsretten.
 (* 1) Henvisninger: K 91.030.
