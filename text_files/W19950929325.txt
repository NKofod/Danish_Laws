Ankestyrelsens principafgørelse O-46-95 om plejehjem - optagelse i anden kommune - nære pårørende - bestemt plejehjem - visitationsadgang Resume:
En 78-årig kvinde ønskede at flytte fra et plejehjem i A kommune til et bestemt plejehjem i B kommune for at bevare kontakten til en nær pårørende i denne kommune.
Plejehjemmet blev drevet efteroverenskomst med C kommune, hvorfor B kommune ikke havde visitationsadgang til plejehjemmet.
Ankestyrelsen traf afgørelse om, at det var den kommune, hvor den nære pårørende boede (B kommune), der havde forpligtelsen til at give tilbud om en plejehjemsplads.
Ansøger havde ikke ret til at blive optaget i et bestemt plejehjem i kommunen, men alene krav på et plejehjemstilbud på lige fod med kommunens øvrige borgere.
Ansøger havde i øvrigt ikke mulighed for at blive optaget i det ønskede plejehjem, allerede fordi B kommune ikke havde visitationsadgang til dette plejehjem.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 83, stk. 2 og § 83, stk. 3 Sagsfremstilling:
En 78-årig kvinde, som boede i plejehjem i A kommune, ønskede flytning til et bestemt plejehjem P, beliggende i B kommune, hvor hendes datter boede.
Imidlertid var det C kommune, som havde overenskomsten med plejehjemmet, og som alene kunne disponere over pladserne.
 C kommune gav afslag på optagelse i plejehjemmet P med den begrundelse, at kvindens nærmeste pårørende ikke var bosat i denne kommune.
 Ankenævnet pålagde C kommune at give kvinden ret til optagelse i plejehjemmet P på lige fod med C kommunes egne borgere.
Nævnet begrundede afgørelsen med, at der måtte lægges afgørende vægt på ansøgers ønske om optagelse i plejehjemmet P i B kommune for at bevare en tæt kontakt med hendes datter.
Det kunne ikke være afgørende, at P ikke var ejet og drevet af beliggenhedskommunen B.
Sagen blev behandlet i principielt møde med henblik på afklaring af, om en plejehjemsberettiget, som opfylder betingelserne for optagelse i plejehjem i en anden kommune for at bevare kontakten til nære pårørende i denne kommune, har krav på at blive flyttet til et bestemt plejehjem i kommunen, herunder betydningen af, at tilflytningskommunen ikke råder over plejehjemmet.
 Afgørelse:
 Ankestyrelsen fandt ikke, at kvinden havde ret til optagelse i plejehjemmet P.
 Ankestyrelsen lagde vægt på, at det er den kommune, hvor den nære pårørende bor, der har forpligtelsen til at give tilbud om en plejehjemsplads, hvis en person, der opfylder betingelserne for at bo i et plejehjem, ønsker at flytte til et plejehjem i en anden kommune for at bevare kontakten med den nære pårørende.
 Da kvindens datter havde bopæl i B kommune, var det denne kommune, der skulle give et tilbud om plads i et plejehjem beliggende i B kommune.
 Ankestyrelsen lagde endvidere vægt på, at kvinden ikke havde ret til at blive optaget i et bestemt plejehjem i B kommune, men alene havde ret til at blive optaget i et plejehjem i kommunen på lige fod med kommunens øvrige borgere, d.v.s. en plads i et af de plejehjem i B kommune, som kommunen disponerede over.
 Kvinden havde således ikke ret til at blive optaget i plejehjemmet P, som ikke var et tilbud til borgerne i B kommune, da hjemmet blev drevet efter overenskomst med C kommune.
 Ankestyrelsen ændrede således nævnets afgørelse.
