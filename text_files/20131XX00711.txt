Skriftlig fremsættelse (30. april 2014) Uddannelses- og forskningsministeren (Sofie Carsten Nielsen):
 Herved tillader jeg mig for Folketinget at fremsætte:
Forslag til lov om ændring af universitetsloven og forskellige andre love (Initiativer for særligt talentfulde studerende) (Lovforslag nr.
L 188) Danmark har behov for en styrket talentindsats på det videregående uddannelsesområde.
Af hensyn til den enkelte studerende og samfundsudviklingen som helhed er det vigtigt, at de videregående uddannelsesinstitutioner har optimale rammer for at tilbyde de dygtigste studerende særlige faglige udfordringer.
 Med lovforslaget får institutionerne nye og mere fleksible rammer for at tilbyde en lille gruppe af dygtige og højt motiverede studerende ekstra udfordringer og anerkendelse herfor på eksamensbeviset.
Med lovforslaget foreslås iværksat fire initiativer.
For det første får uddannelsesinstitutionerne mulighed for at give talentfulde studerende en udmærkelse på eksamensbeviset.
Uddannelsesinstitutionerne får således mulighed for at honorere de studerende, der er højt motiverede, og som har ydet en ekstraordinær indsats på deres studium.
For det andet får uddannelsesinstitutionerne mulighed for at anerkende ekstra-curriculære aktiviteter på eksamensbeviset, hvilket understøtter dokumentation af særlige kompetencer hos de studerende, der yder en ekstra indsats på deres studium.
Der skal være tale om faglige elementer, som har sammenhæng til uddannelsen, og som er dokumenterbare.
 For det tredje får særligt dygtige og højt motiverede studerende mulighed for at påtage sig en ekstraordinær arbejdsbelastning, der udløser ekstra ECTS-point, som ligger ud over uddannelsens normering, f.eks. på talentspor som uddannelsesinstitutionerne målretter til talentfulde studerende.
 Endelig får dygtige elever på de gymnasiale uddannelser og erhvervsuddannelseselever under deres ungdomsuddannelse mulighed for at tage fag på de videregående uddannelser, som de skal have merit for ved et eventuelt senere optag på den pågældende eller en beslægtet videregående uddannelse, hvis de i øvrigt opfylder betingelserne herfor.
Samtidig får institutionerne større frihed til at disponere over deres midler i forbindelse med talentindsatsen.
I modsætning til i dag vil institutionerne f.eks. kunne afholde udgiften for ekstra ECTS-point uden deltagerbetaling, men også uden at institutionerne modtager taxametertilskud eller driftsbevilling for aktiviteten.
 Hensigten med initiativerne er at understøtte og styrke talentkulturen på alle de videregående uddannelsesinstitutioner, hvorfor forslaget efter aftale med Kulturministeriet også foreslås at omfatte de videregående uddannelsesinstitutioner under Kulturministeriets ressort.
 Lovforslaget foreslås at træde i kraft den 1. juli 2014.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
