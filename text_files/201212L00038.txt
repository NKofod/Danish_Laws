Fremsat den 24. oktober 2012 af minister for ligestilling og kirke (Manu Sareen) Forslag til Lov om ændring af lov om ændring af lov om folkekirkens økonomi (Ændring af revisionsklausul) § 1 I lov nr. 506 af 12. juni 2009 om ændring af lov om folkekirkens økonomi foretages følgende ændring:
 1. I § 3 ændres »i folketingsåret 2012-13« til: »senest i folketingsåret 2014-15«.
§ 2 Loven træder i kraft den 1. februar 2013.
Bemærkninger til lovforslaget 1. Indledning og baggrund Formålet med lovforslaget er at ændre revisionsklausulen vedrørende bestemmelserne i lov nr. 506 af 12. juni 2009 om ændring af lov om folkekirkens økonomi vedrørende etablering af permanente stiftsråd, således at ministeren for ligestilling og kirke fremsætter forslag om revision af bestemmelserne senest i folketingsåret 2014-15 frem for i folketingsåret 2012-13.
Ved lov nr. 506 af 12. juni 2009 om ændring af lov om folkekirkens økonomi (Etablering af permanente stiftsråd) blev kapitel 5 a om stiftsråd indsat i lov om folkekirkens økonomi.
Med loven blev der etableret permanente stiftsråd i samtlige af folkekirkens stifter.
Loven fastsatte samtidig stiftsrådenes kompetencer og sammensætning.
 Efter § 3 i loven fremsætter ministeren for ligestilling og kirke i folketingsåret 2012-13 forslag om revision af loven.
 Revisionen har ifølge bemærkningerne til lovændringen til formål at sikre, at stiftsrådenes funktion og indhold fortsat er i overensstemmelse med de folkekirkelige ønsker og behov.
I september 2012 er Udvalg om en mere sammenhængende og moderne styringsstruktur for folkekirken blevet nedsat.
Udvalget skal komme med forslag til en mere sammenhængende og moderne styringsstruktur for folkekirken med en klar ansvarsfordeling for økonomiske og indholdsmæssige forhold.
Udvalget skal i den forbindelse blandt andet se på stiftsrådenes opgaver og rolle.
Det vil således være naturligt at lade revisionen af loven indgå i dette udvalgsarbejde.
 På baggrund heraf foreslås det, at revisionsbestemmelsen vedrørende lov nr. 506 af 12. juni 2009 om ændring af folkekirkens økonomi (Etablering af permanente stiftsråd) ændres, således at revisionen af loven udskydes til at foregå senest i folketingsåret 2014-15, idet udvalgsarbejdet forventes færdiggjort ultimo 2013, og der herefter må forventes at pågå en høringsproces.
2. Gældende ret Kapitel 5 a om stiftsråd i lov om folkekirkens økonomi blev indført ved lov nr. 506 af 12. juni 2009 om ændring af lov om folkekirkens økonomi (Etablering af permanente stiftsråd). Bestemmelserne trådte i kraft den 1. august 2009.
 Formålet med loven var at etablere permanente stiftsråd i samtlige af folkekirkens stifter og fastsætte stiftsrådenes kompetencer og sammensætning.
Lovforslaget blev udarbejdet som opfølgning på regeringsgrundlaget »Nye mål« fra februar 2005 og på baggrund af betænkning 1495/2008 om evaluering af forsøg med stiftsråd.
I betænkningen blev det konkluderet, at stiftsrådene burde indføres i samtlige af landets stifter, og der fremkom en række anbefalinger til stiftsrådenes sammensætning, organisering og opgaveportefølje.
Efter § 3 i loven fremsætter ministeren for ligestilling og kirke i folketingsåret 2012-13 forslag om revision af loven.
Følgende fremgår om baggrunden for denne revisionsbestemmelse, jf. de almindelige bemærkninger afsnit 5:
»Det er afgørende for Kirkeministeriet [nu Ministeriet for Ligestilling og Kirke], at stiftsrådenes sammensætning og kompetencer vedbliver med at være i overensstemmelse med folkekirkens ønsker, og at det sikres, at dette nye organ bidrager til sognemenighedernes liv og vækst.
Kirkeministeren [nu ministeren for ligestilling og kirke] vil derfor fremsætte forslag om revision af loven i 2012-2013. Hermed sikres, at stiftsrådenes funktion og indhold fortsat er i overensstemmelse med folkekirkelige ønsker og behov.« Endvidere fremgår følgende af de specielle bemærkninger til § 3:
»Bestemmelsen betyder, at loven skal revideres i folketingsåret 2012-13. Baggrunden herfor er, at stiftsrådet er et nyt demokratisk organ i folkekirken, hvorfor det vil være hensigtsmæssigt at foretage en revision efter en årrække for at undersøge, hvorledes organet fungerer  både for så vidt angår opgaver, kompetencer og sammensætning, som i forholdet til stiftets øvrige organer.« 3. Lovforslagets udformning Som anført ovenfor i afsnit 1 er Udvalg om en mere sammenhængende og moderne styringsstruktur for folkekirken blevet nedsat i september 2012. Udvalget har til opgave at komme med forslag til en mere sammenhængende og moderne styringsstruktur for folkekirken med en klar ansvarsfordeling for økonomiske og indholdsmæssige forhold.
Udvalget skal i den forbindelse blandt andet se på stiftsrådenes opgaver og rolle.
Det vil således være naturligt at lade revisionen af loven indgå i dette udvalgsarbejde.
På baggrund heraf foreslås det, at revisionsbestemmelsen vedrørende lov nr. 506 af 12. juni 2009 om ændring af folkekirkens økonomi (Etablering af permanente stiftsråd) ændres, således at revisionen af loven udskydes til senest i folketingsåret 2014-15, idet udvalgsarbejdet forventes færdiggjort ultimo 2013, og der derefter må forventes at pågå en høringsperiode.
Efter denne høringsperiode forventes der på baggrund af udvalgets arbejde at kunne fremsættes et forslag til revision af reglerne om etablering af permanente stiftsråd.
4. Økonomiske og administrative konsekvenser for det offentlige Lovforslaget har ingen økonomiske og administrative konsekvenser for det offentlige.
5. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer m.v.
 Et udkast til lovforslaget har været sendt i høring hos følgende myndigheder, organisationer m.v.:
 Biskopperne, stiftsøvrighederne, stiftsrådene, Landsforeningen af Menighedsråd, Danmarks Provsteforening og Den danske Præsteforening.
Bemærkninger til lovforslagets enkelte bestemmelser Til § 1 Til nr. 1 Bestemmelsen fastsætter, at ministeren for ligestilling og kirke senest i folketingsåret 2014-2015 skal fremsætte forslag om revision af reglerne om etablering af permanente stiftsråd i lov om folkekirkens økonomi.
Til § 2 Det foreslås, at loven træder i kraft den 1. februar 2013.
