Fremsat den 1. marts 2018 af Peter Skaarup (DF), Pernille Skipper (EL), Christina Egelund (LA), Carolina Magdalene Meier (ALT), Sofie Carsten Nielsen (RV), Karsten Hønge (SF) og Mette Abildgaard (KF) Forslag til folketingsbeslutning om at afskaffe uddannelsesloftet (borgerforslag) Folketinget pålægger uddannelses- og forskningsministeren at afskaffe begrænsning af dobbeltuddannelse som indført ved lov om ændring af lov om adgangsregulering ved videregående uddannelser (Begrænsning af dobbeltuddannelse) (lovforslag nr.
L 69, folketingsåret 2016-17)  eller bedre kendt som uddannelsesloftet.
Bemærkninger til forslaget I 2016 indførte regeringen et uddannelsesloft, der begrænser unges muligheder for at uddanne sig.
Det er en absurd og forkert prioritering, da uddannelse er enormt vigtig for den enkelte såvel som for vores fælles samfund.
I fremtiden skal det ikke være sådan, at man som ung fastlåses uden mulighed for omvalg eller tilbygning.
Det skal ikke være sådan, at ens muligheder bliver begrænset.
Tværtimod skal vi skabe rammerne for, at unge har så mange muligheder som muligt.
Med uddannelsesloftet gjorde regeringen det modsatte.
De begrænsede vores muligheder.
De fastlåste os.
De sparede på ungdommen  og på fremtiden.
Og ovenikøbet udelukkende for at vinde en lille, kortsigtet besparelse.
Massevis protesterede; på sociale medier, i indlæg, på gaden  og ved en tidligere underskriftsindsamling, hvor over 80.000 danskere skrev under.
Den gang lempede regeringen loftet en smule.
Men det er langtfra nok.
Denne gang foreslår vi derfor, at uddannelsesloftet skal afskaffes helt.
 Til glæde og gavn for den enkelte og for vores samfund.
På vegne af elev- og studenterbevægelsen, Danske Gymnasieelevers Sammenslutning (DGS), Erhvervsskolernes ElevOrganisation (EEO), Landssammenslutningen af Handelsskolelever (LH), Pædagogstuderendes LandsSammenslutning (PLS), Lærerstuderendes Landskreds (LL), Sygeplejestuderendes Landssammenslutning (SLS), Sammenslutningen af Danske Socialrådgiverstuderende (SDS) og Danske Studerendes Fællesråd (DSF).
 Forslagsstillerne i Folketinget bemærker, at der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
 Borgerforslaget er oprindelig indgivet af Jens Philip Puriya Yazdani, København, som hovedstiller med Sarah Siddique Berntsen, København, Jenny Maria Jørgensen, København, Helene Flensborg Glundholt, København, Sana Mahin Doost, Gentofte, Anders Bruun Andersen, København, og Emilie Haug Rasch, København, som medstillere.
 Forslagsstillernes fremsættelse af forslaget for Folketinget er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
 Fremsættelsen kan således ikke tages som udtryk for, at forslagsstillerne nødvendigvis støtter forslagets indhold.
Skriftlig fremsættelse Af Peter Skaarup (DF), Pernille Skipper (EL), Christina Egelund (LA), Carolina Magdalene Meier (ALT), Sofie Carsten Nielsen (RV), Karsten Hønge (SF) og Mette Abildgaard (KF):
 Hermed tillader vi os for Folketinget at fremsætte:
 Forslag til folketingsbeslutning om at afskaffe uddannelsesloftet (borgerforslag).
(Beslutningsforslag nr.
B 82) Der er tale om et borgerforslag, som inden for den fastsatte frist har opnået det antal støttetilkendegivelser fra borgere, som kræves for at få forslaget fremsat og behandlet som beslutningsforslag i Folketinget.
Der henvises til folketingsbeslutning af 2. juni 2016 om mulighed for at få borgerdrevne beslutningsforslag behandlet i Folketinget, lov om etablering af en ordning for borgerforslag med henblik på behandling i Folketinget og bekendtgørelse om en ordning for borgerforslag med henblik på behandling i Folketinget.
 Borgerforslaget er oprindelig indgivet af Jens Philip Puriya Yazdani, København, som hovedstiller med Sarah Siddique Berntsen, København, Jenny Maria Jørgensen, København, Helene Flensborg Glundholt, København, Sana Mahin Doost, Gentofte, Anders Bruun Andersen, København, og Emilie Haug Rasch, København, som medstillere.
 Fremsættelsen er alene udtryk for, at forslagsstillerne på vegne af de partier, som støtter borgerforslagsordningen, påtager sig at opfylde en nødvendig betingelse for, at borgerforslaget kan blive behandlet i Folketinget i overensstemmelse med intentionerne bag ordningen.
