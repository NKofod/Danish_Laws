Arbrok efter kikkertoperation med fjernelse af galdeblæren Nævnet fandt ikke grundlag for kritik af behandlingen herunder ikke grundlag for at kritisere, at der ikke blev foretaget en akut ultralydsscanning, idet de foretagne undersøgelser ikke gav mistanke om akut behandlingskrævende kirurgisk lidelse.
 Nævnet fandt dog, at det havde været hensigtsmæssigt, om det i undersøgelsesbeskrivelsen fra radiologisk afdeling var dokumenteret, at en kontakt til kirurgisk afdeling havde fundet sted på baggrund af fundene ved ultralydsscanningen.
 Nævnet lagde herved vægt på, at det blev oplyst fra radiologisk afdeling, at der var tradition for telefonkontakt ved uventede fund hos ikke akutte patienter, samt vægt på, at den læge, som havde foretaget beskrivelsen af fundene ved ultralydsscanningen, anførte, at han havde gjort kirurgisk afdeling opmærksom på de diagnostiske fund.
 Nævnet oplyste, at arbrok efter kikkertoperation med fjernelse af galdeblæren er en velkendt, men sjælden komplikation, der optræder i mellem 1-5 % af de opererede tilfælde.
