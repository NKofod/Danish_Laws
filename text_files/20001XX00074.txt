Skriftlig fremsættelse (1. november  

 2000) Trafikministeren (Jacob Buksti):
 Herved tillader jeg mig for Folketinget at  

 fremsætte:
 Forslag til lov om amtskommunernes overtagelse af de  

 statslige ejerandele i privatbanerne.
(Lovforslag nr.
L 67).
Som led i finanslovsaftalen om trafik af 26. november 1999  

 mellem regeringen,  SF og Enhedslisten er der den 5. april og 3. maj 2000  

 indgået aftaler mellem regeringen og Amtsrådsforeningen og  

 Hovedstadens Udviklingsråd (HUR) om overdragelse af statens ejerandele  

 i privatbanerne samt Lille Nord.
Lovforslaget er en udmøntning af  

 disse aftaler.
 Lovforslaget bemyndiger ministeren til at overdrage  

 statens aktier i privatbanerne til amtsrådene og Hovedstadens  

 Udviklingsråd og til at overdrage ejendomsretten til  

 banestrækningen Lille Nord til Hovedstadens Udviklingsråd.
 Med lovforslaget ophæves lov om privatbanerne, og  

 der indsættes i stedet nye bestemmelser om privatbanernes forhold og om  

 amtsrådenes og Hovedstadens Udviklingsråds virksomhed på  

 jernbaneområdet i henholdsvis kollektivtrafikloven og HT-loven.
De oprindelige anlægslove indeholder bestemmelser,  

 der foreskriver, at såvel medlemmerne af privatbaneselskabernes  

 bestyrelser som de ved banerne ansatte medarbejdere skal have dansk  

 indfødsret.
I de fleste tilfælde er der tale om et krav til  

 koncessionernes indhold.
Disse bestemmelser er ikke forenelige med EU-rettens  

 regler om arbejdskraftens frie bevægelighed.
Derfor foreslås, at  

 de lovbestemte krav om dansk indfødsret ophæves, og at der gives  

 ministeren en bemyndigelse til at ophæve sådanne bestemmelser i  

 koncessionerne.
Endelig foreslås det, at der fastsættes  

 overgangsbestemmelser om fortsat drift af privatbanerne efter udløbet  

 af de nuværende koncessioner, idet det forudsættes, at de ikke  

 forlænges yderligere.
Derfor sker der samtidig ophævelse af lov  

 nr. 195 af 7. juni 1958 om forlængelse af privatbaneeneretsbevillinger.  

 Endelig foreslås regler om den fremtidige anvendelse af bestemmelserne  

 i de oprindelige anlægslove om statens ret til overtagelse af  

 infrastrukturen.
Lovforslaget indebærer, at der gives  

 amtsrådene og Hovedstadens Udviklingsråd ret til uanset de  

 almindelige regler om kommunal deltagelse i selskaber at erhverve og besidde  

 aktiemajoriteten i privatbaneselskaber.
Dette betyder, at privatbanerne  

 fortsat skal drives som aktieselskaber, og at banedriften fortsætter  

 på principielt uændrede vilkår.
Lovforslaget lægger  

 op til, at privatbaneselskaberne skal give adgang for andre operatører  

 til den af dem ejede infrastruktur, og en sådan adgang for andre vil  

 være en betingelse for, at privatbanerne selv kan få adgang til  

 statens net.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
