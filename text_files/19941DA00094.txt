Nr BTB 94 Betænkning over Forslag til folketingsbeslutning om opfordring til at  

 trække aktstykke nr. 218 om eftergivelse af statslån til udviklingslande  

 tilbage fra Finansudvalget   

 Nr B 94 1994-95, 1. samling Afgivet af Udenrigsudvalget Afgivet: 19950516 Udvalget har behandlet beslutningsforslaget i nogle møder og har herunder stillet spørgsmål til ministeren for udviklingsbistand, som denne har besvaret skriftligt.
Spørgsmål og svar er optrykt som bilag til betænkningen.
 Udvalget har særligt bemærket, at ministeren over for udvalget har  

 tilkendegivet, at erfaringerne med den i aktstykket foreslåede ordning om  

 gældseftergivelse vil indgå i de forudsete vurderinger af gennemførelsen af  

 strategien »En Verden i Udvikling« i 1997 og 2000 og dermed vil  

 indgå i den løbende dialog med Udenrigsudvalget om strategiens gennemførelse  

 i overensstemmelse med Folketingets dagsorden af 22. marts 1994 og  

 Udenrigsudvalgets beretning af 16. september 1994.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret.
Lotte Henriksen (S) Helen Beim (S) Hans-Pavia Rosing (S) Jytte Madsen (S)  

 Frederik Nørgaard (S) Anni Svanholt (SF) Jørgen Estrup (RV) fmd.
Holger K.  

 Nielsen (SF) Irene Sønderby (CD) Knud Enggaard (V) Otto Steenholdt (V) Jens  

 Vibjerg (V) Jens Hald Madsen (V) Agnete Laustsen (KF) Henriette Kjær (KF)  

 Frank Dahlgaard (KF) Pia Kjærsgaard (FP) nfmd.
Enhedslisten havde ikke  

 medlemmer i udvalget.
Bilag Udenrigsudvalgets spørgsmål til ministeren for udviklingsbistand og dennes  

 svar herpå  Udenrigsudvalgets spørgsmål Spørgsmål nr. 1:
Hvorledes vil ministeren mere præcist anvende kriterierne for eftergivelse  

 i forhold til de lande, som ministeren forestiller sig at gældslette? Svar:
Det er hensigten ca. en gang årligt at indhente de fornødne oplysninger  

 vedrørende de i aktstykke nr. 218 opstillede fire objektive kriterier.  

 Herefter vil man for lande, som opfylder kriterierne, foretage en konkret  

 vurdering med hensyn til bl.a. menneskerettighedssituationen og viljen til  

 økonomiske reformer.
Der vil herefter blive taget samlet stilling til,  

 hvorvidt der skal forelægges en anmodning til Finansudvalget om  

 gældseftergivelse.
 Jeg henviser i øvrigt til vedlagte svar på i alt 12 spørgsmål fra  

 Finansudvalget i tilknytning til behandlingen af det pågældende aktstykke.
Finansudvalgets spørgsmål Spørgsmål 1:
 Der ønskes fremsendt en liste over de 15 »fattigste« gældslande,  

 opstillet efter de foreslåede kriterier.
 Svar:
Som det fremgår af aktstykke 218, foreslås det fremover at anvende 4  

 objektive kriterier for udvælgelsen af lande, som er kandidater til at få  

 eftergivet statslån: (1) Status som mindstudviklet land, (2) fattigdom, dvs.  

 om landet tilhører Verdensbankens lavindkomstkategori (p.t.  

 bruttonationalindkomst pr. indbygger under 675 US dollar), (3) forgældethed,  

 dvs. om landet tilhører Verdensbankens kategori af alvorligt forgældede  

 lande, hvor gælden skal være over 80 pct. af bruttonationalindkomsten  

 og/eller 200 pct. af eksporten, og (4) hvorvidt landet er et  

 programsamarbejdsland.
Det understreges, at lande, som samtidig opfylder  

 flere af disse kriterier, bør prioriteres, men at der herudover også vil  

 skulle foretages en konkret vurdering land for land.
 Vedlagte bilag giver en oversigt over status vedr. de 4 kriterier,  

 for så vidt angår de 15 udviklingslande med lavest bruttonationalindkomst pr.  

 indbygger i henhold til Verdensbankens opgørelser for 1993 (Per Capita Income  

 Guidelines for Operational Purposes, september 1994). Det skal understreges,  

 at det for en række udviklingslande ikke har været muligt for Verdensbanken  

 at opgøre bruttonationalindkomsten pr. indbygger - og at disse lande derfor  

 ikke er medtaget i denne oversigt over verdens fattigste lande (det drejer  

 sig f.eks. om Sudan, Somalia, Cambodia og Tanzania).
 Ud over status vedr. de fire kriterier er samtidig anført, hvorvidt det  

 pågældende land har restgæld på danske statslån.
 Spørgsmål 2:
 Der ønskes endvidere oplyst for hvert enkelt land, hvordan forholdet er  

 mellem landets egne udgifter til sociale formål, militære formål og øvrige  

 formål.
 Svar:
 Der knytter sig selvsagt i mange udviklingslande betydelig usikkerhed om  

 alle opgørelser vedr. fordelingen af de offentlige udgifter på enkelte  

 budgetposter.
 Baseret dels på landenes seneste finanslove, dels på de tal, som  

 Verdensbanken anvender, kan med disse forbehold opstilles følgende hovedtal  

 for de 6 lande, hvor der er søgt om eftergivelse af statslån:
 Tabel - Andel af offentlige udgifter - pct.
 *) Tallet er usikkert.
 For Angolas vedkommende findes ikke opgørelser af nyere dato over  

 de offentlige budgetter, som tillader at besvare spørgsmålet blot nogenlunde  

 præcist.
 Spørgsmål 3:
Hvilke planer har regeringen for at koordinere gældslettelsen med andre  

 landes planer med henblik på at opnå en større effekt? Svar:
Spørgsmål vedr. gæld, der skyldes til regeringer, koordineres mellem  

 OECD-landene i den såkaldte Parisklub.
Ifølge Parisklubbens  

 retningslinjer kan gæld som følge af garanterede eksportkreditter omlægges og  

 reduceres med op til 67 procent.
Gæld som følge af udviklingslån kan i  

 forbindelse med en Paris-klubaftale omlægges til betaling over en længere  

 periode, men reduceres ifølge retningslinjerne ikke i denne sammenhæng.
Det står imidlertid kreditorlandene frit for - uden for den formelle  

 Parisklub-sammenhæng - ensidigt at reducere eller eftergive udviklingslån.
Et  

 rundspørge omfattende Sverige, Norge, Holland, Canada, Tyskland, Frankrig,  

 Storbritannien og USA har vist, at samtlige disse lande, med undtagelse af  

 USA, har benyttet sig af disse muligheder og har eftergivet en større del af  

 de udviklingslån, som er ydet højtforgældede lavindkomstlande, end Danmark  

 hidtil har gjort.
 Den foreslåede eftergivelse af danske statslån vil udgøre et godt grundlag  

 for internationalt at øge presset på de kreditorlande, som kun har eftergivet  

 en mindre del af deres statslån, og regeringen vil følge op herpå, bl.a. som  

 led i den generelle opfølgning af Det sociale Topmøde.
 Spørgsmål 4:
Hvilke planer har regeringen for at sammenkæde gældslettelsen med  

 betingelser til de berørte landes politik med hensyn til militærudgifter,  

 sociale forhold m.v.? Svar:
 Som nævnt i aktstykket vil de fire objektive kriterier blive suppleret af  

 en konkret vurdering land for land, hvori vil indgå forholdene med hensyn til  

 menneskerettigheder og vilje til økonomiske reformer.
 For de fem af de seks udviklingslande, som er programsamarbejdslande, er  

 det tanken, at spørgsmålet om gældseftergivelse skal indgå i  

 årsforhandlingerne med det pågældende land, hvor - ud over  

 menneskerettigheder - også spørgsmålet om militærudgifternes omfang og  

 udviklingen i de sociale forhold spiller en betydelig rolle.
For det sjette land, Angola, er gældseftergivelsen primært et håndslag til  

 den fredsproces, som nu synes undervejs.
Spørgsmålene vedr.  

 militærudgifternes omfang og de sociale forhold vil herudover indgå i den  

 dialog, som Danmark vil skulle have med Angola i forbindelse med  

 gennemførelsen af den planlagte overgangsbistand.
 Spørgsmål 5:
 For hvert enkelt land ønskes en redegørelse for, hvorledes  

 menneskerettighederne overholdes.
 Svar:
 Der kan gives følgende redegørelse for den aktuelle  

 menneskerettighedssituation i de 6 lande:
Angola Ved landets første flerpartivalg i september 1992 accepterede den tabende  

 part, oprørsbevægelsen UNITA, ikke resultatet, og borgerkrigen blussede atter  

 op.
FN indførte derfor i september 1993 våben- og olieembargo mod UNITA.
På  

 trods af indgåelsen af en fredsaftale i november 1994 fortsætter  

 kamphandlingerne i begrænset omfang.
Gennemførelse af fredsaftalen går  

 langsommere end planlagt, og igangsættelse af FN's fredsbevarende operation  

 UNAVEM III forsinkes i UNITA-kontrollerede områder.
Under de herskende kaotiske forhold må det erkendes, at basale  

 menneskerettigheder i vidt omfang ikke respekteres i Angola.
Overtrædelser  

 begås både af regerings- og af UNITA-styrker og må i første række tilskrives  

 den reelle borgerkrigstilstand samt regeringens og UNITA's manglende evne  

 eller vilje til at skride ind over for overtrædelserne.
Der er sket visse forbedringer i menneskerettighedssituationen i de  

 regeringskontrollerede områder.
Ytringsfriheden er forbedret i form af en  

 mere åben og kritisk presse, men der er dog fortsat tale om selvcensur i et  

 vist omfang.
Der findes ikke egentlige politiske fanger, og Den  

 Internationale Røde Kors Komite (ICRC) har fået adgang til at besøge alle  

 fængslerne.
Røde Kors har trods støtte fra regeringen ikke kunnet redegøre  

 for et betydeligt antal forsvundne UNITA-medlemmer - angiveligt p.g.a.  

 obstruktion fra UNITA.
Ud over de brud på menneskerettighederne, som må tilskrives borgerkrigen,  

 plages Angola af voldsom korruption bl.a. inden for politiet.
Retsvæsenet  

 magter ikke at opfylde borgernes basale rettigheder - f.eks. reglerne for  

 anholdelse og rettergang - ligesom forholdene i landets fængsler er under al  

 kritik.
Disse forhold må tilskrives en svag forvaltning, et dårligt udbygget  

 retsvæsen og et generelt dårligt organiseret civilsamfund.
 Danmark udsender på anmodning fra FN's generalsekretær en  

 menneskerettighedsobservatør som led i UNAVEM III.
Bolivia Bolivia har siden uafhængigheden i 1825 været præget af ustabile politiske  

 tilstande med vekslende militære og civile regeringer.
I henhold til  

 forfatningen af 1967 er Bolivia en demokratisk republik, og præsidenten er  

 tillagt den udøvende magt.
Siden 1982 har Bolivia haft civilt styre.
 Den nuværende præsident, Gonzalo Sanchez de Lozada, der blev valgt i 1993,  

 har indledt en total omlægning af administrationens struktur i form af en  

 gennemgribende decentralisering og inddragelse af lokale myndigheder og  

 borgere.
Præsident Lozada har fortsat den igangværende økonomiske politik med vægt  

 på sanering af statens udgifter, herunder afhændelse af statsforetagender,  

 forhøjelse af skatterne og rentenedsættelse med henblik på finansiering af  

 sociale udgifter.
Inflationen er bragt under kontrol; den ventes at blive  

 under 8 pct. i 1995.
Krænkelser af menneskerettighederne var almindelige under Bolivias mange  

 militærregeringer - tilbageholdelse af samvittighedsfanger, tortur,  

 forsvindinger og henrettelser uden dom.
Den ny regering har udvist vilje til  

 at respektere menneskerettighederne og har taget skridt til at opklare  

 fortidens hændelser.
Opklaringsarbejdet skrider kun langsomt frem, men må  

 forventes at føre til et retsopgør.
Regeringen bestræber sig på at tilgodese  

 den indianske befolkning, som traditionelt har været udsat for grove  

 menneskerettighedskrænkelser.
 Mulighederne for dansk støtte til fremme af respekt for  

 menneskerettighederne og styrkelse af demokratiske organisationer bliver  

 undersøgt i forbindelse med opbygningen af det danske bistandsprogram i  

 Bolivia.
Egypten Egypten er efter forfatningen af 1971, senest ændret i 1980, en  

 socialistisk demokratisk republik.
Magten er koncentreret hos præsidenten  

 (Hosni Mubarak), der i 1993 blev genvalgt til en tredje 6-årig valgperiode.  

 Den lovgivende magt et et to-kammersystem, Folkeforsamlingen og et rådgivende  

 Shura-råd.
Det regerende Nationaldemokratiske Parti, NDP, har et overvældende  

 flertal i Folkeforsamlingen, idet alle oppositionspartier på nær et  

 boykottede valget i 1990 i protest mod valgloven.
I 1994 gennemførtes en såkaldt national dialog mellem NDP og de fleste  

 oppositionspartier.
Det næste parlamentsvalg skal finde sted senest i  

 november 1995. Oppositionen har endnu ikke taget stilling til deltagelse i  

 valget.
Landets egentlige opposition er at finde uden for Folkeforsamlingen, især  

 i Det Muslimske Broderskab, der ikke er tilladt, men i praksis tolereret af  

 regeringen.
Broderskabet har nære forbindelser til et af  

 oppositionspartierne.
Siden begyndelsen af 1992 har militante islamiske ekstremister ført en  

 voldelig kampagne mod regeringen.
Den har især været rettet mod  

 sikkerhedsmyndighederne, men også ministre, kristne koptere, moderate  

 sekulært orienterede muslimer samt udenlandske turister har været mål for  

 attentater.
Langt den overvejende del af voldshandlingerne har fundet sted i  

 et traditionelt uroligt område af Øvre Egypten 300-400 km syd for Kairo.
Det  

 anslås, at knap 700 mennesker er blevet dræbt i de sidste 3 år, heraf ca. 150  

 siden begyndelsen af 1995.
Efter mordet på præsident Sadat i 1981 gennemførtes en  

 undtagelseslovgivning, der har været i kraft siden da.
Som et led i  

 bekæmpelsen af de islamiske ekstremister skærpede Folkeforsamlingen  

 lovgivningen i 1992. Endvidere gik regeringen over til udstrakt brug af  

 militærdomstole i sager vedrørende islamiske ekstremister.
Siden slutningen  

 af 1992 har domstolene, hovedsagelig de militære, afsagt en række dødsdomme,  

 og mere end 40 er blevet eksekveret.
Menneskerettighedssituationen i Egypten har været genstand for stigende  

 opmærksomhed.
Rapporter fra lokale og internationale  

 menneskerettighedsorganisationer taler om langvarige administrative  

 tilbageholdelser og udbredt anvendelse af tortur under afhøring af anholdte  

 formodede islamiske ekstremister.
Det anføres endvidere, at  

 sikkerhedsmyndighedernes magtanvendelse under aktioner mod ekstremisterne er  

 unødigt hård.
Regeringen har generelt afvist, at der skulle være tale om  

 systematiske overtrædelser af menneskerettighederne og henvist til  

 sikkerhedssituationen og nødvendigheden af at bekæmpe terrorismen.
Ghana Ghana var ved selvstændigheden i 1957 et af de mest velstående områder i  

 Vestafrika.
Gennem de efterfølgende årtier havde Ghana en voldsom og  

 omskiftelig politisk historie med vekslende civile og militære regeringer,  

 indtil J.J.
Rawlings i 1981 for anden gang overtog magten ved et statskup og  

 indførte et militært styre.
Efter ti år ved magten indfriedes i 1992 et løfte  

 om at genindføre demokratiske tilstande.
En ny grundlov blev vedtaget, og der  

 blev afholdt præsident- og parlamentsvalg.
Ved præsidentvalget fik Rawlings 58 pct. af stemmerne og var dermed valgt  

 som den 4. republiks præsident.
Oppositionen hævdede, at der havde været  

 valgsvindel og boykottede derfor det efterfølgende parlamentsvalg.  

 Internationale valgobservatører fandt dog, at valget havde været acceptabelt  

 efter forholdene, og at de uregelmæssigheder, der havde kunnet konstateres,  

 næppe havde haft afgørende indflydelse på udfaldet.
Resultatet blev, at de  

 partier, der støttede Rawlings, fik 197 af parlamentets 200 pladser.
Grundloven fra 1992 sikrer ytringsfriheden.
Imidlertid domineres de  

 elektroniske medier af staten, og regeringen har hidtil ikke givet tilladelse  

 til oprettelse af uafhængige radiostationer, selv om der har været adskillige  

 ansøgninger herom.
Til gengæld er der en fri og uafhængig trykt presse.
Menneskerettighedssituationen gav især i de første år efter revolutionerne  

 i 1979 og 1981 anledning til bekymring.
Der skete imidlertid væsentlige  

 forbedringer gennem årene, og i perioden op til valgene, hvor politiske  

 partier igen blev tilladt, blev næsten alle politiske fanger frigivet.
Med  

 vedtagelsen af den nye grundlov, som trådte i kraft i januar 1993, er de  

 gængse frihedsrettigheder sikret.
Tilfælde af politivold forekommer dog  

 stadig væk, og Ghana har fortsat dødsstraf for særlig alvorlige forbrydelser.
Nicaragua Nicaraguas nuværende forfatning er fra 1986. Den indebærer et  

 flerpartisystem og giver præsidenten vidtgående beføjelser.
Ved valget den 25. februar 1990 vandt en nydannet koalition, UNO,  

 bestående af 14 partier og spændende over hele det politiske spektrum,  

 uventet over det regerende sandinistparti.
Gennemførelsen af valget og  

 respekten for resultatet heraf bekræftede en positiv demokratisk udvikling i  

 Nicaragua.
 På trods af præsident Chamorros forsøg på at etablere en national  

 forsoning gennem et samarbejde med sandinistpartiet har den politiske  

 situation siden valget i 1990 været præget af ustabile forhold med konflikter  

 inden for og imellem de vigtigste politiske grupperinger, konflikter mellem  

 den udøvende og lovgivende magt og gentagne afvæbninger og nyetablering af  

 væbnede grupper.
 Efter en periode på mere end et år med manglende beslutningsdygtighed i  

 den lovgivende forsamling blev den atter funktionsdygtig i begyndelsen af  

 1994. Den senere tid har været præget af nye spændinger mellem regering og  

 nationalforsamling over grundlovsændringer vedtaget i februar 1995, som  

 blandt andet giver mere magt til nationalforsamlingen på bekostning af  

 præsidentembedet.
Om end der stadig er kritisable forhold i Nicaragua, synes der ikke at  

 være tale om en systematisk statslig undertrykkelse af menneskerettighederne.  

 Situationen er bedret betydeligt i forhold til borgerkrigsårene i 1980'erne,  

 og den nye militærlov fra september 1994, som bl.a. indebærer retsforfølgelse  

 ved civile domstole af civile lovovertrædelser begået af soldater, er et  

 væsentligt fremskridt.
Som et yderligere tegn på den demokratiske udvikling  

 skete der en fredelig overdragelse af hærchefembedet i februar 1995, hvor  

 general Ortega, bror til Nicaraguas tidligere præsident, trådte tilbage fra  

 posten.
 Der er behov for en indsats med henblik på at gøre hær og politi bevidst  

 om betydningen af fuld overholdelse af menneskerettighederne, ligesom der bør  

 satses mere på en forbedring af det mangelfulde retssystem.
Størsteparten af menneskerettighedskrænkelserne udøves ikke på baggrund af  

 en bevidst politik fra regeringens side, men synes at have deres væsentligste  

 oprindelse i den sociale nød.
Derfor er det også af stor betydning, at den  

 økonomiske krise afhjælpes.
Zimbabwe Den 8. og 9. april 1995 afholdes parlamentsvalg i Zimbabwe.
I det  

 nuværende parlament besætter to oppositionspartier i alt tre ud af de 150  

 pladser.
Det regerende parti, ZANU-PF, sidder på de resterende 147 pladser.  

 Der forventes ikke drastiske ændringer i denne situation, idet oppositionen  

 er stærkt splittet.
Med lukningen af »The Daily Gazette« i december 1994 er  

 regeringsavisen »The Herald« blevet den eneste landsdækkende  

 daglige avis.
Nyhedsformidlingen via de elektroniske medier kontrolleres af  

 Zimbabwes statslige radio og tv, der underlagt regeringens kontrol.
 Såvel præsidenten som oppositionslederne og lokale  

 menneskerettighedsorganisationer har gjort meget ud af at understrege  

 vigtigheden af, at parlamentsvalget gennemføres uden vold.
Zimbabwes forfatning indeholder detaljerede bestemmelser om befolkningens  

 individuelle rettigheder, der yderligere er indbygget i forskellige nationale  

 politikker.
Selv om et parti er altdominerende, har Zimbabwe aldrig været en  

 etpartistat.
Siden midten af 1980'erne, hvor sikkerhedsstyrkerne skabte intern uro i  

 store dele af landet med tilfældige tilbageholdelser, tortur og politiske  

 mord, er menneskerettighedssituationen forbedret markant.
Der er imidlertid  

 store forsinkelser i retssystemets behandling af sager, og situationen i  

 landets fængsler er fortsat kritisable.
 Spørgsmål 6:
Har andre lande end Danmark foreslået eftergivelse af bistandshjælp? Spørgsmål 7:
Hvis ja - i hvilket omfang og til hvilke lande? Svar:
 Næsten alle kreditorlande har, i lighed med Danmark, eftergivet  

 udviklingslån til de fleste lande, som af FN er klassificeret som  

 mindstudviklede.
Praksis m.h.t. eftergivelse af udviklingslån til andre udviklingslande er  

 stærkt varierende og afhænger bl.a. af, hvorvidt det pågældende kreditorland  

 fortsat anvender lånebistand.
Som nævnt i svaret på spørgsmål 3 viser en  

 nylig forespørgsel til Norge, Sverige, Holland, Canada, Storbritannien,  

 Frankrig, Tyskland og USA, at Danmark har eftergivet mindre af den  

 statslånsgæld, der skyldes af højtforgældede lavindkomstlande, end de  

 adspurgte lande med undtagelse af USA.
 Spørgsmål 8:
Har kreditororganet Parisklubben åbnet mulighed for reduktion af  

 eksportkreditgæld? Spørgsmål 9:
Hvilke lande har været på tale? Svar:
Kreditorganet Parisklubben har siden 1989 åbnet mulighed for reduktion af  

eksportkreditgæld i forbindelse med omlægning af fattige,  

 højtforgældede landes gæld.
Som nævnt i svaret på spørgsmål 3 omlægges gæld  

 som følge af udviklingslån ikke, men kan udskydes til senere betaling.
I perioden oktober 1992-september 1994 har Parisklubben indgået sådanne  

 aftaler med 16 lande.
Danmark har deltaget i aftalerne med Sierra Leone,  

 Honduras, Senegal og Cameroun, hvor Danmarks tilgodehavender var over det af  

 Parisklubben fastlagte minimum.
 Spørgsmål 10:
Hvad kan der oplyses om midtvejsrevisionen af Lome IV-konventionen? Svar:
For så vidt angår gælden til EU - fra de 70 lande i Afrika, Vestindien og  

 Stillehavsområdet (AVS-landene), der i dag er omfattet af Lomesamarbejdet -  

 er der tale om gæld i relation til de tidligere Lome I-, II- og  

 III-konventioner samt i begrænset omfang under Yaounde I- og II-aftalerne,  

 som var Lomekonventionernes forgængere.
Bistanden under Lome IV-konventionen  

 er i overvejende grad gavebistand, og konventionen, som trådte i kraft i  

 1990, har ingen regler om tilbagebetaling.
I forbindelse med den igangværende midtvejsrevision af Lome  

 IV-konventionen er spørgsmålet om eftergivelse af den gamle gæld til  

 Fællesskabet blevet rejst i AVS-landenes memorandum vedrørende  

 forhandlingsemnerne, men sagen er ikke blevet drøftet i større omfang.  

 AVS-landene ønsker selvsagt fortsat, at gælden til Fællesskabet bliver  

 eftergivet, og foreslår samtidig, at der i Lomekonventionen opfordres til  

 bilateral gældseftergivelse.
EU har heroverfor tilkendegivet, at eftergivelse  

 af gæld til Fællesskabet, som hidrører fra tidligere Lomekonventioner,  

 formelt ikke vedrører forhandlinger om ændringer i Lome IV-konventionen, samt  

 at eftergivelse af bilateral gæld skulle forhandles i andre fora.
AVS-landene  

 synes under de seneste drøftelser indstillet på at opgive deres forslag, hvis  

 man kunne nå til enighed om en fælles erklæring, som fremhæver de  

 vanskeligheder, AVS-landene møder i deres økonomiske og sociale udvikling som  

 følge af gældsbyrden.
Dermed vil spørgsmålet reelt blive trukket ud af forhandlingerne om  

 midtvejsrevisionen af Lome IV-konventionen.
Det må til gengæld så forventes,  

 at spørgsmålet om eftergivelse af den udestående AVS-gæld til Fællesskabet  

 herefter vil blive taget op til drøftelse som selvstændigt problem.
Fra dansk  

 side er man villig til at gå ind i en sådan drøftelse i EU, idet man samtidig  

 dog nøje må overveje dels, hvilke AVS-lande der i givet fald især vil få  

 fordel heraf, dels behovet for at skelne mellem de forskellige former for  

 gæld (især forskellen mellem gæld vedrørende særlige lån m.v. og vedrørende  

 låntagning af Den Europæiske Investeringsbanks egne midler).
 Spørgsmål 11:
Hvilke kriterier har været anvendt ved nærværende forslag om  

 gældseftergivelse, og hvilke nye kriterier agtes fremover anvendt? Svar:
De i aktstykket anførte kriterier og data m.h.t. indkomstniveau og  

 forgældethed er hentet fra Verdensbankpublikationen »Worlds Debt Tables  

 1993-94«.
De fremtidige overvejelser om, hvorvidt der er nye lande, der  

 opfylder kriterierne for gældseftergivelse, vil, for så vidt angår disse  

 kriterier og data, blive baseret på den på det pågældende tidspunkt aktuelle  

 udgave af publikationen.
 Der er herudover ikke overvejelser vedrørende anvendelse af andre  

 kriterier for gældseftergivelse end de i aktstykket anførte.
 Spørgsmål 12:
 I ministerens besvarelse af udvalgets spørgsmål nr. 1 er bl.a. oplistet en  

 række lande, som på grund af manglende gæld ikke vil kunne komme i  

 betragtning med hensyn til gældseftergivelse.
 Listen bedes omarbejdet, således at den omfatter de 15 fattigste lande,  

 som med gæld vil kunne komme i betragtning.
 Svar:
Vedlagte bilag identificerer de 15 fattigste lande blandt de  

 udviklingslande, som fortsat har statslånsgæld til Danmark.
Som grundlag for  

 udarbejdelsen af listen er anvendt bruttonationalindkomst pr. indbygger i  

 henhold til Verdensbankens opgørelser for 1993 (Per Capita Income Guilines  

 for Operational Purposes, september 1994), idet man dog samtidig har  

 inkluderet enkelte lande, hvorom der ikke foreligger en konkret opgørelse af  

 bruttonationalindkomsten pr. indbygger, men som utvivlsomt hører til i denne  

 kategori.
 For så vidt angår Angola, er dette land rubriceret som mindstudviklet,  

 idet denne status - jf. aktstykket - i meget nær fremtid vil blive formelt  

 anerkendt af FN.
 Som det fremgår af bilaget, omfatter de 15 lande fem af de seks lande, som  

 er omfattet af aktstykket (Nicaragua, Ghana, Zimbabwe, Egypten og Angola).  

 Det sjette land - Bolivia - vil være nummer 16, opgjort efter  

 bruttonationalindkomst pr. indbygger.
Når ansøgningen om eftergivelse af statslån alene omfatter de nævnte  

 lande, skal dette ses på bagrund af de i aktstykket nævnte fire objektive  

 kriterier for udvælgelsen af lande, som er kandidater til at få eftergivet  

 statslån: (1) Status som mindstudviklet land, (2) fattigdom, dvs. om landet  

 tilhører Verdensbankens lavindkomstkategori, (3) forgældethed, dvs. om landet  

 tilhører Verdensbankens kategori af alvorligt forgældede lande, og (4)  

 hvorvidt landet er et programsamarbejdsland.
Som nævnt i aktstykket bliver  

 disse fire objektive kriterier suppleret af en konkret vurdering land for  

 land, hvori indgår forholdene med hensyn til menneskerettigheder og vilje til  

 økonomiske reformer.
Udenrigsudvalgets spørgsmål Spørgsmål 2:
Vil ministeren holde udvalget orienteret om erfaringerne med den i  

 aktstykket foreslåede ordning om gældseftergivelse, herunder specielt  

 anvendelsen af de opstillede kriterier? Svar:
 De fire objektive kriterier, der er opstillet i aktstykke nr. 218, vil  

 blive suppleret af en konkret vurdering land for land, hvori vil indgå  

 forholdene med hensyn til menneskerettigheder og vilje til økonomiske  

 reformer.
For de fem af de seks udviklingslande, som er programsamarbejdslande, er  

 det tanken, at spørgsmålet om gældseftergivelse skal indgå i  

 årsforhandlingerne med det pågældende land.
Med det sjette land, Angola, vil  

 Danmark indgå i en dialog i forbindelse med gennemførelsen af den planlagte  

 overgangsbistand.
 Erfaringerne med den i aktstykket forslåede ordning om gældseftergivelse  

 vil indgå i de forudsete vurderinger af gennemførelsen af strategien »En  

 Verden i Udvikling« i 1997 og 2000 og vil dermed indgå i den løbende  

 dialog med Udenrigsudvalget om strategiens gennemførelse i overensstemmelse  

 med Folketingets dagsorden af 22. marts 1994 og Udenrigsudvalgets beretning  

 af 16. september 1994.
