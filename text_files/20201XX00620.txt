Skriftlig fremsættelse (27. januar 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om bemyndigelse til opsigelse af dobbeltbeskatningsoverenskomst med Trinidad og Tobago (Lovforslag nr.
L 149) Med dette lovforslag foreslås det at bemyndige regeringen til at opsige dobbeltbeskatningsoverenskomsten mellem Danmark og Trinidad og Tobago.
Trinidad og Tobago har siden december 2017 været opført på EUs såkaldte sortliste over skattely.
Det er af høj prioritet for regeringen at bekæmpe brugen af skattely og skatteundgåelse.
 Baggrunden for lovforslaget er, at det ud fra en konkret afvejning ikke ses at være i dansk interesse fortsat at have en dobbeltbeskatningsoverenskomst med Trinidad og Tobago.
I denne afvejning indgår, at det strider imod de generelle hensyn, der forfølges ved Danmarks indgåelse af dobbeltbeskatningsoverenskomster, at Danmark indgår dobbeltbeskatningsoverenskomster med skattelylande.
Hertil kommer, at lovforslaget har til formål at sikre, at det er muligt at gennemføre sanktioner i form af såkaldte defensive foranstaltninger mod alle lande, der står på EUs sortliste over skattely.
Rådet besluttede således i december 2019, at alle medlemsstater med virkning fra og med 2021 skal indføre nationale regler om defensive foranstaltninger mod lande på sortlisten.
Målet hermed er, at de pågældende lande får et yderligere incitament til at ændre deres nationale lovgivning og praksis i et sådant omfang, at de fremadrettet kan fjernes fra sortlisten.
Disse defensive foranstaltninger kan generelt ikke gennemføres over for lande, som Danmark har en dobbeltbeskatningsoverenskomst med.
Forslaget skal derfor ses i sammenhæng med det samtidigt fremsatte lovforslag om fastsættelse af defensive foranstaltninger mod landene på EUs sortliste over skattely.
Ved at opsige den gældende dobbeltbeskatningsaftale med Trinidad og Tobago kan det sikres, at der i fremtiden vil kunne gælde samme ugunstige forhold her som i forhold til de øvrige lande på EUs sortliste.
 Det foreslås, at loven træder i kraft den 1. maj 2021, så opsigelsen i henhold til dobbeltbeskatningsoverenskomsten kan effektueres snarest muligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
