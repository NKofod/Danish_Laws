Pressenævnets kendelse i sag nr. 2020-80-0568 Ikke kritik af artikel om overholdelse af coronaretningslinjer TV Midtvest bragte i august 2020 en artikel, som omtalte, at flere og flere ikke overholder Sundhedsstyrelsens retningslinjer i forhold til begrænsning af coronasmitte i dagligvarebutikker.
I artiklen fremgik et interview med en person, som på Facebook havde udtrykt frustration over den mangelfulde overholdelse af retningslinjerne.
Personens Facebook-opslag blev også gengivet i artiklen.
Personen klagede til Pressenævnet over, at artiklens oplysninger om selve Sundhedsstyrelsens retningslinjer var forkerte.
Der blev også klaget over måden, hvorpå TV Midtvest havde inddraget personens Facebook-opslag i artiklen.
Pressenævnet fandt, at personen ikke var klageberettiget i forhold til spørgsmålet om den generelle forståelse af Sundhedsstyrelsens retningslinjer, og nævnet afviste derfor at behandle klagepunktet.
I forhold til personens medvirken i artiklen fandt Pressenævnet, at personens Facebook-opslag var gengivet retvisende og i overensstemmelse med god presseskik, og nævnet udtalte ikke kritik.
 [Klager] har klaget til Pressenævnet over artiklen Flere butikker oplever tendens: Brugen af håndsprit dykker, som blev bragt den 1. august 2020 på TV Midtvests netavis tvmidtvest.dk, idet hun mener, at god presseskik er tilsidesat.
 [Klager] har klaget over, at artiklen er vinklet misvisende og indeholder ukorrekt information.
1 Sagsfremstilling TV Midtvest bragte den 1. august 2020 artiklen Flere butikker oplever tendens: Brugen af håndsprit dykker på TV Midtvests netavis tvmidtvest.dk.
Artiklen havde følgende underrubrik:
Ifølge flere butikker er kunderne begyndt at springe over spritten.
Det dur ikke, mener de handlende selv.  Af artiklen fremgår:
 Håndsprit har i månedsvis været en del af de flestes hverdag, blandt andet under turene i supermarkedet.
Men nu oplever flere butikker, at der bliver brugt markant mindre håndsprit end for bare nogle måneder siden.
I Rema 1000-kæden er brugen eksempelvis nogle steder faldet med 50 procent.
- Selvom rigtig mange af vores kunder selvfølgelig stadig husker at spritte af, når de går ind i butikkerne, så er der også nogen, der måske glemmer det.
Vi kan se, at vi simpelthen bruger mindre håndsprit i butikkerne, end vi gjorde i marts og en måneds tid frem, siger [Kommunikationschefen], der er kommunikationschef i Rema 1000 Danmark.
 Det er for dårligt, mener flere af kunderne i Rema 1000 i [Bydelen] i [Byen].
 - Hvis vi skal det her til livs, så skal vi gøre noget, og det hjælper ikke, at vi slækker på det, siger [Kunde A] fra [Byen].
 Både [Kunde B] og [Kunde C] er enige.
- Jeg synes, at det er noget sjusk.
Det er ikke kun dem selv, det går ud over.
Det er også andre, man skal tænke på, siger [Kunde B].
- Det er søreme vigtigt.
Vi vil nødigt til at lukke ned igen, lyder det fra [Kunde C].
Kunde fik nok I Spar-butikken på [Vejnavn] i [Byen] bekræfter førstemand [Førstemanden], at den tendens også findes her.
 - De går lige forbi den (spritdispenseren, red.), men nogen springer over, fortæller han.
I går gik [Klager] til tasterne på Facebook efter netop et besøg i Spar-butikken.
Her holdt kunderne ifølge hende hverken afstand eller brugte håndsprit.
Hun mener, at personalet bør gribe ind.  I artiklen er der her indsat et skærmprint af det omtalte Facebook-opslag fra [Klager] [Facebook-opslaget er gengivet i sin helhed under artiklen, Pressenævnet].
 Artiklen fortsætter:
 - Hvis kunderne ikke kan finde ud af, så kan de jo blive nødt til at lukke, fordi der er høj smitterisiko, siger hun i dag til TV MIDTVEST.
 - Det er vigtigt, selvom vi er åbnet op for noget tid siden nu, for det ændrer ikke på, at corona stadig er her, og at det stadig tager menneskeliv.
 Butikken kan dog ikke gøre meget andet end at opfordre kunderne til at huske håndhygiejnen og afstandskravene, mener førstemanden.
 - Jeg synes, at det er op til folk selv at tage det ansvar, siger [Førstemanden].
 I Rema 1000 er kommunikationschefen dog klar med en opfordring.
 - Lad os da lige prøve at minde hinanden om at overholde de gode hygiejneregler, så vi kan fastholde det her gode lave smittetryk, vi har hjemme i Danmark, siger [Kommunikationschefen].
Rema 1000-kæden har indkøbt 600 automatiske sprit-dispensere, der skal gøre det endnu nemmere for kunderne.
De bliver sat op, så snart producenten kan levere dem.  Af det omtalte Facebook-opslag fra [Klager] fremgår:
Nu er jeg fandme sur! Corona smitter stadig lige meget, men mange er pisse ligeglade [Her fremgår en sur smiley, Pressenævnet] Er lige kommet fra Spar på [Vejnavn], hvor folk stod tæt op af hinanden i en lang kø til kassen, hvor jeg undrer mig over at butikspersonalet ikke griber ind, og beder folk om at holde afstand, og spørger endda kassemedarbejderen om de ikke skulle til at bede kunderne om at holde afstand, det får jeg intet svar på. .
Spørger efterfølgende kunderne om de holder 1,5 meters afstand til hinanden, hvor nogen kigger ned, og siger at de holder den afstand ifht mærkaterne på gulvet (der er maks en halv meter imellem disse mærkater) Igen siger butikspersonalet intet, jeg bliver i stedet bedt om at gå et andet sted hen og handle af to ældre kvinder, og at jeg skulle holde min kæft.
 Spritten ved indgangen ser jeg også sjældent at andre kunder bruger, som kommer samtidig med mig. .
Hvad synes i? Skal butikspersonalet ikke gribe ind ifht høj smitterisiko mellem kunderne, når forholdsreglerne fra starten ikke bliver overholdt? Jeg er i hvert fald træt af at som kunde skulle råbe op og blive svinet til af andre kunder, mens butikspersonalet bare kigger i gulvet [Her fremgår en sur smiley, Pressenævnet].  [Klager] klagede den 16. september 2020 til TV Midtvest over artiklen.
TV Midtvest afviste klagen den 18. september 2020. [Klager]s klage over TV Midtvests afslag er modtaget i Pressenævnet den 26. oktober 2020.
2 Parternes synspunkter 2.1 [Klager]s synspunkter God presseskik [Klager] har oplyst, at hun den 31. juli 2020 lagde et opslag på Facebook, hvor hun efter en negativ oplevelse i en købmandsbutik påpegede, at de butiksansatte ikke lever op til deres ansvar i forhold til at bede kunderne om at overholde Sundhedsstyrelsens retningslinjer for at stoppe spredning af smitte med Covid-19.
 [Klager] delte sit opslag med TV Midtvest, som herefter anmodede hende om et interview vedrørende det omtalte Facebook-opslag.
Kort efter mødtes [Klager] med journalisten foran den købmandsbutik, der havde været genstand for klagers Facebook-opslag. [Klager] og journalisten snakkede kort sammen, hvorefter journalisten gik ind i købmandsbutikken.
Da journalisten kom ud igen, fortalte hun klager, at hun ville lave nogle ændringer i interviewet, da det ikke er til at sige, om det er butikkens eller kundernes ansvar, at kunderne overholder Sundhedsstyrelsens retningslinjer.
 Artiklen blev derfor vinklet som en debat, hvor [Klager]s Facebook-opslag fremgik som en holdning i denne debat, hvilket har resulteret i mange hadefulde ytringer rettet mod klagers person.
 Hertil har [Klager] anført, at det fremgår af Retningslinjer for udvalgsvarebutikker i detailhandel, at:
Alle medarbejdere, og andre personer, der er tilknyttet lokalerne, skal oplyses om og overholde Sundhedsstyrelsens anbefalinger om god hygiejne og hensigtsmæssig adfærd.  TV Midtvest har derved bragt ukorrekt information ved i artiklen ikke at oplyse, at personalet i dagligvarebutikkerne, jf. ovenstående, har en forpligtelse til at påtale det mundtligt over for kunder, der ikke overholder Sundhedsstyrelsens retningslinjer.
2.2 TV Midtvests synspunkter God presseskik TV Midtvest har afvist, at artiklen er i strid med god presseskik.
 TV Midtvest har anført, at mediet i sin research ikke har fundet dokumentation for [Klager]s påstand om, at dagligvarebutikker har ansvar for at påtale det mundtlig over for deres kunder, hvis de ikke overholder Sundhedsstyrelsens retningslinjer om at afspritte hænder og holde afstand.
 [Klager] har over for TV Midtvest dokumenteret sin påstand med et link til et opslag, hun selv har skrevet på Facebook, hvor hun refererer Arbejdstilsynets retningslinjer, og hvor hun tager ordlyden Alle medarbejdere, og andre personer, der er tilknyttet lokalerne [] som udtryk for, at butikken har en forpligtelse til mundtligt at påtale manglende brug af håndsprit over for kunderne.
TV Midtvest kan ikke ved at søge bredt på Google eller mere specifikt på Arbejdstilsynets, HKs og Dansk Erhvervs hjemmesider finde tekst, der sidestiller andre personer, der er tilknyttet lokalerne med butikkens kunder.
Mediet kan heller ikke finde artikler eller vejledninger, der understøtter en sådan tolkning.
TV Midtvest har derfor afvist at have bragt ukorrekte oplysninger.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jesper Rothe, Anja Lundberg Andersen, Ulrik Holmstrup og Marlene Borst Hansen.
Klageberettigelse  retlig interesse Det er som udgangspunkt en betingelse for, at Pressenævnet kan behandle en klage, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Klagen angår en artikel, hvori [Klager]s bemærkninger til, i hvilket omfang Sundhedsstyrelsens retningslinjer vedrørende Covid-19 overholdes i dagligvarebutikker, omtales.
 Pressenævnet finder på den baggrund, at [Klager] har retlig interesse i, at klagen realitetsbehandles for så vidt angår hendes medvirken i artiklen.
Nævnet finder herefter, at artiklen i øvrigt ikke konkret omhandler [Klager], men forståelsen af Sundhedsstyrelsens retningslinjer vedrørende Covid-19 generelt. [Klager] har derfor ikke en sådan direkte, væsentlig og individuel retlig interesse, at der er grundlag for at behandle den resterende del af klagen, som vedrører korrekt information.
Den resterende del af klagen afvises herefter, jf. medieansvarslovens § 43, stk. 2, nr. 2.
God presseskik [Klager] har klaget over, at hendes Facebook-opslag og udsagn i artiklen bliver præsenteret som en holdning og ikke som et faktum.
Pressenævnet bemærker generelt, at redaktøren i overensstemmelse med det almindelige princip om redaktørens ret til at redigere mediet som udgangspunkt er berettiget til at beslutte, hvad man vil bringe i mediet.
Det vil sige, at det ligger inden for grænserne af redaktørens redigeringsret at undlade at omtale forhold, der for en af parterne eller andre forekommer centrale, ligesom det er op til redaktøren at vælge og fravælge materiale og kilder, så længe de samlede indtryk giver et retvisende billede.
 På baggrund af sagens oplysninger har Pressenævnet lagt til grund, at [Klager]s Facebook-opslag og udsagn er retvisende gengivet i artiklen.
Pressenævnet finder, at det ligger inden for redaktørens redigeringsret, at [Klager]s Facebook-opslag og udsagn i artiklen indgår som et eksempel på en holdning til, hvorvidt butikspersonale skal påtale det mundtlig over for kunder, hvis de ikke overholder Sundhedsstyrelsens retningslinjer i forhold til afspritning og afstand.
Nævnet udtaler ikke kritik.
