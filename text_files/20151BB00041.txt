Fremsat den 20. november 2015 af Maria Reumert Gjerding (EL), Stine Brix (EL), Pelle Dragsted (EL), Jesper Kiel (EL), Søren Egge Rasmussen (EL), Johanne Schmidt-Nielsen (EL) og Pernille Skipper (EL) Forslag til folketingsbeslutning om et forbud mod hormonforstyrrende stoffer i kosmetik Folketinget pålægger regeringen at fremsætte et lovforslag, der forbyder anvendelsen af 30 kendte hormonforstyrrende stoffer i kosmetik.
Samtidig opfordrer Folketinget regeringen til at arbejde for et hurtigt forbud mod disse stoffer i hele EU.
Bemærkninger til forslaget Der er hormonforstyrrende stoffer i store dele af de kosmetiske produkter fra shampoo til tandpasta.
Stofferne har ikke altid en umiddelbar synlig effekt på vores helbred, men kan først ses efter længere tids påvirkning.
Der er særlig opmærksomhed på den effekt, som påvirkningen med hormonforstyrrende stoffer kan have for et fosters udvikling.
 Rigshospitalets Klinik for Vækst og Reproduktion mistænker hormonforstyrrende stoffer for at være årsag til bl.a. lavere sædkvalitet, stor stigning i testikelkræft, at 9 pct. af de danske drengebørn bliver født med kryptorkisme (testiklerne er ikke faldet helt på plads i pungen), og at danske mænds testosteronindhold i blodet er faldet.
Stofferne kan være skadelige i selv ganske små doser.
Derudover er stofferne oftest blev vurderet hver for sig uden hensyn til de mulige cocktaileffekter, der opstår, når kroppen udsættes for mange hormonforstyrrende stoffer i små koncentrationer på samme tid.
Forskningen i disse cocktaileffekter viser foreløbig, at selv små koncentrationer kan medføre en helbredsrisiko (se f.eks. »Fakta om hormonforstyrrende stoffer«, Center for Homonforstyrrende Stoffer).
Mange af de hormonforstyrrende stoffer anvendes i de kosmetiske produkter, selv om de ikke er nødvendige.
Stofferne kan derfor fjernes, hvis der er vilje til det.
Stofferne er optaget på Europa-Kommissionens liste over hormonforstyrrende stoffer, men da de vurderes hver for sig og der ikke tages højde for kombinationseffekterne, giver de fastsatte grænseværdier ikke den fornødne beskyttelse.
Borgerne udsættes derfor for en helt uansvarlig daglig dosis.
Enhedslisten mener ikke, det er rimeligt og realistisk at overlade til forbrugerne selv at undgå stofferne.
Danske borgere skal beskyttes, og vi har mulighed for at indføre national særlovgivning på dette område.
Danmark bør gå foran med nationale forbud mod disse stoffer og herigennem tilskynde industrien og EU til at følge efter.
Med dette forslag ønsker Enhedslisten derfor at tage de 30 stoffer, hvor man har begrundet mistanke om hormonforstyrrende effekt, ud af de kosmetiske produkter.
Enhedslisten foreslår, på linje med Forbrugerrådet, et generelt forbud mod brug af følgende 30 stoffer i kosmetik:
