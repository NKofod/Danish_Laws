1. Med hjemmel i artikel 21 i den dansk-norske  

 overenskomst af 22. februar 1957 til undgåelse af dobbeltbeskatning er der  

 under 8. oktober 1971 mellem det danske og norske finansministerium indgået  

 en aftale om gensidig fritagelse i visse tilfælde for beskatning af  

 aktieudbytter.
Aftalen er optrykt som bilag til nærværende cirkulære.
2. I medfør af artikel 10, stk. 2, i den nævnte  

 dobbeltbeskatningsoverenskomst, således som denne er ændret ved protokol af  

 8. december 1970, jfr. udenrigsministeriets bekendtgørelse nr. 26 af 29.  

 marts 1971 og skattedepartementets cirkulære af 12. maj 1971, har hver af de  

 to stater adgang til ved udlodning af aktieudbytter til aktionærer, bosat i  

 den anden stat, at opkræve en skat på 15 pct. af udbyttets bruttobeløb.
I  

 tilknytning hertil er der i overenskomstens artikel 17, stk. 3, fastsat en  

 creditregel, hvorefter der i aktionærens bopælsstat skal indrømmes et nedslag  

 i indkomstskatten for den skat, der således er betalt i kildestaten.
 3. Den nu indgåede aftale har til formål af afhjælpe  

 det forhold, at juridiske personer, der er fritaget for skattepligt i en af  

 de to stater, som følge af denne fritagelse ikke kan opnå credit for de til  

 den anden stat erlagte skatter, således som forudsat ved bestemmelsen i  

 artikel 17, stk. 3.
 4. Aftalen går ud på, at en juridisk person, der er  

 skattefri i henhold til skattelovgivningen i den stat, hvor den er  

 hjemmehørende, skal være fuldt fritaget for beskatning i den anden stat af  

 aktieudbytter, der hidrører fra et i denne anden stat hjemmehørende selskab.
 5. Fritagelse for norsk beskatning af aktieudbytter  

 tilkommer ifølge aftalen juridisk person hjemmehørende i Danmark, som  

 opfylder betingelserne for fritagelse for skattepligt i selskabsskattelovens  

 § 1, stk. 1, nr. 6 eller § 3. Andragende herom skal stiles til Det kgl.  

 Finans- og Tolldepartement, Oslo-Dep, Oslo 1, men indsendes til  

 skattedepartementets 7. kontor, Christiansborg Slotsplads 1, 1218 København  

 K., som efter attestation om den danske fritagelse for skattepligt, jfr.  

 aftalens pkt. 3, vil videresende andragendet til de norske skattemyndigheder.
6. Ved andragender om fuld fritagelse for dansk  

 udbytteskat benyttes den sædvanlige blanket U-30-N, der indsendes til  

 direktøren for Skattevesenet, Oslo, som efter attestation om den norske  

 fritagelse for skattepligt, jfr. aftalens pkt. 3. videresender andragendet  

 til kildeskattedirektoratet, der foretager tilbagebetaling.
Det bemærkes, at  

 den norske fritagelse ikke omfatter dødsboer, der er under skiftebehandling i  

 Norge.
 7. Aftalen har virkning for udbytter, der er  

 deklareret i Danmark fra og med den 1. februar 1971 og i Norge fra og med den  

 1. marts 1971. De to datoer er sammenfaldende med de tilsvarende  

 ikrafttrædelsesdatoer i den ovenfor under pkt. 2 nævnte protokol af 8.  

 december 1970, hvorved bl.a. art. 10 i den dansk-norsk  

 dobbeltbeskatningsoverenskomst om beskatningsretten til aktieudbytter blev  

 ændret.
 8. Tvivlsspørgsmål med hensyn til aftalens  

 praktisering vil være at forelægge for skattedepartementet.
 Skattedepartementet, den 30. november  

 1971.
Hans P.
Gøtrik.
/E.
Thielsen.
 Bilag.
 Overenskomst af 8. oktober 1971 mellem det norske og det danske  

 finansministerium i henhold til artikel 21 i skatteaftalen af 22. februar  

 1957 mellem Norge og Danmark.
 1. Juridisk person hjemmehørende i Danmark, som  

 opfylder betingelserne for fritagelse for skattepligt i lov om  

 indkomstbeskatning af aktieselskaber m.v. (lovbekendtgørelse nr.396 af 28.  

 juli 1969, jfr. lov nr. 520 af 28. november 1969) § 1, stk. 1, nr. 6, eller §  

 3, skal være fritaget for norsk beskatning af aktieudbytter, der hidrører fra  

 kilder i Norge.
 2. Juridisk person hjemmehørende i Norge, som opfylder  

 betingelserne for fritagelse for skattepligt i skattelov for landet af 18.  

 august 1911 § 26, 1. led, bogstav k, eller skattelov for byerne af samme dato  

 § 21, 1. led, bogstav k, skal være fritaget for dansk beskatning af  

 aktieudbytter, der hidrører fra kilder i Danmark.
 3. Den kompetente myndighed i bopælsstaten skal over  

 for den kompetente myndighed i kildestaten bekræfte, at betingelserne for  

 skattefritagelse foreligger.
 4. Overenskomsten skal have virkning i Danmark fra 1.  

 februar 1971 og i Norge fra 1. marts 1971.
