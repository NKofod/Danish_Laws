Nr BR 3 Beretning over tilsynets besøg på Vangedehuse   

 Nr 3 1990-91, 2. samling Afgivet af det i henhold til grundlovens § 71, stk. 7, nedsatte tilsyn Afgivet: 19901210 Den 9. november 1990 besøgte § 71-tilsynet Vangedehuse.
Baggrunden for besøget var en henvendelse til tilsynet.
Henvendelsen  

 vedrørte Københavns Amtskommunes undersøgelse af indberetninger om vanrøgt af  

 beboerne på Vangedehuse, afdeling F, om alkohol på arbejdspladsen, om forbrug  

 af beboernes lommepenge etc.
I tilknytning hertil udtrykte tilsynet ønske om  

 at se nogle institutioner, der ligesom afdeling F er oprettet i henhold til  

 bistandslovens § 112. Tilsynet besøgte Vangedehuse, afdeling F og afdeling U  

 samt Solhuset.
 Afdeling F og afdeling U er begge institutioner oprettet i henhold til  

 bistandslovens § 112, stk. 1, om institutioner for voksne, der på grund af et  

 vidtgående fysisk eller psykisk handicap har et særligt behov for pleje,  

 behandling m.v.
 Solhuset er et daghjem oprettet i henhold til bistandslovens § 91.
 Forud for besøget havde tilsynet drøftelser med repræsentanter for Det  

 Koordinerende Forældreråd på Vangedehuse og fra Evnesvages Vel.
 Tilsynet har modtaget forskelligt materiale vedrørende Inspektoratet og de  

 besøgte afdelinger.
 Under besøget havde tilsynet drøftelser med formanden for Københavns Amts  

 social- og sundhedsudvalg, Preben Lassen, medlem af udvalget, Nina Berrig,  

 amtssocialdirektør Flemming Ahlberg, repræsentanter fra amtets centrale,  

 juridiske afdeling, inspektør Rene Aagaard, leder af socialpædagogisk  

 afdeling, Anni Jensen, ledere og personale på de besøgte afdelinger samt en  

 forældrerepræsentant.
 Fra tilsynet deltog: Asbjørn Agerschou, Merete Aarup, Else Theill  

 Sørensen, Inge Dahl-Sørensen, Kirsten Lee, Pia Gjellerup og Grete Schødts.
I.
De besøgte afdelinger 1. Afdeling F Afdelingen er normeret til 12 beboere.
 Afdelingens målsætning er følgende: At huset er beboernes hjem, hvor den  

 enkelte beboer har størst muligt råderum og selvbestemmelse.
På afdelingen var der 2 tresengsstuer og 6 ensengsstuer.
Der var 4  

 badeværelser og et kontor.
Køkkenet stod i åben forbindelse med spise- og opholdsstuen.
Det blev  

 oplyst, at stuen ikke var stor nok til, at alle beboerne kunne spise der på  

 een gang.
Derfor blev den ene af tresengsstuerne benyttet som spisestue og i  

 øvrigt også som mødelokale for personalet.
 Det blev oplyst, at afdelingen havde søgt om at opdele den ene af  

 tresengsstuerne til et to-sengs- og et ensengsværelse.
Endvidere blev det oplyst, at afdelingen i en handlingsplan fra februar  

 1989 havde gjort Inspektoratet opmærksom på, at afdelingen var for lille til  

 12 beboere.
Efter afdelingslederens skøn burde der kun være 9 beboere på  

 afdelingen, eller der burde bygges til.
Beboerne Beboerne var 12 kvinder og mænd i alderen 20-35 år.
De var alle svært psykisk handicappede. 8 beboere var desuden svært fysisk  

 handicappede og kørestolsbrugere.
Beboerne var alle meget plejekrævende.
 Alle beboere havde dagtilbud på Vangedehuses daghjem, og 5 beboere havde  

 derudover skoletilbud 3-6 timer om ugen.
 Næsten alle beboerne havde boet på institution hele deres liv, og det blev  

 oplyst, at kun 3 beboere havde jævnlig kontakt med forældre og pårørende. 5  

 beboere havde overhovedet ingen forbindelse med pårørende.
To af beboerne var umyndiggjorte.
Disse to beboere havde jævnlig  

 forældrekontakt, og forældrene var værger for dem.
Personalet Personalenormeringen svarer til 13,7 stillinger.
 Det havde tidligere været vanskeligt for afdelingen at få ansat uddannet  

 personale, men nu var 6 af 10 normerede pædagogstillinger besat med uddannede  

 pædagoger.
 Afdelingen søgte at give beboerne faste kontaktpersoner blandt personalet,  

 men det blev oplyst, at normeringen ikke var helt stor nok til et  

 »primært-kontakt system«.
 Personalet var følgende:
Dag 3-4 Aften 4 Nat 1 Om afdeling F bemærker tilsynet følgende:
 Som ovenfor nævnt var anledningen til besøget en henvendelse vedrørende  

 Københavns Amtskommunes undersøgelse af indberetninger om bl.a. vanrøgt af  

 beboerne på afdeling F.
 Indberetningerne vedrørte forhold fra 1987-89. Afdelingen fik en ny leder,  

 som tiltrådte i november 1989. Både fra ledelsens og fra personalets side  

 blev det pointeret, at afdeling F nu var inde i en god og stabil periode, og  

 at der ikke, siden den nye afdelingsleder tiltrådte, havde været episoder på  

 afdelingen som beskrevet i indberetningerne.
Den nye afdelingsleder havde efter sin tiltrædelse i første omgang  

 priorteret at højne husets fysiske standard.
Men afdelingen skulle nu på  

 huskursus med et pædagogisk sigte.
Emnet var kommunikation, holdning og  

 målsætning.
 Det er efter tilsynets opfattelse af afgørende betydning, at der også  

 fortsat gøres en indsats for at forbedre de fysiske rammer for afdelingen, så  

 det f.eks. ikke er nødvendigt at benytte en beboerstue til spisestue og  

 personalemødelokale.
 Tilsynet har taget til efterretning, at F-huset er inde i en god og  

 stabil udvikling.
2. Afdeling U Afdelingen er normeret til 12 beboere.
Afdelingen arbejder mest på at give beboerne nye færdigheder med henblik  

 på at kunne klare sig selv.
Det blev dog understreget, at afdelingen var  

 beboernes hjem og ikke et terapeutisk miljø.
Afdelingen består af to fløje med plads til hver 6 beboere.
I hver fløj  

 var der foruden 6 enkeltværelser to store badeværelser, et køkken og en  

 opholdsstue med spiseafdeling og sofagruppe.
Værelserne var pæne og individuelt prægede.
Flere beboere havde selv købt  

 deres møbler (det blev oplyst, at afdelingen drøftede det med de pårørende,  

 når der skulle købes ting for beboernes penge).
 Afdelingen fremtrådte meget hyggelig og hjemligt indrettet.
Beboerne Beboerne er 12 mænd og kvinder mellem 27 og 57 år (gennemsnitsalderen var  

 ca. 40 år).
Beboergruppen var meget sammensat.
En beboer var helt hjælpeløs, blind og  

 kørestolsbruger, andre beboere klarede sig godt.
Halvdelen af beboerne havede et verbalt sprog, de resterende gjorde sig  

 forståelige med lidt tegn og mimik.
Som supplerende hjælp til dette sprog  

 arbejdede afdelingen med andre former for kommunikation.
 Næsten alle beboere var beskæftigede på værksted, skole eller dagcenter.
 Det blev oplyst, at stort set alle beboerne på afdelingen havde gode  

 relationer til deres familier.
Personalet Personalenormeringen svarede til 11,6 stillinger.
 Personaledækningen var følgende:
Dag 3 Aften 3 Nat 1 3. Solhuset Daghjemmet Solhuset er et pædagogisk tilbud til blinde og svagtseende  

 voksne med vidtgående fysiske og psykiske handicap.
Solhuset er åbent fra kl.  

 9 til kl. 15.
 Solhuset har plads til 24 brugere ad gangen (en af pladserne er reserveret  

 til praktikplads for Københavns Amtskommunes specialskoler).
Beboerne på Vangedehuse og Lillemosegård har en ugentlig hjemmedag,  

 hvilket har givet plads til at flere kan benytte dagtilbudene.
Der er derfor  

 28 brugere af Solhuset.
 Den pædagogiske målsætning for Solhuset er at øge brugernes livskvalitet.
 Der skabes mulighed for tryghed og udvikling igennem tæt personkontakt,  

 målrettede pædagogiske projekter, blindepædagogik, beskæftigelsestilbud samt  

 et fysisk miljø, der er tilpasset brugerne.
 Solhuset fremtrådte venligt og velindrettet med mange tilbud til brugerne.  

 F.eks. med mulighed for aktiviteter i fællesskabets større rum og med  

 mulighed for mere stille aktiviteter i små lokaler - bl.a. et rum med en stor  

 vandseng, hvor brugerne kunne hvile og høre musik.
Personalenormeringen var 11 pædagoger.
To af stillingerne var (bl.a. på  

 grund af barselorlov) besat med uuddannet personale.
 Hver medarbejder var kontaktperson for 2-3 brugere.
 Det blev oplyst, at der blev lagt meget stor vægt på samarbejde med  

 brugernes øvrige netværk.
II.
Retssikkerhedsspørgsmål »F-hussagen« gav tilsynet anledning til under besøget at drøfte  

 følgende forhold:
 1. Magtanvendelse.
 2. Amtskommunens socialpædagogiske tilsyn.
 3. Administration af lommepenge.
1. Magtanvendelse Afdelingerne oplyste, at der ikke sker fiksering af beboerne, og at der  

 derfor ikke havde været foretaget indberetninger til amtskommunen om  

 magtanvendelse (jf.
Socialministeriets bekendtgørelse om magtanvendelse m.v.  

 i institutioner for voksne med vidtgående fysiske eller psykiske handicap).
 Beskyttelsesfiksering anvendtes efter det oplyste navnlig til beboere, som  

 havde spasmer.
Om medicinforbrug fremgik det af afdelingernes medicin-cardex bl.a., at få  

 beboere fik mindre doser psykofarmaka.
Medicingivning skete efter  

 lægeordination.
2. Amtskommunens socialpædagogiske tilsyn »F-hussagen« omfatter bl.a. en del indberetninger om  

 magtanvendelse over for beboerne i form af vold og tvangsfikseringer.
Amtskommunen oplyste, at sagen efter amtskommunens opfattelse navnlig var  

 opstået på grund af interne stridigheder.
Det blev endvidere oplyst, at  

 socialpædagogisk sektion jævnligt havde ført tilsyn med afdelingen, og  

 sektionen havde indtryk af, at beboerne altid havde trivedes på afdeling F.
Københavns Amtskommune og ledelsen af Vangedehuse er under sagen blevet  

 bebrejdet, at der ikke er foretaget en egentlig undersøgelse af  

 indberetningerne om magtanvendelse.
Repræsentanterne for amtskommunen og for  

 ledelsen oplyste over for tilsynet, at der under sagen havde været tæt  

 kontakt mellem F-huset og socialpædagogisk sektion, samt at der havde været  

 mange samtaler med de implicerede personer.
Amtskommunen og ledelsen  

 påpegede, at det kunne være vanskeligt at bevise, om magtanvendelsen fandt  

 sted, da de var indberettet længe efter, at episoderne angiveligt fandt sted.
Tilsynet måtte under besøget konstatere, at der var divergerende  

 oplysninger om omfanget af det socialpædagogiske tilsyn og om undersøgelsen  

 af indberetningerne om magtanvendelse.
Hertil kommer, at det ikke, som sagen  

 er forelagt for tilsynet, er dokumenteret, at der er foretaget en egentlig  

 pædagogisk vurdering af sagen.
En sådan vurdering bør i betragtning af de  

 meget alvorlige angivelser i indberetningerne foreligge skriftligt.
Det er tilsynets opfattelse, at når en amtskommune modtager  

 indberetninger om magtanvendelse m.v. på institutioner for personer med  

 vidtgående fysiske eller psykiske handicap, skal der foretages en  

 undersøgelse af forholdene.
Undersøgelsen bør resultere i en skriftlig  

 redegørelse for, hvad amtskommunen har foretaget sig.
 Tilsynet har derfor med tilfredshed konstateret, at Københavns Amtskommune  

 nu agter at foretage en egentlig undersøgelse af indberetningerne om  

 magtanvendelse m.v.
3. Administration af lommepenge I »F-hussagen« er nogle af anklagerne imod afdelingen, at  

 beboernes lommepenge blev brugt til indkøb af mad, spiritus etc., og at det  

 var personalet, der konsumerede det indkøbte.
 En revisionsrapport udarbejdet i anledning af indberetningerne satte bl.a.  

 spørgsmålstegn ved, i hvilken udstrækning beboerne skulle betale for  

 personalets spisning under byture.
 Københavns Amtskommune fandt ikke, at der havde kunnet konstateres  

 »direkte ulovligheder« på afdelingen.
Det blev oplyst, at beboernes lommepenge (ved besøget 812 kr. om måneden  

 til beboere over 21 år) bliver indsat i afdelingerne på en  

 »mellemregningskonto« eller på beboernes bankbog.
Fra den 1. januar  

 1991 får alle beboere deres egen bankbog, som pengene sættes ind på.
Ved  

 indkøb, udbetalinger fra bankbogen osv. er beboerne afhængige af personalet.
 Det blev endvidere oplyst, at der ikke var faste regler for, f.eks. i  

 hvilket omfang beboerne skulle betale for personalet ved byture, men at det i  

 et vist omfang skete, at beboerne betalte for personalet.
Vangedehuses ledelse ser nødigt umyndiggørelse af beboerne og deraf  

 følgende værgebeskikkelse.
Det er holdningen, at beboerne, så vidt de kan,  

 selv skal være med i alle beslutningsprocesser.
Som ovenfor nævnt var kun to  

 af beboerne i afdeling F umyndiggjort.
Det er tilsynets opfattelse, at værgebeskikkelse er en væsentlig  

 retsgaranti for personer, som ikke selv er i stand til at tale deres sag, og  

 som ofte ikke har andre til at gøre det for sig.
Værgebeskikkelse kan efter  

 tilsynets opfattelse ske med respekt for beboernes værdighed, behov og  

 interesser.
De tungeste beboere, som beboerne i afdeling F, har ofte en meget ringe  

 kontakt til pårørende.
Disse beboere, som i høj grad behøver omsorg og  

 beskyttelse, er på alle områder helt afhængige af, at personalet varetager  

 deres interesser.
Tilsynet finder ikke, at den nuværende retsbeskyttelse af disse  

 personer er tilstrækkelig.
Tilsynet overvejer derfor, om der er behov for,  

 f.eks. gennem lovgivning, at udbygge retssikkerhedsgarantierne og dermed give  

 beboerne større tryghed og personalet klare retningslinjer for behandlingen  

 af beboerne.
Overvejelserne vil ikke alene vedrøre spørgsmål om forvaltning  

 af beboernes penge, men vil angå forholdene som sådan for beboere på  

 institutioner for voksne med fysiske eller psykiske handicap.
Else Theill Sørensen (KF) nfmd.
Merete Aarup (KF) Inge Dahl-Sørensen  

 (V) Poulsgaard (FP) Kirsten Lee (RV) Pia Gjellerup (S) Tove Lindbo Larsen (S)  

 Grete Schødts (S) Agerschou (SF) fmd.
