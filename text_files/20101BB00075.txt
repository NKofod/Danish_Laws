Fremsat den 22. februar 2011 af Marianne Jelved (RV), Henrik Dam Kristensen (S), Astrid Krag (SF), Johanne Schmidt-Nielsen (EL), Per Ørum Jørgensen (KD), Christian H.
Hansen (UFG) Forslag til folketingsbeslutning om afskaffelse af pointsystem i forbindelse med tildeling af permanent opholdstilladelse Folketinget pålægger regeringen snarest muligt at gennemføre brede forhandlinger i Folketinget med henblik på at kunne fremsætte de nødvendige lovforslag og foretage de fornødne administrative ændringer, således at det nuværende pointsystem for tidsubegrænset (permanent) opholdstilladelse erstattes af et nyt regelsæt, der er mere fleksibelt og tager større hensyn til, at integration og aktivt medborgerskab kan foregå på flere forskellige måder.
Bemærkninger til forslaget Forslagsstillerne finder, at det nuværende pointsystem for permanent opholdstilladelse, som blev indført i 2010, er for ufleksibelt i sine kriterier, og at det ikke i tilstrækkelig grad tager hensyn til, at udenlandske borgere på flere forskellige måder kan deltage i samfundslivet og dermed leve op til målsætninger om integration.
Siden pointsystemet blev indført, har der været flere sager i medierne om udlændinge, der har gjort en imponerende indsats for at deltage aktivt i samfundslivet gennem uddannelse, på arbejdsmarkedet eller gennem andre aktiviteter, men som til trods herfor alligevel ikke har kunnet leve op til de meget firkantede kriterier, der er opstillet i det nuværende pointsystem for permanent opholdstilladelse.
Eksempelvis har der i januar 2011 været rejst en sag om en medarbejder i Forsvaret, der trods deltagelse i flere missioner i Afghanistan fik afslag på sin ansøgning om permanent opholdstilladelse på grund af manglende opfyldelse af kravene til »aktivt medborgerskab«.
Derfor pålægger dette forslag regeringen at erstatte det nuværende pointsystem for tidsubegrænset (permanent) opholdstilladelse med et nyt regelsæt, der er mere fleksibelt og tager større hensyn til, at integration og aktivt medborgerskab kan foregå på flere forskellige måder, og som bygger på, at alle mennesker er ligeværdige.
Forslagsstillerne opfordrer i den forbindelse regeringen til at indgå i brede forhandlinger i Folketinget for derved at kunne sikre, at det nye regelsæt bliver en langtidsholdbar løsning.
Skriftlig fremsættelse Marianne Jelved (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af pointsystem i forbindelse med tildeling af permanent opholdstilladelse.
(Beslutningsforslag nr.
B 75) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
