Nr BRB 57 Beretning over Forslag til folketingsbeslutning om tidsskriftscentret   

 Nr B 57 1985-86, 1. samling Afgivet af kulturudvalget Afgivet: 19860628 Udvalget har behandlet beslutningsforslaget i nogle møder og har herunder stillet spørgsmål til ministeren for kulturelle anliggender, som denne har besvaret skriftligt og i samråd.
Udvalget lægger vægt på, at ministeren under et samråd har udtalt, at han var enig med rigsbibliotekaren i hans opfattelse af, at tidsskriftscentrets virksomhed var af biblioteksmæssig interesse.
Ministeren understregede i lighed med rigsbibliotekaren, at det materiale, som tidsskriftscentret anskaffer, for en stor del består i materiale, der ikke er umiddelbart tilgængeligt gennem de sædvanlige kanaler, idet det ofte ikke kan købes og ofte kun kendes og distribueres inden for ret snævre kredse.
For den danske del af dette materiale gælder, at det ofte ikke opfanges af pligtafleveringssystemet.
Ministeren konkluderede derfor under samrådet, at der var en biblioteksmæssig idee i at støtte tidsskriftscentrets virksomhed.
Hermed var imidlertid ikke afgivet noget løfte om at optage et tilskud til centret på finansloven.
Ministeren var enig med rigsbibliotekaren i, at det var ønskeligt at underkaste dette område en analyse for at få bedømt også andre lignende mindre bibliotekers behov for eventuel statsstøtte på finansloven (f.eks.
biblioteket for det folkelige arbejde). Ministeren var ligeledes enig med rigsbibliotekaren i, at en eventuel statsstøtte i givet fald burde gives under visse betingelser bl.a. med hensyn til tilgængeliggørelse og bevaring af det anskaffede materiale.
Ministeren ville derfor snarest anmode rigsbibliotekaren om at få iværksat en sådan analyse.
Ministeren henviste endvidere til, at han under beslutningsforslagets 1. behandling havde lovet, at kulturministeriet på baggrund af tidsskriftscentrets oplysninger om udviklingen i udlånstal ville tage stilling til, hvorvidt det var rimeligt, og hvorvidt der var økonomisk mulighed for at skaffe tipsmidler til centret i 1986-87.
Efter at kulturministeriet nu har modtaget disse tal, har ministeren i forbindelse med forelæggelsen for finansudvalget af den samlede ansøgning om fordeling af tipsmidlerne for 1986-87 anmodet om tilskud til tidsskriftscentret på 75.000 kr. i lighed med de tidligere år.
Hvorvidt tidsskriftscentret i de følgende år burde have et finanslovstilskud, og hvor stort dette i givet fald burde være, måtte afhænge af den ovenfor omtalte analyse.
 P. u. v.
