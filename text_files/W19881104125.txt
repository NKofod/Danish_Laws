 Antaget, at der, hvor der ikke foreligger samtykke fra patienten, kan  

 videregives edb-registrerede helbredsoplysninger fra sygehuse til patienters  

 praktiserende læge i de tilfælde, hvor videregivelsen sker som led i en  

 igangværende behandling, jf. § 16, stk. 2, nr.
 4, eller patienten på grund af svækkelse m.v. er ude af stand til at  

 tage stilling til videregivelsesspørgsmålet og videregivelsen klart sker i  

 patientens interesse, jf. § 16, stk. 2, nr. 3.
I forbindelse med ændringen af lov om offentlige myndigheders registre,  

 som trådte i kraft den 1. april 1988, blev der foretaget en skærpelse af  

 reglerne om videregivelse af helbredsoplysninger fra sygehusregistre til  

 praktiserende læger, idet lovens § 18, stk. 1, blev ophævet.
Efter § 18, stk.  

 1, kunne helbredsoplysninger om en bestemt patient frit videregives uden  

 samtykke fra sygehusregistre til en praktiserende læge, der havde patienten i  

 behandling.
 Amtsrådsforeningen  i  Danmark rettede i den anledning henvendelse til  

 Registertilsynet i 1988 med henblik på at få de ændrede videregivelsesregler  

 uddybet.
 Justitsministeriets  lovafdeling har på baggrund af  Amtsrådsforeningens  

 henvendelse i et samarbejde med Registertilsynet,  Sundhedsstyrelsen og  

  Sundhedsministeriet udarbejdet et notat om videregivelse af  

 helbredsoplysninger fra sygehusregistre til praktiserende læger.  

  Amtsrådsforeningen har efter aftale med Sundhedsministeriet udsendt notat  

 til samtlige amtsråd.
 Af  Justitsministeriets notat fremgår bl.a., at ophævelsen af § 18, stk.  

 1, havde til formål at sikre, at der ikke fremover automatisk blev  

 videregivet helbredsoplysninger om patienterne i form af udskrivningsbreve  

 m.v. fra sygehusregistre til patientens praktiserende læge.
 Det fremgår endvidere, at det på baggrund af en gennemgang af reglerne i  

 lovens § 16 om videregivelse af oplysninger til private, er  

  Justitsministeriets opfattelse, at der - uden skriftligt samtykke fra  

 patienten - kun kan videregives edb-registrerede helbredsoplysninger fra  

 sygehuse til patientens praktiserende læge i de tilfælde, hvor videregivelsen  

 sker som led i en igangværende behandling, jf. lovens § 16, stk. 2, nr. 4,  

 eller patienten på grund af svækkelse m.v. er ude af stand til at tage  

 stilling til videregivelsesspørgsmålet, og videregivelsen klart sker i  

 patientens interesse med henblik på en mulig senere behandling, jf. lovens §  

 16, stk. 2, nr. 3.
Videregivelse efter bestemmelsen i § 16, stk. 2, nr. 4, kan ske, i det  

 omfang det er nødvendigt for udførelsen af en persons eller virksomheds  

 opgaver for det offentlige.
Videregivelse efter denne bestemmelse kan efter  

  Justitsministeriets opfattelse finde sted uden skriftligt samtykke, i det  

 omfang den praktiserende læge efter den offentlige sygesikringsordning eller  

 eventuelt efter særlig aftale med sygehuset skal udføre en nødvendig  

 efterbehandling af den pågældende patient.
Det kan f.eks. være tilfældet,  

 hvor patienten er blevet opereret, og den praktiserende læge skal fjerne  

 operationstrådene efter en vis tid.
Det kan også være tilfældet, hvor en  

 praktiserende læge skal bistå patienten med sårbehandling eller med at  

 justere et nødvendigt medicinforbrug.
Derimod vil der efter  Justitsministeriets opfattelse ikke være mulighed  

 for at videregive edb-registrerede helbredsoplysninger alene med det formål  

 at informere den praktiserende læge om den behandling, der er foretaget,  

 således at lægen i forbindelse med en eventuel senere behandling af patienten  

 er opmærksom herpå.
Hvis en rutinemæssig videregivelse af edb-registrerede  

 helbredsoplysninger ønskes etableret, vil det forudsætte, at patienten giver  

 samtykke hertil.
 Det bemærkes, at videregivelsesbestemmelserne i Registertilsynets  

 standardforskrifter for sygehusregistre er udarbejdet på baggrund af de  

 anførte principper.
(* 1) Registertilsynets årsberetning 1989 s. 43 (* 2) Oprindeligt lovbekendtgørelse nr. 621 af 2. oktober 1987.
