 Ikke ændring af invaliditetsydelse til højeste invalidepension på  

 grundlag af ansøgning om invalidepension indgivet efter det 60. år.
(* 1) REDEGØRELSE FOR SAGEN:
En 61-årig mand søgte invalidepension efter ophør på grund af sygdom med  

 sit hidtidige beskyttede arbejde.
Han havde siden sit 58. år modtaget  

 invaliditetsydelse.
 AFGØRELSEN, DER KLAGES OVER:
 Kommunen havde indstillet ansøgeren til højeste invalidepension, men  

 revaliderings- og pensionsnævnet tilkendte ham mellemste invalidepension  

 under henvisning til lovens § 3, stk. 3, fra ansøgningstidspunktet, fra  

 hvilket tidspunkt invaliditetsydelsen bortfaldt.
 KLAGEN TIL ANKESTYRELSEN:
Ansøgeren gjorde gældende, at han var helt uarbejdsdygtig, og at han  

 faktisk allerede før tilkendelsen af invaliditetsydelse havde været  

 uarbejdsdygtig og kun havde kunnet arbejde, fordi der var tale om fuldstændig  

 frie og beskyttede forhold.
Han anså sig derfor berettiget til højeste  

 invalidepension.
 ANKESTYRELSENS OVERVEJELSER:
 Ankestyrelsen henviste til invalidepensionslovens § 2, stk. 2, hvorefter  

 invalidepension efter det 60. år hverken kan tilkendes, frakendes eller  

 ændres til højere eller lavere pension efter § 3, stk. 2-4. Dog er personer  

 over 60 år, hvis erhvervsevne er nedsat i det i § 3, stk. 2, angivne omfang,  

 berettiget til at få tilkendt invalidepension efter § 3, stk. 3, (mellemste  

 invalidepension).
 Ankestyrelsen fandt det herefter ikke muligt efter loven at tilkende  

 ansøgeren højeste invalidepension, når begæring var indgivet efter det 60.  

 år.
 Ankestyrelsen fandt, det måtte være i strid med lovordene at tilkende  

 højeste invalidepension på grundlag af begæring om invalidepension indgivet  

 efter det 60. år.
 ANKESTYRELSENS AFGØRELSE:
 Ankestyrelsen tiltrådte med den ændrede begrundelse revaliderings- og  

 pensionsnævnets afgørelse om tilkendelse af mellemste invalidepension.
 (* 1) Der henvises til den i mfs. nr. 1/75, side 1 offentliggjorte  

 afgørelse.
