Beskatning af hovedaktionær Referencer:  LL §§ 16, 16 A og SL § 4 Ligningsrådet blev spurgt om følgende:
 Spørgsmål:
1. Vil en kapitaludvidelse på 150 mio. kr. i D A-S, der alene eller  

 fortrinsvis tegnes af moderselskabet M A/S til kurs 100-110, medføre  

 beskatning af de medarbejderaktionærer, der ikke ønsker at  

 udnytte deres forholdsmæssige tegningsret, f.eks. på den  

 måde, at de anses for at have solgt disse tegningsrettigheder, eller,  

 på grund af stigningen i aktiekursen, anses for at have modtaget en  

 gave eller et lønaccessorium? 2. Hvis spørgsmål 1 besvares bekræftende,  

 spørges, om det gør nogen forskel, hvis de nytegnede aktier  

 tillægges en præferencestilling i forbindelse med en eventuel  

 likvidationsudlodning, således at de hidtidige aktier forlods skal  

 dække et eventuelt underskud? Svar:
 Ad 1: Se sagsfremstilling og begrundelse.
 Ad 2: Afvises.
 Sagsfremstilling og begrundelse:
M A/S, der er et børsnoteret selskab, købte i november 1990  

 et datterselskab D A/S.
Efterfølgende blev aktiekapitalen udvidet til  

 i alt nom. 20 mio. kr. (A-aktier) ved indskud fra M A/S.
Aktiekapitalen er senere udvidet med yderligere nom. 12.355.000 kr.  

 (B-aktier), der er tegnet af ledende medarbejdere i M A/S og D A/S.
I dag  

 udgør aktiekapitalen således nom. 32.355.000 kr.
Om  

 ejerforholdene i M A/S og D A/S er oplyst følgende:
 M A/S:
 Direktør P og hans ægtefælle ejer over 50 pct. af  

 stemmerne i selskabet via deres A-aktier i selskabet.
 A A/S, der er datterselskab af B A/S, ejer 25 pct. af selskabets nominelle  

 aktiekapital i form af B-aktier.
 Øvrige aktionærer med over 5 pct. af aktiekapitalen er en  

 række institutionelle investorer.
 D A/S:
 M A/S ejer ca. 62 pct. af selskabets nominelle aktiekapital som A-aktier.  

 A-aktierne har 10 gange stemmeret i forhold til B-aktierne.
 B-aktierne i selskabet ejes af 18 medarbejdere i M A/S og D A/S.  

 Direktør P ejer som den ene blandt disse medarbejdere ca. nom.  

 5.000.000 kr. af aktiekapitalen eller ca. 15,5 pct., mens de øvrige  

 medarbejdere hver ejer fra nom. 25.000 kr. eller 0,07 pct. til nom. 750.000  

 kr. eller 2,3 pct. af aktiekapitalen.
 Der er ikke andre aktionærer i selskabet.
Der er stor spredning i lønniveauet for  

 medarbejderaktionærerne i D A/S.
Den gennemsnitlige årsløn  

 skønnes at udgøre 400.000 kr. til 500.000 kr.
 D A/S har siden etableringen været underskudsgivende, og ved sidste  

 årsregnskabsafslutning pr. 30/4 1993 udgjorde de akkumulerede underskud  

 48.876.929 kr., og egenkapitalen var negativ med 16.521.929 kr.
Finansieringen af D A/S er i væsentligt omfang sket ved lån  

 fra moderselskabet uden sikkerhed.
Gælden til M A/S udgjorde pr. 30/4  

 1993 ca. 128 mio. kr.
Revisor oplyser, at det forventes, at D A/S vil give underskud igen i  

 1993/94 og derefter overskud.
På grund af lånet og en afgivet  

 støtteerklæring fra M A/S er D A/S ikke likviditetsmæssigt  

 truet og er derfor ikke i nogen kritisk situation.
Det er endvidere oplyst, at flere store aktionærer i M A/S har  

 kritiseret lånemellemværendet og støtteerklæringen,  

 idet tabsrisikoen og den fremtidige gevinstmulighed ikke er afbalanceret  

 mellem aktionærgrupperne.
Der henvises til, at M A/S alene bærer  

 tabsrisikoen ved lånemellemværendet og  

 støtteerklæringen, mens fremtidig gevinst vil tilfalde  

 aktionærerne efter forholdet mellem deres aktiebesiddelser.
 Det påtænkes derfor at indbyde til tegning af 150 mio. kr. nye  

 aktier i D A/S med fortegningsret for de hidtidige aktionærer.
 Kapitaludvidelsen vil medføre, at egenkapitalen stiger fra  

 -16.521.929 kr. til +133.478.071 kr., og at indre-værdi-kursen vil  

 stige fra negativ til 73. Samtidig vil selskabets fremtidige resultat blive  

 positivt påvirket af renten af kapitalindskuddet.
Initiativet til kapitaludvidelsen er ikke kommet fra direktør P.  

 Direktør P er i øvrigt ikke videre interesseret i  

 kapitaludvidelsen, men vil hellere beholde sin forholdsvis store andel i  

 aktiekapitalen i D A/S.
Direktør P har dog ikke kapital til at deltage  

 i en kapitaludvidelse af det påtænkte omfang.
 Det har ikke været overvejet efterfølgende at nedskrive  

 aktiekapitalen i D A/S til et beløb svarende til egenkapitalen.
Medarbejderaktionærerne vil næppe være i stand til at  

 deltage i den påtænkte aktietegning i nævneværdigt  

 omfang, og kapitaludvidelsen vil derfor fortrinsvis og måske alene  

 blive tegnet af M A/S.
Medarbejderaktionærerne vil dog ikke stemme for  

 en sådan kapitaludvidelse, før de kender de skattemæssige  

 konsekvenser heraf, idet de frygter, at der tilgår dem et  

 skattepligtigt gode.
Hvis de ovennævnte 150 mio. kr. nye aktier i D A/S alene tegnes af M  

 A/S, vil dette selskab efter kapitaludvidelsen eje ca. 93 pct. af aktierne i D A/S, og  

 medarbejderaktionærerne i D A/S vil eje ca. 7 pct.
 Ligningsrådet udtaler:
 Ad spørgsmål 1:
I det foreliggende tilfælde, hvor medarbejderaktionærer, der  

 ikke ønsker at udnytte deres tegnings ret i forbindelse med kapitaludvidelsen i D A/S, og moderselskabet  

 vederlagtsfrit, i forhold til medarbejderaktionærerne, tegner aktier i D A/S til en kurs mellem  

 100 og 110, er det Ligningsrå dets opfattelse, at aktieemissionen ikke vil udløse  

 indkomstbeskatning af de pågældende medarbej deraktionærer, idet der ikke i relation til  

 aktieavancebeskatningsloven foreligger en afståelse af tegningsretter.
Det er herved lagt til grund, at tegningskursen mindst  

 svarer til markedskursen på aktierne.
 Med hensyn til den kursstigning, som medarbejderaktionærerne  

 forventes at konstatere på deres aktier i D A/S i forbindelse med  

 kapitalforhøjelsen i D A/S, finder Ligningsrådet, at der for  

 direktør P vil være tale om skattepligtigt udbytte, jf.  

 ligningslovens § 16 A, stk. 1. Således findes den kursstigning, som  

 direktør P forventes at konstatere på sine aktier i D A/S, at  

 være resultat af hans bestemmende aktionærindflydelse i  

 såvel M A/S som D A/S.
 Med hensyn til de øvrige medarbejderaktionærer i D A/S  

 lægger Ligningsrådet til grund, at disse ved den valgte  

 rekonstruktionsmodel, hvorved ikke alle aktionærer deltager ligeligt i  

 nytegningen, opnår en ikke uvæsentlig kursstigning på deres  

 aktier.
 Når henses til medarbejderaktionærernes  

 ansættelsesforhold i koncernen findes denne kursstigning at være  

 indkomstskattepligtig i medfør af statsskattelovens § 4, jf.  

 ligningslovens § 16.
 Det bemærkes, at Ligningsrådet ikke på det foreliggende  

 har fundet grundlag for at tage stilling til kursværdien af aktierne i  

 D A/S efter kapitalforhøjelsen.
 Ad spørgsmål 2:
Spørgsmålet afvises i henhold til lovens § 3, idet  

 Ligningsrådet ikke finder at kunne besvare spørgsmålet med  

 fornøden sikkerhed.
Der er herved henset til, at en besvarelse af  

 spørgsmålet vil forudsætte, at der foreligger et sikkert  

 grundlag for at værdiansætte medarbejderaktionærernes  

 aktier i lyset af den til de nytegnede aktier givne  

 præferencestilling.
