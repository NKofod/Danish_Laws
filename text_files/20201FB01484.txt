Ændringsforslag stillet den 3. juni 2021 uden for betænkningen Ændringsforslag til 2. (sidste) behandling af Forslag til folketingsbeslutning om udvidelse af området for ydelse af tortgodtgørelse [af Jan E.: Jørgensen (V) og Preben Bang Henriksen (V)]:
Til teksten Af Jeppe Bruus (S) og Jan E.
Jørgensen (V):
 1) Teksten affattes således:
»Folketinget pålægger regeringen i det kommende folketingsår at fremsætte et lovforslag om udvidelse af området for ydelse af godtgørelse.« [Nyaffattelse af teksten] Bemærkninger Til nr. 1 Det følger af beslutningsforslaget, at Folketinget pålægger regeringen i indeværende folketingsår at fremsætte et lovforslag om udvidelse af området for anvendelse af erstatningsansvarslovens § 26, stk. 1, således, at der kan ydes godtgørelse for retsstridige krænkelser, uanset om disse er egnede til at påvirke forurettedes selv- og æresfølelse.
 Med ændringsforslaget foreslås det, at Folketinget pålægger regeringen at fremsætte et lovforslag om udvidelse af området for ydelse af godtgørelse i det kommende folketingsår.
Ofre for forbrydelser skal behandles ordentligt.
Som samfund skal vi kunne sikre en form for oprejsning til ofrene, og der er behov for at forbedre mulighederne for at opnå godtgørelse, når man har været udsat for en krænkelse.
Det er afgørende for retsfølelsen, og det er vigtigt, at ofre, der har været udsat for en forbrydelse, føler sig taget alvorligt, så de kan komme videre med deres liv.
Der er andre former for godtgørelse end tortgodtgørelse.
En udvidelse af området for ydelse af godtgørelse kan ske inden for rammerne af krænkelsesgodtgørelse, jf. erstatningsansvarslovens § 26, stk. 3, der er et egnet middel til at nå det mål, som ligger bag beslutningsforslaget.
Udvidelsen skal endvidere tage højde for eventuelle økonomiske konsekvenser for staten, da staten gennem Erstatningsnævnet i visse tilfælde er forpligtet til at dække krav om erstatning og godtgørelse.
Stillerne af ændringsforslaget konstaterer derfor også med tilfredshed, at justitsministeren har forpligtet sig til at se på, hvordan en ændring kan udformes, og at justitsministeren forventer at kunne fremsætte et bud på en udvidelse af området for ydelse af godtgørelse i næste folketingsår.
Stillerne ser på den baggrund frem til ministerens bebudede udspil.
