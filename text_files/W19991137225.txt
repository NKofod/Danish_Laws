Landsskatteretskendelse Ejendomsbeskatning - ejendom vurderet som enfamilieshus - overgået til selvejende institution Reference:
EBL § 8 og § 9 A klagede for indkomståret 1995 over, at  

 skatteankenævnet ikke havde anset avance ved salg af enfamilieshus for  

 skattefrit.
Det fremgik af sagens oplysninger, at klageren den 15.  

 marts 1990 erhvervede halvdelen af en ejendom og den 1. oktober 1991  

 erhvervede resten af ejendommen.
Klageren havde beboet ejendommen fra den 5.  

 marts 1990 til den 1. september 1993. Ejendommen var et nedlagt landbrug med  

 et grundareal på 7692 m² og bestod af et stuehus med et boligareal  

 på 275 m², en staldbygning på 165 m², en staldbygning på  

 532 m², et maskinhus på 77 m², et maskinhus på 100 m² samt en  

 garage på 21 m².
Ejendommen kunne ikke udstykkes.
I hele klagerens  

 ejertid havde ejendommen været vurderet som et enfamilieshus.
I 1991  

 begyndte klageren at have børn i hjemmepleje.
Den 1. januar 1992  

 etablerede klageren et socialpædagogisk opholdssted omfattet af  

 bistandslovens § 66, som han drev som personlig virksomhed.
Siden 1993 havde  

 der været givet fritagelse for betaling af ejendomsskat.  

 Indtægterne for 1992 og 1993 var henholdsvis 124.000 kr. og 180.000 kr.  

 70% og 100% af bygningerne blev fra 1992 henholdsvis 1993 anset for  

 erhvervsmæssigt anvendt, hvorfor klageren i de pågældende  

 år havde afskrevet på denne del af bygningerne, jf.  

 afskrivningslovens § 18, stk. 2 og Ligningsvejledningen A.C.4.1.5.
Den 1. januar 1994 oprettedes en selvejende institution,  

  i hvilket regi virksomheden fortsatte.
Klageren blev daglig leder af  

 institutionen.
Fra 1998 havde klageren siddet i bestyrelsen for  

 institutionen.
Klagerens revisor var ligeledes revisor for institutionen.
 I forbindelse med salget af ejendommen i 1995 var der  

 selvangivet genvundne afskrivninger på 92.114 kr.
 Skatteankenævnet havde ved den  

 pågældende afgørelse ikke anset ejendommen for omfattet af  

 fritagelsesbestemmelsen i ejendomsavancebeskatningslovens § 8 eller § 9. Som  

 begrundelse for afgørelsen havde nævnet bl.a. anført, at  

 ejendommen, uanset den var vurderet som enfamilieshus, på  

 afståelsestidspunktet udelukkende anvendtes til institution, hvorfor  

 den ikke i overvejende grad tjente til beboelse, jf. cirk. nr. 166 af 12.  

 september 1994, pkt. 2.5.1., og hvorfor der ikke i relation til § 9 sås  

 at være nogen beboelsesdel.
 Klagerens repræsentant havde over for  

 Landsskatteretten nedlagt påstand om, at avancen ved salget af  

 ejendommen ansås for omfattet af fritagelsesreglen i  

 ejendomsavancebeskatningslovens § 8.
 Til støtte for påstanden havde  

 repræsentanten bl.a. anført, at det af § 8, stk. 1, nr. 1  

 fremgik, fortjenesten ved afståelse af en- eller tofamilieshuse ikke  

 skulle beskattes, såfremt ejendommen havde tjent til bolig for ejeren  

 eller dennes husstand i en del af eller hele den periode, hvori ejeren havde  

 ejet ejendommen, samt at ejendommen ikke var omfattet af  

 begrænsningerne i § 8, stk. 1, 2. pkt., nr. 1-3. Ejendommen havde tjent  

 til bolig for klageren i en del af eller hele ejerperioden, idet ejendommen  

 tjente til bolig for klageren fra den 15. marts 1990 til den 1. juli 1992.  

 Endvidere var der henvist til, at ejendommen i hele ejertiden havde  

 været vurderet som en enfamiliesbolig, samt til, at  

 skatteankenævnets opfattelse, hvorefter alene forholdene på  

 salgstidspunktet var afgørende for, om ejendommen kunne falde ind  

 under undtagelsesbestemmelsen i § 8, ikke havde støtte i lovens  

 ordlyd, jf. § 8, stk. 1, 1. pkt. og Ligningsvejledningen 1997 E.J.8.5.
 Repræsentanten bestred endvidere, at der i cirk. nr.  

 166 af 12. september 1994 var hjemmel til at udvide undtagelserne til § 8,  

 stk. 1, 1. pkt., herunder at ejendommen i overvejende grad skulle tjene til  

 bolig, idet der ikke i § 8 eller andre steder i loven var hjemmel til at  

 udvide undtagelserne fra § 8, stk. 1, 1. pkt., jf. i øvrigt den  

 almindelige statsforfatningsretlige teori, hvorefter det var en  

 forudsætning for at tillægge et cirkulære lovkraft i  

 forhold til borgerne, at cirkulæret havde hjemmel i lov.
Herefter måtte cirk. nr. 166 af 12. september pkt.  

 2.5.1.'s ordlyd, hvorefter det var krævet, at "ejendommen i overvejende  

 grad må siges at tjene til beboelsesformål", anses for ikke at  

 have hjemmel i loven.
Det forekom endvidere ikke at være i  

 overensstemmelse med § 8 at vægte forholdene på salgstidspunktet  

 tungere end forholdene på erhvervelsestidspunktet.
Repræsentanten havde bl.a. forklaret, at klageren  

 fraflyttede ejendommen den 1. juni 1992 fra hvilket tidspunkt ejendommen til  

 den blev solgt blev udlejet til den selvejende institution.
Ejendommen  

 benyttedes således ikke erhvervsmæssigt af sælger på  

 salgstidspunktet, hvorfor brugen ikke kunne være omfattet af  

 ejendomsavancebeskatningslovens § 9, da der efter denne bestemmelse skulle  

 være tale om, at sælger på afståelsestidspunktet  

 benyttede ejendommen erhvervsmæssigt.
 Repræsentanten havde herved endvidere anført,  

 at § 9, stk. 1, ikke indeholdt beskatningshjemmel, men udelukkende var en  

 fradragsbestemmelse, der medførte, at stuehuse eller  

 ejerboligværdier sidestilledes med skattefritagelsen i § 8, stk. 1.
Endvidere var det bl.a. anført, ejendommen i hele  

 ejerperioden fra den 15. marts 1990 til den 30. juni 1995 - og i  

 øvrigt fortsat - var vurderet som en enfamiliesejendom med en  

 lejlighed.
Da ejendomsavancebeskatningslovens § 9, stk. 1, udtrykkeligt  

 henviste til vurderingslovens § 33, stk. 5, hvorefter vurderingsrådet  

 skulle foretage en fordeling af ejendomsværdien på den del, der  

 tjente til bolig for ejeren og på den øvrige ejendom, kunne  

 ejendommen ikke omfattes af § 9, idet der ikke var foretaget en  

 vurderingsfordeling.
Da skattemyndighederne endvidere ikke havde anmodet  

 vurderingsmyndighederne om at foretage en vurdering, jf. bkg. nr. 667 af 13.  

 juni 1994, § 7, stk. 1, måtte dette tages som udtryk for, at  

 vurderingsmyndighederne ikke havde vurderet, at ejendommen havde været  

 anvendt erhvervsmæssigt.
Det forhold, at der var foretaget  

 afskrivninger på ejendommen i medfør af afskrivningslovens § 18,  

 stk. 2, kunne næppe danne grundlag for en formodning for, at der skulle  

 være tale om erhvervsmæssig virksomhed i ejendommen, idet denne  

 bestemmelse tog udgangspunkt i ejendommen, og ikke i, hvorvidt der kunne  

 antages at være tale om en erhvervsmæssig aktivitet i ejendommen  

 eller ej.
Endvidere var det anført, at ejendommen var vurderet som en  

 enfamiliesbolig, hvorfor dette måtte lægges til grund, jf. herved  

 Told- og Skattestyrelsens udtalelse i TfS 1997, 821, hvorefter ejendommen var  

 omfattet af § 8 i ejendomsavancebeskatningsloven.
Konkluderende havde repræsentanten anført, at  

 da ejendommen på salgstidspunktet ikke blev benyttet  

 erhvervsmæssigt af klageren, var avancen ikke omfattet af  

 ejendomsavancebeskatningslovens § 9, stk. 1, men derimod af § 8, stk. 1,  

 hvorfor avancen var skattefri, idet ejeren i en del af ejerperioden havde  

 benyttet ejendommen til beboelse, jf. bestemmelsens ordlyd.
Det var herefter  

 ikke muligt at beskatte efter § 9, stk. 1.
 Slutteligt havde repræsentanten anført, at  

 der ikke var grundlag for at fastslå, at ejendommen var erhvervet som  

 led i spekulation eller næring.
 Told- og skatteregionen havde på Told- og  

 Skattestyrelsens vegne indstillet sagen stadfæstet, idet der  

 måtte lægges vægt på ejendommens faktiske anvendelse,  

 idet det bemærkedes, at der blev afskrevet 100% på ejendommen,  

 hvorfor klageren ikke kunne have en berettiget forventning om, at ejendommen  

 ville være omfattet af ejendomsavancebeskatningslovens § 8.
 Landsskatterettens bemærkninger:
Det blev lagt til grund, at klagerens ejendom på  

 afhændelsestidspunktet blev benyttet 100% erhvervsmæssigt, idet  

 klageren afskrev på 100% af ejendommen på salgstidspunktet og  

 havde selvangivet genvundne afskrivninger.
Ejendommen havde således  

 ikke på dette tidspunkt karakter af en beboelsesejendom, hvorfor retten  

 ikke fandt, at ejendommen var omfattet af ejendomsavancebeskatningslovens §  

 8, ligesom klageren ikke på baggrund af sagens faktiske  

 omstændigheder havde haft en berettiget forventning om, ejendommen i  

 skatteretlig henseende ville blive behandlet efter  

 ejendomsavancebeskatningslovens § 8. Uanset klageren tidligere havde beboet  

 ejendommen, var det karakteren af ejendommen på  

 afhændelsestidspunktet der var afgørende for den  

 skattemæssige behandling af avancen, jf.  

 ejendomsavancebeskatningslovens § 8. Da ejendommen på dette tidspunkt  

 blev benyttet 100% erhvervsmæssigt, kunne der endvidere ikke  

 indrømmes delvis skattefrihed efter § 9, stk. 3, hvorfor  

 skatteankenævnets afgørelse blev stadfæstet.
