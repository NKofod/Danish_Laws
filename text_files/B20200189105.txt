Bekendtgørelse om henlæggelse af beføjelser til Søfartsstyrelsen I medfør af § 45, stk. 1-3, i lov om radiofrekvenser, jf. lovbekendtgørelse nr. 1100 af 10. august 2016, som ændret ved lov nr. 1833 af 8. december 2020, fastsættes:
 § 1. Søfartsstyrelsen bemyndiges til at afholde prøver og udstede SRC-certifikater (Short Range Certificate) til betjening af maritime VHF-radioanlæg (Very High Frequency-radioanlæg) efter bestået prøve.
 Stk. 2. Søfartsstyrelsen bemyndiges til at godkende og bemyndige private til at afholde prøver og udstede SRC-certifikater til betjening af maritime VHF-radioanlæg efter bestået prøve.
 § 2. Søfartsstyrelsen bemyndiges til at tilbagekalde SRC-certifikater til betjening af maritime VHF-radioanlæg.
 § 3. Søfartsstyrelsen bemyndiges til at fastsætte regler for prøver, udstedelse af SRC-certifikater til betjening af maritime VHF-radioanlæg, godkendelse af private som nævnt i § 1 samt til at tilbagekalde de pågældende certifikater som nævnt i § 2.
 Stk. 2. Reglerne kan omfatte indholdet, aflæggelse og gyldighed af prøverne og betingelserne for udstedelse af SRC-certifikater til betjening af maritime VHF-radioanlæg efter bestået prøve samt for tilbagekaldelse af de pågældende certifikater.
 Stk. 3. Søfartsstyrelsen bemyndiges til at fastsætte regler for handicappede personers aflæggelse af prøver som nævnt i § 1.
 Stk. 4. Søfartsstyrelsen bemyndiges til at fastsætte regler, hvorefter prøver som nævnt i § 1 afholdt af andre offentlige myndigheder, herunder udenlandske myndigheder, og private anerkendes.
§ 4. Søfartsstyrelsen bemyndiges til at udstede og tilbagekalde kaldesignaler og andre identifikationsnumre, som Energistyrelsen anviser, til anvendelse af radiofrekvenser i maritime radiotjenester i danske skibe og til sømærker.
Ved danske skibe forstås i denne sammenhæng også offshore platforme/anlæg, radioskoler, laboratorier, demonstration og udstillinger samt redningsstationer, redningskøretøjer, redningsfly og skydeområder med farvandsafmærkning.
 § 5. Søfartsstyrelsen bemyndiges til at fastsætte regler for udstedelse af kaldesignaler og andre identifikationsnumre som nævnt i § 4.
 § 6. Søfartsstyrelsen bemyndiges til at fastsætte regler om gebyrer for Søfartsstyrelsens afholdelse af prøver, udstedelse af certifikater, herunder genparter af certifikater, og udstedelse af kaldesignaler og identifikationsnumre omfattet af denne bekendtgørelse.
 Stk. 2.  Søfartsstyrelsen bemyndiges til at fastsætte regler om gebyrer for udsendelse af rykkere i tilfælde af manglende betaling af gebyrer fastsat i medfør af stk. 1.
 § 7. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1500 af 13. december 2018 om henlæggelse af beføjelser til Søfartsstyrelsen ophæves.
