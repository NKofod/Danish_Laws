Resumé A anmodede Fiskeriministeriet om aktindsigt i "ministeriets  

 efterforskning m.m. vedrørende mistanke om fartøjet B's ulovlige  

 brislingefiskeri i Østersøen" samt om aktindsigt i samtlige  

 fangstjournaler og logbøger 3 år bagud for fiskefartøjerne B, C og D.
 Ministeriet afslog anmodningen under henvisning til offentlighedslovens  

 §§ 2 og 12.
Da sagen vedrørende fartøjet B's fiskeri i Østersøen på tidspunktet  

 for A's henvendelse var overgivet til politiet og derfor omfattet af  

 offentlighedslovens § 2, stk. 1, 1. pkt., gav det ikke ombudsmanden grundlag  

 for kritik, at denne del af A's anmodning var blevet afslået.
Ligeledes kunne  

 ombudsmanden ikke kritisere, at ministeriet anså fiskefartøjerne B, C og D's  

 logbøger for "drifts- eller forretningsforhold el.lign." i  

 offentlighedslovens  

 § 12, stk. 1, nr. 2, og at ministeriet anså det for at være af væsentlig  

 økonomisk betydning for ejerne, at begæringen om aktindsigt ikke blev  

 imødekommet.
 Derimod fandt ombudsmanden det kritisabelt, at Fiskeriministeriet  

 i skrivelsen, hvorved anmodningen om  

 aktindsigt blev afslået, ikke præciserede, hvilke dokumenter henvisningen til  

 offentlighedslovens § 2 tog sigte på, samt at ministeriet ikke angav  

 hovedhensynene bag afslaget i henhold til § 12 samt præciserede, at der var  

 tale om anvendelse af bestemmelsens andet led. (J. nr. 1989-1687-37).
 Afslag på aktindsigt i efterforskningssag, fangstjournaler og  

 logbøger - begrundelse.
 A anmodede om aktindsigt i Fiskeriministeriets sager vedrørende  

 tre fiskefartøjer.
Det fremgik af de foreliggende oplysninger, at A i skrivelse af  

 16. oktober 1989 anmodede Fiskeriministeriet om aktindsigt i  

 "ministeriets  

 efterforskning m.m. vedrørende mistanke om fartøjet B's ulovlige  

 brislingefiskeri i Østersøen i februar i år." Fiskeriministeriet afslog under henvisning til  

 "undtagelsesbestemmelserne  

 i §§ 2 og 12 i lov om offentlighed i forvaltningen." I en skrivelse af 25. oktober 1989 fremsatte A begæring til  

 Fiskeriministeriet  

 "om aktindsigt i samtlige fangstjournaler  

  

 tre  

  

 år bagud for følgende fiskefartøjer: B, C og D - alle hjemmehørende  

 i Esbjerg." A anmodede desuden om "log-bøgerne tre år bagud for de  

 samme tre fiskefartøjer." Fiskeriministeriet svarede, at der ikke udfyldes fangstjournaler  

 af danske fiskere, men udelukkende logbøger.
Ministeriet fortsatte:
"Fiskeriministeriet kan ikke imødekomme anmodningen om  

 udlevering af log-bøger; der henvises til § 12 i lov om offentlighed i  

 forvaltningen." Det fremgik af de foreliggende oplysninger, at Fiskeriministeriet  

 den 24. august 1989 anmodede Politimesteren i Esbjerg om at foretage en  

 politimæssig undersøgelse af, om føreren af fartøjet B havde overtrådt  

 fiskerilovgivningen i forbindelse med fiskeri i perioden 2. - 18. februar  

 1989.
A bestred over for mig, at Fiskeriministeriet havde været berettiget  

 til at undtage akter i henhold til offentlighedslovens § 2, stk. 1, 1. pkt.,  

 og § 12, stk. 1, nr.  

 2. A  

 påberåbte sig endvidere, at fiskeriminister Kent Kirk er medejer af de tre  

 fartøjer, og at et afslag derfor - med rette eller urette - kan fremkalde  

 mistanke om magtmisbrug.
På grund af disse helt specielle omstændigheder  

 burde A have adgang til aktindsigt "ud over offentlighedslovens  

 juridiske rammer". Statsministeriet, som efter statsministerens  

 resolution overtog sagen, tiltrådte i en udtalelse af 14. december 1989 til  

 mig Fiskeriministeriets afslag og præciserede, at der efter ministeriets  

 mening er tale om "oplysninger, tekniske indretninger og fremgangsmåder  

 som nævnt i offentlighedslovens § 12, stk. 1, nr. 2," samt "at  

 afslaget  

 allerede kan begrundes med en henvisning til § 2, stk. 1, pkt. 1, i lov om  

 offentlighed i forvaltningen." Jeg anmodede Statsministeriet uddybe baggrunden for ministeriets  

 tiltrædelse af Fiskeriministeriets henvisning til offentlighedslovens § 2.  

 Jeg bad samtidig ministeriet om at fremkomme med en nærmere begrundelse for,  

 at oplysningerne i logbøgerne er omfattet af § 12, stk. 1, nr. 2, samt for at  

 det er af væsentlig økonomisk betydning for ejerne af fartøjerne, at  

 begæringen ikke blev imødekommet.
Statsministeriet indhentede i den anledning en fælles udtalelse  

 af 8. juni 1990 fra Danmarks Havfiskeriforening og Dansk Fiskeriforening.
I  

 udtalelsen anførtes bl.a.:
 "På den givne foranledning skal Dansk Fiskeriforening og  

 Danmarks Havfiskeriforening kraftigt tage afstand fra, at 3. personer, i  

 dette  

 tilfælde en journalist, får aktindsigt i disse private dokumenter.
Fiskerne betragter fangstjournalerne som værende hvert enkelt  

 fartøjs dagbog, der indeholder oplysninger om deres fiskepladser, og det er  

 således fiskernes interne forretningshemmeligheder jfr. § 12 og 13 i  

 offentlighedsloven." Endvidere indhentede Statsministeriet en udtalelse af 27. juni  

 1990 fra ejerne af de implicerede fartøjer.
De anførte bl.a.:
 "For fiskere i al almindelighed har det været betænkeligt  

 med kravet om logbøger og disses indlevering til en offentlig instans, idet  

 logbøgerne  

 netop er udtryk for de mest følsomme forretningshemmeligheder, der  

 overhovedet  

 eksisterer i fiskeriet.
 Det er af helt afgørende betydning for den enkelte fisker, at  

 de erfaringer, han indhøster gennem fiskeri på forskellige fiskepladser på  

 specielle årstider efter forskellige fiskearter, forbliver en  

 forretningshemmelighed  

 for ham.
 En fiskers succes på en bestemt fiskeplads afhænger  

 overordentlig meget af, at han kan være alene eller sammen med så få andre  

 fartøjer som muligt omkring fiskeri på en bestemt fiskebanke på en bestemt  

 årstid efter f.eks. tobis.
 .....
 Det er endvidere sådan, at en af hovedforretningshemmelighederne  

 i fiskeriet netop er viden om, på hvilke tidspunkter i f.eks. tobissæsonen  

 det  

 lønner sig at fiske på en helt bestemt banke, idet eksempelvis forekomsten  

 af tobis varierer meget fra fiskeplads til fiskeplads afhængig af, hvorvidt  

 man fisker i begyndelsen af april eller f.eks. i midten af maj.
 Såfremt man slår fast, at logbøgerne er omfattet af lov om  

 aktindsigt, vil der med sikkerhed udvikle sig en forretning, hvorefter de  

 enkelte fiskere vil rekvirere kollegaers fangstjournaler, især fra de  

 kollegaer, der er kendt for at være gode til at fiske på de rigtige banker på  

 de rigtige tidspunkter.
Det må derfor anses for et "grundskud" mod denne  

 forretningshemmelighed, der i bund og grund er den enkelte fiskers  

 "livsnerve", såfremt det slås fast, at der er offentlig adgang til  

 logbøgerne." I en skrivelse af 10. august 1990 til Statsministeriet anførte  

 Fiskeriministeriet under henvisning til ovennævnte udtalelse følgende:
 "...
Ud fra en konkret vurdering af de oplysninger, der skal afgives  

 i logbøgerne, sammenholdt med udtalelserne fra fiskeriorganisationerne og de  

 implicerede fartøjer, finder Fiskeriministeriet, at logbøgerne indeholder  

 oplysninger om den enkelte fiskeribedrift, som det er af væsentlig økonomisk  

 betydning for virksomheden ikke kommer til 3. persons kendskab, jf. lov om  

 offentlighed i forvaltningen, § 12, stk. 1, nr. 2." Statsministeriet besvarede i skrivelse af 13. august 1990 min  

 skrivelse af 16. maj 1990. Ministeriet bemærkede følgende:
 "...
 Statsministeriet anser logbøgerne for at være omfattet af  

 betegnelsen "drifts- eller forretningsforhold eller lignende", jf.  

 offentlighedslovens § 12, stk. 1, nr. 2.
 Efter deres karakter har de oplysninger, der indføres i  

 logbøgerne, afgjort noget med drifts- og forretningsforhold at gøre.  

 Oplysningerne  

 ligger i kerneområdet af forhold, der må betegnes som drifts- og  

 forretningsforhold.  

 Dette synspunkt understøttes af Danmarks Havfiskeriforening og Dansk  

 Fiskeriforening, der omtaler logbøgerne som "fiskernes interne  

 forretningshemmeligheder". De implicerede fartøjers advokat omtaler  

 logbøgerne som "udtryk for de mest følsomme forretningshemmeligheder,  

 der  

 overhovedet eksisterer i fiskeriet".
 Dertil kommer - som Fiskeriministeriet anfører i sine skrivelser  

 af 10. august 1990 - "at detaljeringsgraden og arten af de oplysninger,  

 den enkelte fisker er pligtig til at give om sit fiskeri, er sådan, at lov om  

 offentlighed i forvaltningen § 12, stk. 1, nr. 2 skal anvendes i tilfælde,  

 hvor der anmodes om aktindsigt i logbøger".
3. Med hensyn til vurderingen af "at det er af væsentlig  

 økonomisk betydning for ejerne af fartøjerne, at begæringen ikke  

 imødekommes" kan henvises til skrivelsen fra de implicerede fartøjers  

 advokat.
Advokaten udtaler sig klart imod udlevering og påviser samtidig den  

 nærliggende skaderisiko, der ligger i, at "enkelte fiskere vil rekvirere  

 andre kollegaers fangstjournaler, især fra de kollegaer der er kendt for at  

 være gode til at fiske på de rigtige banker på de rigtige tidspunkter".
 Som det påpeges i Justitsministeriets vejledning fra 1986 om lov  

 om offentlighed i forvaltningen pkt. 42, er en sådan udtalelse fra de  

 implicerede  

 parter ikke bindende for myndigheden (Statsministeriet), der må træffe  

 afgørelsen ud fra en selvstændig afvejning.
Statsministeriet er ud fra en konkret vurdering enig i de  

 anførte betragtninger.
Som det fremgår af de vedlagte logbogsblade,  

 indeholder  

 de oplysninger om fangststed, fangsttidspunkt, fangstmængde og fiskeart - og  

 dermed indirekte oplysninger om fartøjernes indtjening.
Der er således tale om oplysninger, der er vitale for det  

 enkelte fartøj.
En offentliggørelse af disse oplysninger vil ligge udover,  

 hvad almindelig konkurrence tilsiger.
Aktindsigt i disse oplysninger vil  

 således afgørende skade en enkelt fiskers konkurrenceevne og vil indebære en  

 nærliggende risiko for, at der påføres fiskefartøjsejerne et væsentligt  

 økonomisk tab.
Konsekvens- og formålsbetragtninger taler i samme retning.
På denne baggrund må Statsministeriet fastholde sit afslag på  

 aktindsigt i logbøgerne 3 år tilbage for fiskefartøjerne: B, C og D." I et brev til A udtalte jeg herefter følgende:
"1)  

 Aktindsigtsadgangen Afgørelsen vedrørende A's begæringer om aktindsigt er truffet på  

 grundlag af lov nr. 572 af 19. december 1985 om offentlighed i forvaltningen.
Ifølge lovens § 2, stk. 1, 1. pkt., gælder loven ikke for  

 "sager inden for strafferetsplejen."  

 Udtrykket omfatter ifølge forarbejdsbemærkningerne til loven  

 (Folketingstidende  

 1984/85, tillæg A, sp. 348, hvorfra der er henvist til s. 95ff i betænkning  

 nr.  

 857 om offentlighedslovens revision, 1978) alle sager vedrørende  

 gennemførelse  

 af strafferetlige retsfølger og således navnlig dokumenter, der fremkommer  

 eller oprettes i forbindelse med politiets efterforskning af  

 lovovertrædelser.
I sager, der som den foreliggende er rejst af en anden  

 forvaltningsmyndighed  

 end politiet, kan sagen i almindelighed først anses for omfattet af  

 strafferetsplejen fra det tidspunkt, da sagen er blevet overgivet til  

 politiet.
Sagen vedrørende fartøjet B's fiskeri februar 1989 blev af  

 Fiskeriministeriet overgivet til politiet den 24. august 1989 og måtte derfor  

 fra dette tidspunkt anses for omfattet af § 2, stk. 1, 1. pkt.
Det kan derfor  

 ikke give mig grundlag for kritik, at denne del af A's anmodning om  

 aktindsigt blev afslået.
Derimod kan det ikke antages, at de øvrige dokumenter, A  

 anmodede om aktindsigt i - logbøgerne tre år tilbage i tiden vedrørende  

 fartøjerne  

 B, C og D - vedrørte sager inden for strafferetsplejen.
Denne del af A's  

 begæring måtte derfor bedømmes på grundlag af offentlighedslovens  

 bestemmelser  

 vedrørende adgang til aktindsigt i sager, der er omfattet af loven.
 Hovedbestemmelsen i offentlighedsloven er indeholdt i § 4, stk.  

 1, der har følgende ordlyd:
"§ 4. Enhver kan med de undtagelser, der er nævnt i §§  

 7-14, forlange at blive gjort bekendt med dokumenter, der er indgået til  

 eller  

 oprettet af en forvaltningsmyndighed som led i administrativ sagsbehandling i  

 forbindelse med dens virksomhed.
En forvaltningsmyndighed kan give aktindsigt  

 i videre omfang, medmindre andet følger af regler om tavshedspligt m.v." Undtagelse kan bl.a. gøres ifølge § 12, stk. 1, nr. 2, som indeholder  

 følgende bestemmelse:
"§ 12. Stk. 1, nr. 2. Retten til aktindsigt omfatter ikke  

 oplysninger om ...
2) tekniske indretninger eller fremgangsmåder eller om drifts-  

 eller forretningsforhold eller lignende, for så vidt det er af væsentlig  

 økonomisk betydning for den person eller virksomhed, oplysningen angår, at  

 begæringen ikke imødekommes." Efter forarbejderne til såvel den tidligere som den gældende  

 lov er bestemmelsen kun anvendelig, hvis indrømmelse af aktindsigt efter et  

 konkret skøn må antages at indebære en nærliggende risiko for, at der påføres  

 den pågældende person eller virksomhed skade, navnlig et økonomisk tab af  

 nogen betydning, jf.
Folketingstidende 1984/85, tillæg B, spalte  

 3088 f.
 I tvivlstilfælde bør der indhentes en udtalelse fra den, hvis  

 interesse kan være til hinder for, at begæringen om aktindsigt imødekommes,  

 jf. pkt. 42 i Justitsministeriets vejledning fra 1986 om lov om offentlighed  

 i  

 forvaltningen.
 På baggrund af de oplysninger vedrørende logbøgernes indhold og  

 karakter, der er fremkommet i forbindelse med Statsministeriets udtalelse af  

 13. august 1990, kan det ikke give mig anledning til kritik, at ministeriet  

 anså oplysningerne for omfattet af betegnelsen "drifts- eller  

 forretningsforhold eller lignende" i § 12, stk. 1, nr. 2. Under  

 henvisning  

 til det, ejerne har gjort gældende i udtalelsen af 27. juni 1990 vedrørende  

 risikoen for, at meddelelse af aktindsigt i logbøgerne vil føre til en  

 generel  

 prisgivelse af oplysningerne over for konkurrenter, kan jeg ej heller  

 kritisere ministeriets opfattelse, hvorefter også betingelsen i § 12 om, at  

 det er af væsentlig økonomisk betydning for ejerne, at begæringen ikke  

 imødekommes,  

 anses for opfyldt.
2) Fiskeriministeriets  

 begrundelse for afslaget Forvaltningsloven indeholder i §§ 22 og 24 følgende bestemmelser:
"§ 22. En afgørelse skal, når den meddeles skriftligt, være  

 ledsaget af en begrundelse, medmindre afgørelsen fuldt ud giver den  

 pågældende  

 part medhold." "§ 24. En begrundelse for en afgørelse skal indeholde en  

 henvisning til de retsregler, i henhold til hvilke afgørelsen er truffet.
I  

 det omfang, afgørelsen efter disse regler beror på et administrativt skøn,  

 skal begrundelsen tillige angive de hovedhensyn, der har været bestemmende  

 for skønsudøvelsen.
 Stk. 2.  

  

 Begrundelsen  

 skal endvidere om fornødent indeholde en kort redegørelse for de oplysninger  

 vedrørende sagens faktiske omstændigheder, som er tillagt væsentlig betydning  

 for afgørelsen.
