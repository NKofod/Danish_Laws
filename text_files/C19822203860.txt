Forord Reglerne om specialundervisning til elever med hørenedsættelse findes i  

 undervisningsministeriets bekendtgørelse nr. 439 af 22. oktober 1979 om  

 folkeskolens specialundervisning og anden specialpædagogisk bistand til  

 hørehæmmede elever.
Denne vejledning uddyber bekendtgørelsen og omfatter elever på 1.-10.  

 klassetrin, uanset om undervisningen gennemføres i henhold til  

 folkeskolelovens § 19, stk. 1 eller § 19, stk. 2. Derudover supplerer den  

 vejledningen om specialpædagogisk bistand til småbørn.
Beslutning om  

 henvisning til specialundervisning træffes henholdsvis af lærerrådet indenfor  

 de rammer der er fastlagt af kommunalbestyrelsen, og af amtsrådet.
 Der er ofte brug for at supplere bestemmelserne i bekendtgørelsen om  

 specialundervisning af hørehæmmede elever med bestemmelser om  

 specialundervisning af andre handicapområder.
 Vejledningen er af praktiske grunde optaget i undervisningsministeriets  

 almindelige undervisningsvejledningsserie, men det skal understreges, at der  

 først og fremmest er tale om en uddybning af bekendtgørelsens bestemmelser og  

 ikke om en undervisningsvejledning i egentlig forstand.
Undervisningsministeriet, direktoratet for folkeskolen og seminarier m.v., den 18. juni 1982 Holger Knudsen /I.
Skov Jørgensen Indhold Side BILAG I Bekendtgørelse af 22. oktober 1979 om folkeskolens specialundervisning  

 og anden specialpædagogiske bistand til hørehæmmede elever.
 II Bekendtgørelse af 22. oktober 1979 om folkeskolens specialpædagogiske  

 bistand til småbørn.
 III Vejledende retningslinier af 22. oktober 1979 om henvisning af elever  

 til specialundervisning og anden specialpædagogisk bistand efter  

 folkeskolelovens § 19, stk. 2.
 IV Cirkulæreskrivelse af 27. november 1979 om folkeskolens  

 specialundervisning og anden specialpædagogiske bistand.
 V Cirkulæreskrivelse af 22. november 1979 om tilladelse til individuel  

 fravigelse af reglerne om gennemførelse af folkeskolens afsluttende prøver.
 VI Undervisningsministeriets bekendtgørelse af 9. marts 1976 om befordring  

 af syge og invaliderede elever i folkeskolen.
 VII Bekendtgørelse af 22. oktober 1979 om befordring af børn og unge, der  

 modtager specialundervisning og anden specialpædagogisk bistand i henhold til  

 folkeskolelovens § 19, stk. 2.
 VIII Bekendtgørelse af 22. oktober 1979 om specialundervisning for voksne.
IX Litteraturliste Indledning Det er skolens opgave at støtte den hørehæmmede elev med  

 specialundervisning og andre specialpædagogiske foranstaltninger, således at  

 eleven i videst mulig omfang kan følge den almindelige undervisning i  

 overensstemmelse med folkeskolens formålsparagraf og  

 undervisningsministeriets bekendtgørelse af 22. oktober 1979 om folkeskolens  

 specialundervisning og anden specialpædagogiske bistand til hørehæmmede  

 elever.
 Det er vigtigt, at disse elever får mulighed for at udvikle sig i det  

 miljø, der fysisk, psykisk og socialt giver de gunstigste betingelser med  

 hensyn til både selve skoleforløbet og tiden efter skolegangens ophør.
I.
Eleverne En hørenedsættelse ytrer sig især ved sprog og talevanskeligheder hos  

 eleven, primært afhængig af graden af hørenedsættelsen, men man kan ikke  

 alene ud fra hørenedsættelsen bedømme elevens muligheder for at fungere  

 sprogligt.
Andre forhold, f.eks. elevens evner, hjemmets støtte, tidligere  

 undervisning samt tidspunktet for opdagelsen af hørehandicappet, vil påvirke  

 elevens muligheder.
 Hørenedsættelsen måles i decibel, dB, og indtegnes på et audiogram, Efter  

 audiogrammet kan hørehæmmede elever groft inddeles i:
elever med lettere hørenedsættelse, elever med middelsvær hørenedsættelse, elever med svær hørenedsættelse og døve elever.
 Elevens behov for specialundervisning og andre specialpædagogiske  

 foranstaltninger er afhængig af graden af hørenedsættelsen, men også af  

 elevens øvrige forudsætninger, der er påvirket af hjemmets støtte og  

 tidligere undervisning.
Vanskelighederne er ofte kendt inden barnet begynder skolegangen.
På  

 høreklinik kan eleven have modtaget høreapparat og fået vejledning i brugen  

 af apparatet, og gennem vejledningsklinik og den skolepsykologiske rådgivning  

 kan hjemmet af hørelærer have fået støtte og anvisning på, hvorledes man  

 bedst stimulerer barnet sprogligt, eventuelt gennem vejledning i anskaffelsen  

 af egnet legetøj.
Alligevel må man regne med, at der er stor forskel på  

 hørehæmmede børns sproglige niveau ved skolegangens begyndelse.
Hørenedsættelsen har også stor indflydelse på barnets sociale udvikling,  

 Det er hæmmet i kontakten med andre børn og modtager derfor ikke den  

 nødvendige stimulering til social udvikling, Ved rådgivning angående skoleplacering ved skolegangens begyndelse må man  

 derfor, udover hensynet til hørenedsættelsen, vurdere hvorledes barnet  

 fungerer sprogligt og socialt.
 Man bør straks ved skolegangens begyndelse være opmærksom på, om  

 hørenedsættelsen hæmmer eleven, og i givet fald etablere den nødvendige  

 specialundervisning og de nødvendige specialpædagogiske foranstaltninger.
2 Tidspunktet for iværksættelse af specialundervisning og anden  

  specialpædagogisk bistand Barnets almene udvikling er afhængig af de påvirkninger det modtager inden  

 skolegangens begyndelse.
De specialpædagogiske foranstaltninger bør derfor  

 iværksættes på et så tidligt tidspunkt som muligt, således at det hørehæmmede  

 barn ikke udelukkes fra omverdenen på grund af manglende lydindtryk.
 Specialpædagogisk bistand til småbørn gives efter reglerne i  

 bekendtgørelsen nr. 433 af 22. oktober 1979 om folkeskolens  

 specialpædagogiske bistand til småbørn.
3 Indholdet af specialundervisning og anden specialpædagogisk bistand I § 2 i bekendtgørelsen om specialundervisning og anden specialpædagogisk  

 bistand til hørehæmmede elever anvises en række muligheder for  

 specialpædagogisk bistand.
Bistanden kan variere fra rådgivning og vejledning  

 til forældre og andre med tilknytning til eleverne til specialundervisning,  

 der tager sigte på at afhjælpe eller begrænse virkningerne af et handicap, og  

 specialundervisning, der erstatter eller supplerer den almindelige  

 undervisning i et eller flere fag.
Bistanden kan endvidere ydes i form af  

 pædagogiske hjælpemidler, herunder tekniske hjælpemidler, der kan være en  

 hjælp i det pædagogiske arbejde f.eks. høreapparat, forstærkeranlæg, sender-  

 modtageranlæg og teleslynge.
Den hyppigst anvendte specialundervisning til elever med hørehandicap er  

 den, som tager sigte på at afhjælpe eller begrænse virkningerne af elevens  

 handicap.
Det kan f.eks. dreje sig om høretræning, mundaflæsning,  

 talekorrektion eller træning i brug af visuel kommunikation.
 For hver enkelt elev må tiden til specialundervisningen vælges sådan, at  

 der tages størst mulig hensyn til elevens øvrige undervisningstimer.  

 Undervisningen gives sædvanligvis som enkeltmandsundervisning eller som  

 undervisning på små hold.
En del af de elever, der henvises til specialundervisning på grund af et  

 hørehandicap, er også hæmmet af andre handicap.
Det er derfor nødvendigt, at  

 undervisningen tilrettelægges ud fra en vurdering af elevens samlede  

 undervisningsbehov.
Rådgivning er en del af den specialpædagogiske bistand.
Den bliver ofte en  

 vejledning til forældre om det enkelte barn med udgangspunkt i samtaler under  

 og efter den indledende undersøgelse, jvf. bekendtgørelsens § 7. Vejledningen  

 fortsætter efter behov.
Rådgivning til lærere og andre implicerede kan have det samme formål og  

 indhold som til forældre.
Men denne rådgivning kan også gives som en egentlig  

 instruktion, der sætter læreren i stand til at bidrage til at afhjælpe eller  

 mindske barnets vanskeligheder.
Hørelærerne er fortrolige med mulighederne for og nødvendigheden af  

 tværfagligt samarbejde om eleverne.
Enhver hørelærers arbejde vil derfor have  

 et islæt af rådgivende virksomhed som en naturlig del af et  

 undervisningsforløb, derunder orientering f. eks. om kursus i tegnsprog,  

 mundhånd system, håndalfabet og totalkommunikation.
 For nogle hørehandicappede elever kan jævnlig rådgivning og vejledning  

 være den eneste nødvendige form for specialpædagogisk bistand.
4 Specialundervisningens forskellige former I bekendtgørelsens § 3 er opregnet de forskellige former hvorunder  

 specialundervisning kan gives.
 Ud fra en vurdering af elevens høremæssige status må man vælge de  

 foranstaltninger, der griber mindst muligt ind i det almindelige skoleforløb,  

 men som samtidig er tilstrækkelige til at imødegå vanskelighederne.
4.1. Specialundervisning i klassen Specialundervisning efter § 3.1 i bekendtgørelsen kan bringes i  

 anvendelse, hvor det måtte vise sig hensigtsmæssigt.
I praksis kan en ordning  

 med to lærere i klassen dog skabe problemer for den hørehæmmede elev, bl. a.  

 derved at der hos eleven opstår tvivl om, hvilken lærer opmærksomheden skal  

 rettes mod.
Såfremt undervisningen etableres, afpasses lærertimetallet efter  

 sværhedsgraden af elevens handicap og dets indflydelse på pågældende fag.  

 Disse forhold skal fremgå af den skolepsykologiske rådgivnings forslag.
Der  

 bør tildeles et sådant lærertimetal, at læreren regelmæssigt, med ikke for  

 store mellemrum, kan følge elevens arbejde.
Lærerne bør have et nært  

 samarbejde om undervisningen.
4.2. Specialundervisning på hold Specialundervisning efter § 3.2 i bekendtgørelsen vedrører undervisning på  

 hold.
Når det drejer sig om hørehandicappede elever er erfaringerne indenfor  

 holdundervisningen for sparsomme til at danne grundlag for særlige  

 anvisninger.
Den kan især komme på tale, hvor der som ved undervisningscentre  

 er samlet elever fra et større område.
4.3. Enkeltmandsundervisning Specialundervisning efter § 3.4 i bekendtgørelsen vedrører  

 enkeltmandsundervisning.
Denne undervisningsform kan undtagelsesvis tages i  

 anvendelse når andre former for specialundervisning ikke lader sig  

 gennemføre.
4.4. Supplerende specialundervisning på hold eller som  

  enkeltmandsundervisning Såfremt eleven på grund af hørehandicap har behov for yderligere støtte i  

 de enkelte fag, kan der gives enkeltmands- eller holdundervisning som  

 supplement til den almindelige undervisning.
Som regel er det fagets lærer,  

 der på denne måde får mulighed for at forberede den hørehæmmede elev på, hvad  

 der skal ske i klasseundervisningen i de næste timer, eller at gennemgå og  

 bearbejde det stof, der er arbejdet med i undervisningen på klassen.
 Denne undervisning kan, med forældrenes samtykke ligge udenfor elevens  

 normale skoletid, og kan iværksættes og afsluttes efter behov.
4.5. Undervisning i specialklasse Specialundervisning efter § 3.3 i bekendtgørelsen vedrører undervisning i  

 specialklasser.
Elever, hvis hørehandicap hindrer dem i at følge  

 undervisningen i en almindelig klasse, selv om den suppleres med  

 enkeltmandsundervisning og anden specialpædagogisk bistand, henvises til  

 undervisning i specialklasse, eller på specialskole.
Det vil især dreje sig om elever, hvis indbyrdes kommunikation og hvis  

 undervisningsdeltagelse sker på grundlag af totalkommunikation, herunder  

 tegnsprog.
Endvidere vil elever, hvis handicap ud over hørenedsættelsen også  

 er præget af andre indlæringsvanskeligheder, ofte med fordel kunne henvises  

 til specialklasse i kortere eller længere perioder.
 Specialskolerne for hørehæmmede elever er landsdelsdækkende, og der kan  

 følgelig tilbydes eleverne kostophold på elevhjem i forbindelse med  

 undervisningen.
 Ønsket om specialundervisning så nær barnets hjem som muligt har medført,  

 at specialklasser for hørehæmmede elever kan oprettes i elevernes  

 hjemkommuner, som regel med tilknytning til amtskommunernes  

 undervisningscentre.
Specialklassens timefordelingsplan udarbejdes under hensyn til elevernes  

 særlige behov.
Undervisningen i klassen suppleres i fornødent omfang med  

 enkeltmandsundervisning i de traditionelle hørediscipliner mundaflæsning,  

 høretræning, talekorrektion, sprogforståelse og kommunikationstræning.  

 Undervisningen omfatter de samme fag som i tilsvarende klasse i den øvrige  

 folkeskole.
 Elevtallet i specialklasser for hørehæmmede må ved skoleårets start ikke  

 overstige 6-8 elever, afhængig af elevernes aldersspredning og  

 undervisningsbehov som følge af funktionshæmninger.
5 Fremgangsmåden ved henvisning til specialundervisning og anden  

 specialpædagogisk bistand Bekendtgørelsens § 7 foreskriver detaljeret fremgangsmåden ved henvisning  

 til specialpædagogisk bistand for elever med hørehandicap.
Lærerrådets beslutning om iværksættelse af specialundervisning efter  

 folkeskolelovens § 19, stk. 1 tages således på grundlag af skolepsykologisk  

 rådgivnings rapport og forslag til foranstaltninger.
Beslutningen træffes  

 inden for de økonomiske rammer, der er fastlagt af kommunalbestyrelsen.
Før  

 der afgives skolepsykologisk rapport, har der normalt fundet drøftelser sted  

 mellem lærere, forældre og skolepsykologisk rådgivning.
Det bemærkes, at  

 lærerrådet kan bemyndige elevens lærere til at træffe beslutning om  

 specialpædagogiske foranstaltninger efter folkeskolelovens § 19, stk. 1.
Hvis en elev skønnes at have behov for specialundervisning efter  

 folkeskolelovens § 19, stk. 2, træffes beslutning herom af amtsrådet efter  

 indstilling fra kommunalbestyrelsen.
Reglerne herom er der gjort nærmere rede  

 for i undervisningsministeriets vejledende retningslinier af 22. oktober 1979  

 om henvisning af elever til specialundervisning m.v. efter folkeskolelovens §  

 19, stk. 2, som er optaget som bilag 3.
 Da elever med hørehandicap også kan have andre handicap, er det nødvendigt  

 at kunne iværksætte undersøgelser og hjælpeforanstaltninger af anden art end  

 dem, der vedrører den egentlige høreundervisning.
 Ud over bistanden fra skolelæge og skolepsykologisk rådgivning kan der  

 være behov for bistand fra speciallæge.
 Skolepsykologisk rådgivning tager i fornødent omfang kontakt med social-  

 og sundhedsforvaltningen og medvirker til, at forældrene, hvor der er behov  

 for det, retter henvendelse til social- og sundhedsforvaltningen, jvf.  

 bekendtgørelsens § 9.
6 Fremmedsprog En elev der på grund af hørehandicap har så specielle vanskeligheder i  

 engelsk, at det ikke skønnes hensigtsmæssigt at give specialundervisning i  

 faget, herunder enkeltmandsundervisning, kan med forældrenes samtykke  

 fritages for undervisning i dette fag, jvf. bekendtgørelse af 25. august 1978  

 om undervisning af elever med generelle indlæringsvanskeligheder.
Det er en  

 betingelse for fritagelsen, at eleven modtager specialundervisning i andre  

 fag.
Afgørelse om fritagelse træffes af skolenævnet efter indstilling fra  

 skolepsykologisk rådgivning, der forinden har rådført sig med elevens lærere.
Der kan i særlige tilfælde dispenseres fra kravet om prøve i faget tysk  

 som adgangsbetingelse til fortsat uddannelse.
Ansøgning herom indsendes  

 gennem skolen (læreanstalten) til vedkommende direktorat.
7 Folkeskolens afsluttende prøver Den hørehæmmede elevs vanskeligheder forstærkes ofte under prøver.
Det  

 berettiger til, at der tages visse hensyn.
I hvert enkelt tilfælde vurderes  

 såvel elevens forudsætninger, som de prøvekrav, det er vigtigt at afvige  

 mindst muligt fra.
I henhold til § 41 i bekendtgørelse af 8. marts 1977 om  

 folkeskolens afsluttende prøver, som ændret ved bekendtgørelse af 8. oktober  

 1979, kan direktoratet for folkeskolen, seminarier m.v. tillade fravigelser  

 fra de almindelige prøveregler, herunder ændringer af prøveformerne ved de  

 mundtlige og praktiske prøver.
 Tilladelse til individuel fravigelse af bekendtgørelsens bestemmelser vil  

 blive givet til elever med handicap, som gør en sådan fravigelse nødvendig.
Ansøgning om tilladelse til individuelle fravigelser må, foruden  

 begrundelse, indeholde forslag om fravigelsens omfang og vedlægges erklæring  

 fra skolepsykologisk rådgivning.
Ansøgningen skal normalt indsendes til  

 direktoratet inden 1. februar ved prøver i den ordinære prøvetermin, og inden  

 1. oktober ved prøver i den ekstraordinære prøvetermin.
 Direktoratet fastsætter i forbindelse med de enkelte tilladelser på  

 hvilken måde, det skal fremgå af beviset, at eleven har opnået dispensation.  

 Der henvises til cirkulæret af 22. november 1979 om tilladelse til individuel  

 fravigelse af reglerne om gennemførelse af folkeskolens afsluttende prøver.
 Undervisningsministeriet vil senere udsende nærmere retningslinier for  

 handicappedes deltagelse i prøver.
8 Fortsat uddannelse i og udover folkeskolen og overgang fra skole til erhverv Elever, der får specialundervisning efter folkeskolelovens § 19, stk. 2,  

 kan med undervisningsministeriets tilladelse tilbydes undervisning i 11 år  

 jvf. folkeskolelovens § 3 a, stk. 2. Dette giver mulighed for at  

 tilrettelægge et undervisningsforløb, hvor eleverne i lobet af 11 år kan nå  

 det samme som folkeskolens øvrige elever på 10 år.
Eleverne kan eventuelt  

 indstille sig til folkeskolens afsluttende prøver efter det 11. år.
 Dette særlige undervisningsforløb tilrettelægges over en flerårig periode,  

 normalt efter 7. klasse.
De sidste år før skolegangens afslutning medvirker klasselæreren til  

 erhvervsvejledning og formidler om ønsket særlig konsulentbistand  

 (kuratorbistand) til elever med hørevanskeligheder.
Skolepsykologisk  

 rådgivning bør altid - og specielt ved en elevs ophør af skolegangen - være  

 opmærksom på, om eleven har behov for fortsat specialundervisning (jvf. lov  

 af 8. juni 1978 om specialundervisning for voksne), social rådgivning eller  

 anden bistand, jvf. bekendtgørelsens § 11, og socialministeriets  

 bekendtgørelse af 26. marts 1976 om underretningspligt over for det sociale  

 udvalg efter bistandsloven, som ændret ved bekendtgørelse af 19. juni 1979.  

 Erhvervs- og vejledningskontoret for døve eller konsulenten for tunghøre og  

 døvblevne kan inddrages i vejledningen.
9 Lærernes uddannelse Specialundervisning til elever med hørehandicap gives af lærere der har  

 modtaget uddannelse hertil eller har gennemgået et kursus, der er godkendt af  

 undervisningsministeriet i denne henseende, jvf. bekendtgørelsens § 13.
 Høreundervisning efter bekendtgørelsens § 2.1 gives af lærere der har  

 gennemgået uddannelse på Danmarks Lærerhøjskole med speciale indenfor  

 høreundervisning.
 Den supplerende specialundervisning, der er nævnt i bekendtgørelsens §  

 3.5, gives dog så vidt muligt af elevens lærer i vedkommende fag.
 Det vil være hensigtsmæssigt, at lærere får lejlighed til at overvære  

 undervisningen af andre elever med hørehandicap.
10 Lokaler De akustiske førhold i et klasseværelse spiller en stor rolle for alle  

 elever, men især for hørehandicappede.
I forbindelse med de akustiske  

 forhold, bør opmærksomheden være rettet mod rummets efterklangstid, som er  

 afgørende for forståelsesmulighederne, og mod lokalernes støjniveau.
 I denne forbindelse henvises til Boligministeriets Bygningsreglement 1977,  

 kap. 9.4.
Normalklasserum skal have frekvensuafhængig efterklangstid i området  

 125-2000 Hz, og efterklangstiden skal ligge mellem 0.6 og 0.9 sek.  

 Efterklangstiden måles i møblerede, men iøvrigt tomme rum.
Såfremt der i  

 lokalet undervises hørehandicappede elever, bør efterklangstiden ikke  

 overstige 0.6 sek., jvf. stk. 11 i Bygningsreglementet.
Da de hørehæmmede elever i alle tilfælde er afhængige af mundaflæsning  

 eller anden visuel kommunikation er det af stor betydning, at lysforholdene  

 er så ideelle som muligt.
Dansk Standardiseringsråd har udsendt  

 Retningslinier for kunstig belysning i arbejdslokaler DS 700, oktober 1977.  

 Heri angives en belysningsstyrke på 500 lux på synsobjekter, hvor der stilles  

 særlige krav.
 Man bør i denne forbindelse være opmærksom på, at denne lysstyrke skal  

 være på lærerens ansigt og derfor måles i det lodrette plan.
 Vejledning om indretning af lokaler til undervisning af hørehæmmede elever  

 vil blandt andet kunne fås følgende steder:
Børneaudiologisk Laboratørium, København Fredericiaskolens Laboratorium Lydteknisk Laboratorium, Danmarks Tekniske Højskole Teknologisk Institut, København Lysteknisk Institut Jysk Teknologisk Institut Bilag I-IX.
Bilagne udelades her.
