Nr LSF 123 Forslag til Lov om ændring af lov om tjenestemandspension Fremsat af Bakholt (S) Jytte Andersen (S) Ole Vagn Christensen (S) Poul  

 Erik Dyrlund (S) Hans Jørgen Jensen (S) Lissa Mathiasen (S) Lone Møller (S)  

 Jan Petersen (S) Nyrup Rasmussen (S) Taanquist (S) den 5. februar 1991 Vedtaget ved tredjebehandling den 30. maj 1991 Lov nr. 381 af 06/06/1991 § 1 I lov om tjenestemandspension, jf. lovbekendtgørelse nr. 311 af 14. juni  

 1988, som ændret ved lov nr. 383 af 13. juni 1990, foretages følgende  

 ændring:
 I § 29 indsættes som stk. 3:
» Stk. 3. Det efter stk. 1 og stk. 2 beregnede  

 samordningsfradrag reduceres med det beløb, hvormed det overstiger 25 pct. af  

 pensionen før samordningsfradrag.« § 2 Loven træder i kraft med virkning for pensionsudbetalinger vedrørende  

 perioden fra og med den 1. juli 1991.
Oprindeligt fremsat forslag § 1 I lov om tjenestemandspension, jf. lovbekendtgørelse nr. 311 af 14. juni  

 1988, som ændret ved lov nr. 383 af 13. juni 1990, foretages følgende  

 ændring:
 I § 29 indsættes som stk. 3:
» Stk. 3. Det efter stk. 1 og stk. 2 beregnede  

 samordningsfradrag reduceres med det beløb, hvormed det overstiger 25 pct. af  

 pensionen før samordningsfradrag.« § 2 Loven træder i kraft med virkning for pensionsudbetalinger vedrørende  

 perioden fra og med den 1. juli 1991.
Bemærkninger til lovforslaget Almindelige bemærkninger De nuværende regler om samordningsfradrag for tjenestemandspensionister,  

 der får social pension, har deres oprindelse i aftaler mellem staten og  

 tjenestemændenes organisationer fra 1969.
 Reglerne fungerer ikke tilfredsstillende, selv om det er lykkedes  

 Socialdemokratiet i den foregående femårsperiode at få et flertal i  

 Folketinget til at gennemføre væsentlige lempelser.
 Bl.a. bortfaldt samordningsfradrag for ægtefællens indtægtsbestemte  

 sociale førtidspension den 1. januar 1987, og samordningsfradrag for  

 egenpensionistens indtægtsbestemte førtidspension samt  

 ægtefællesamordningsfradraget bortfaldt generelt den 1. januar 1989. Desuden  

 er gennemført en ændret regulering af samordningsfradraget, så det ikke kan  

 vokse i hurtigere takt end tjenestemandspensionen.
 Socialdemokratiet ønsker som udgangspunkt, at hele ordningen  

 genforhandles.
En væsentlig indvending mod de resterende samordningsfradrag er, at de  

 beregnes ud fra åremålet, hvor der er optjent pension, men ikke er afhængige  

 af lønnen.
Derved betyder samordningsfradraget en relativt større reduktion i  

 pensionen hos tjenestemandspensionister, der har haft jævne lønninger, end  

 hos dem, der har haft høj løn, og det betyder allerstørst relativ nedsættelse  

 af pensioner til efterlevende ægtefælle.
 Derfor foreslås i dette lovforslag, at der fra den 1. juli 1991 indføres  

 et loft over den andel, som samordningsfradraget kan udgøre af den enkeltes  

 tjenestemandspension.
 Der foreslås foreløbig et loft på 25 pct., men Socialdemokratiet er i  

 overensstemmelse med tidligere tilkendegivelser indstillet på en yderligere  

 reduktion ned mod 20 pct. i løbet af 1993-94, hvis udgangspunktet til den tid  

 fortsat er det nuværende beregningssystem for pension og samordningsfradrag.  

 Det er dog som nævnt Socialdemokratiets håb, at der i mellemtiden er  

 forhandlet et nyt regelsæt.
 Samordningsfradraget udgør (i 1990-tal) ved maksimal anciennitet 28.100  

 kr. for samgifte og 30.700 kr. for andre tjenestemandspensionister.
 For en efterlevende ægtefælle til et postbud med udbetalt  

 tjenestemandspension efter samordningsfradrag på godt 48.000 kr. betyder  

 forslaget en årlig forbedring på ca. 11.000 kr. i den udbetalte  

 bruttopension.
 For en pensionist, der har haft løn som postbud, reduceres  

 samordningsfradraget med ca. 1.100 kr.
 Det er således åbenbart, at det i første række er efterlevende ægtefæller  

 efter tjenestemandspensionister med forholdsvis lave lønninger, der hjælpes  

 med dette første skridt til reform af samordningsfradraget.
I finansåret 1991 er bruttoudgiften, såfremt lovforslaget vedtages, ca. 15  

 mio. kr. og på årsbasis 30 mio. kr.
Halvdelen af udgiften vedrører staten,  

 resten den øvrige del af den offentlige sektor.
Bemærkninger til lovforslagets enkelte bestemmelser Til § 1 Fra den 1. juli 1991 indføres et loft over den andel, som  

 samordningsfradraget kan udgøre af den enkeltes tjenestemandspension.
Loftet  

 foreslås fastsat til 25 pct.
