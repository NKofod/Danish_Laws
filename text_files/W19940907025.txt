 Folketingets Energipolitiske Udvalg udbad sig en redegørelse for de  

 inhabilitetsregler, der gælder for et kommunalbestyrelsesmedlem, der tillige  

 er medlem af bestyrelsen for et aktieselskab, når den pågældende deltager i  

 kommunalbestyrelsens behandling af en sag vedrørende aktieselskabet.  

 Redegørelsen skulle omfatte både helt og delvist offentligt ejede selskaber.
Udtalt, at forvaltningslovens § 3, stk. 1, nr. 3, kun omfatter private  

 juridiske personer.
Det antages, at aktieselskaber, der fuldt ud ejers af  

 offentlige myndigheder, ikke er private juridiske personer.
Bestemmelsen i  

 forvaltningslovens § 3, stk. 1, nr. 3, finder derfor ikke direkte anvendelse  

 i forhold til et kommunalbestyrelsesmedlem, der er medlem af bestyrelsen for  

 et offentligt ejet selskab.
Det pågældende kommunalbestyrelsesmedlem vil  

 imidlertid ud fra tilsvarende hensyn kunne være inhabil ved  

 kommunalbestyrelsens behandling af sager vedrørende sådanne selskaber efter §  

 3, stk. 1, nr. 5.
 Det er derfor ikke i sig selv afgørende for vurderingen af spørgsmålet om  

 et kommunalbestyrelsesmedlems habilitet, om det pågældende  

 kommunalbestyrelsesmedlem er medlem af bestyrelsen for et selskab, der er  

 fuldt ud offentligt ejet eller et selskab, der er helt eller delvis privat  

 ejet.
Bestemmelserne i forvaltningslovens § 3, stk. 1, nr. 3 og nr. 5, indebærer  

 således som udgangspunkt, at et medlem af en selskabsbestyrelse ikke som  

 kommunalbestyrelsesmedlem må medvirke ved kommunalbestyrelsens afgørelse af  

 sager, hvori selskabet er part, eller i hvis udfald selskabet på en anden  

 måde har en særlig interesse.
Det gælder, uanset om selskabet er et fuldt ud  

 kommunalt ejet aktieselskab eller et blandet kommunalt/privat ejet  

 aktieselskab.
Det understreges, at der skal være tale om en »særlig« interesse  

 for selskabet.
Det forhold, at selskabet måtte have en mere generel interesse  

 i en sag, vil således ikke kunne begrunde inhabilitet.
Det antages, at et kommunalbestyrelsesmedlems deltagelse i ledelsen af  

 selskaber, foreninger, fonde mv. ikke i almindelighed medfører inhabilitet  

 ved kommunalbestyrelsens behandling af en sag vedrørende selskabet,  

 foreningen eller fonden i de tilfælde, hvor det pågældende  

 kommunalbestyrelsesmedlem er udpeget af kommunalbestyrelsen med henblik på at  

 varetage kommunalbestyrelsens interesser.
I sådanne tilfælde kan der således  

 i almindelighed ikke antages at være fare for, at afgørelsen vil blive  

 påvirket af uvedkommende hensyn, jf. forvaltningslovens § 3, stk. 2.
 Inhabilitet vil dog alligevel kunne foreligge i forhold til  

 kommunalbestyrelsesmedlemmer, der er udpeget af kommunalbestyrelsen med  

 henblik på at varetage dennes interesser, såfremt sagen indebærer  

 stillingtagen til det pågældende kommunalbestyrelsesmedlems handlinger eller  

 undladelser som bestyrelsesmedlem, eller når der er tale om, at  

 kommunalbestyrelsen udøver tilsyn eller kontrolvirksomhed i forhold til  

 selskabet.
 Der kan nærmere henvises til lov om kommunernes styrelse med kommentarer  

 af Preben Espersen m.fl., 1991, side 77, samt den kommenterede  

 forvaltningslov ved John Vogter, 1992, side 91 f.
 Det er herudover i nyere tilsynspraksis antaget, at et  

 kommunalbestyrelsesmedlem, uanset at den pågældende er indvalgt i bestyrelsen  

 for et selskab med henblik på at varetage kommunalbestyrelsens interesser,  

 kan være inhabil ved kommunalbestyrelsens behandling af sager vedrørende  

 privatretlige aftaler mellem kommunen og det pågældende selskab.
 Det må i sådanne tilfælde antages, at det pågældende medlems stillingtagen  

 i sagen efter omstændighederne vil kunne blive påvirket af hensynet til den  

 særlige, overvejende økonomiske interesse af privatretlig karakter, som det  

 pågældende selskab har i sagens udfald, og at denne påvirkning vil kunne have  

 en så væsentlig indflydelse på det pågældende medlems stillingtagen til  

 sagen, at der kan være tale om inhabilitet.
Det kan i nogle tilfælde give anledning til tvivl, om et  

 kommunalbestyrelsesmedlem er udpeget til bestyrelsen for selskabet,  

 foreningen eller fonden for at varetage kommunens interesser.
Ved rent  

 privatretlige selskabsformer som f.eks. aktieselskaber vil et  

 bestyrelsesmedlem kun have begrænsede muligheder for at varetage kommunale  

 interesser, og sådanne interesser kan ikke varetages i strid med selskabets  

 interesser.
I tilfælde, hvor et kommunalbestyrelsesmedlem er formand for  

 bestyrelsen for et aktieselskab, må det således antages, at den pågældende  

 ved sin stilling i aktieselskabet vil have en sådan tilknytning til dette, at  

 den pågældende som udgangspunkt vil være inhabil i forhold til alle sager i  

 kommunen, i hvis udfald selskabet har en særlig interesse.
 (Indenrigsministeriets brev af 26. maj 1994 til Folketingets  

 Energipolitiske Udvalg - 4. k.kt. j.nr. 1994/12122-3).
Besvarelse af spørgsmål nr. 65 stillet af Folketingets  

 Energipolitiske Udvalg til indenrigsministeren den 4. maj 1994 (Alm. del -  

 bilag 209) Spørgsmål:
»Udvalget udbeder sig ministerens redegørelse om habilitetsreglerne  

 for kommunalbestyrelsesmedlemmer i a) rene kommunale aktieselskaber b) blandede kommunale/private aktieselskaber c) aktieselskaber, hvor kommunerne har under 5 pct. af  

 aktiekapitalen.« Svar:
 Jeg har forstået spørgsmålet således, at udvalget ønsker en redegørelse  

 for de inhabilitetsregler, der gælder for et kommunalbestyrelsesmedlem, der  

 tillige er medlem af bestyrelsen for et aktieselskab, når den pågældende  

 deltager i kommunalbestyrelsens behandling af en sag vedrørende  

 aktieselskabet.
 Indledningsvis bemærkes, at der tillige gælder nogle selskabsretlige  

 inhabilitetsregler, dvs. regler om, i hvilke tilfælde medlemmer af et  

 selskabs bestyrelse anses for inhabile ved bestyrelsens behandling af en sag.  

 Disse regler henhører under Industri- og Samordningsministeriets  

 ressortområde.
 Kommunalbestyrelsen træffer i medfør af § 14, stk. 1, i lov om kommunernes  

 styrelse (lovbekendtgørelse nr. 526 af 22. juni 1993) beslutning om, hvorvidt  

 et medlem af kommunalbestyrelsen er inhabilt.
 § 14, stk. 1 og stk. 2, har følgende ordlyd:
 »§ 14. Kommunalbestyrelsen træffer beslutning om, hvorvidt et medlem  

 har en sådan interesse i en sag, at han er udelukket fra at deltage i  

 kommunalbestyrelsens forhandling og afstemning om sagen.
Stk. 2. Et medlem skal underrette kommunalbestyrelsen, hvis der foreligger  

 forhold, der kan give anledning til tvivl om hans habilitet.« Kommunalbestyrelsens afgørelse af habilitetsspørgsmål er en retsafgørelse,  

 dvs. at afgørelsen ikke er vilkårlig eller beroende på politiske  

 overvejelser, men må træffes i henhold til lovgivningen, herunder almindelige  

 retsgrundsætninger.
Tilsvarende gælder for et udvalgs afgørelse af  

 inhabilitetsspørgsmål.
 Af § 3, stk. 1, i forvaltningsloven (lov nr. 571 af 19. december 1985 med  

 senere ændringer) fremgår, at den, der virker inden for den offentlige  

 forvaltning, er inhabil i forhold til en bestemt sag, hvis: »....
 3) vedkommende deltager i ledelsen af eller i øvrigt har en nær  

 tilknytning til et selskab, en forening eller anden privat juridisk person,  

 der har en særlig interesse i sagens udfald, ....
5) der i øvrigt foreligger omstændigheder, som er egnede til at vække  

 tvivl om vedkommendes upartiskhed.« Af forvaltningslovens § 3, stk. 2, fremgår følgende:
»Stk. 2. Inhabilitet foreligger dog ikke, hvis der som følge af  

 interessens karakter eller styrke, sagens karakter eller den pågældendes  

 funktioner i forbindelse med sagsbehandlingen ikke kan antages at være fare  

 for, at afgørelsen i sagen vil kunne blive påvirket af uvedkommende  

 hensyn.« Afgørelsen af inhabilitetsspørgsmål beror på et skøn, hvor flere  

 forskellige hensyn skal afvejes.
Det antages, at den pågældende er afskåret  

 fra at deltage i en sags behandling, hvis vedkommende har et sådant forhold  

 til sagen eller dens parter, at det ud fra en generel vurdering er egnet til  

 at vække en vis tvivl om, hvorvidt den pågældende vil kunne behandle sagen på  

 upartisk måde.
En beslutning om at anse et kommunalbestyrelsesmedlem for  

 inhabilt indebærer således ingen tilkendegivelse om, at det pågældende medlem  

 konkret må antages at ville lægge vægt på usaglige hensyn.
I denne sammenhæng  

 skal det bemærkes, at formålet med inhabilitetsregler ikke alene er at sikre,  

 at den enkelte sag behandles korrekt, men også at der ikke skabes mistillig  

 til den offentlige forvaltning.
 Det bør dog tillige indgå i overvejelserne, at der ikke i et unødigt  

 omfang bør lægges hindringer i vejen for, at kommunalbestyrelsesmedlemmer kan  

 deltage i sagsbehandlingen i kommunalbestyrelserne og de stående udvalg.
 Det følger af bestemmelsen i forvaltningslovens § 3, stk. 1, nr. 3, at  

 kommunalbestyrelsesmedlemmer, som er medlemmer af bestyrelsen for et  

 aktieselskab, vil være inhabile ved kommunalbestyrelsens behandling af en  

 sag, hvis aktieselskabet har en særlig interesse i denne.
Forvaltningslovens § 3, stk. 1, nr. 3, omfatter kun private juridiske  

 personer.
Det antages, at aktieselskaber, der fuldt ud ejes af offentlige  

 myndigheder, ikke er private juridiske personer.
Bestemmelsen i  

 forvaltningslovens § 3, stk. 1, nr. 3, finder derfor ikke direkte anvendelse  

 i forhold til et kommunalbestyrelsesmedlem, der er medlem af bestyrelsen for  

 et offentligt ejet selskab.
Det pågældende kommunalbestyrelsesmedlem vil  

 imidlertid ud fra tilsvarende hensyn kunne være inhabil ved  

 kommunalbestyrelsens behandling af sager vedrørende sådanne selskaber efter §  

 3, stk. 1, nr. 5.
 Det er derfor ikke i sig selv afgørende for vurderingen af spørgsmålet om  

 et kommunalbestyrelsesmedlems habilitet, om det pågældende  

 kommunalbestyrelsesmedlem er medlem af bestyrelsen for et selskab, der er  

 fuldt ud offentligt ejet eller et selskab, der er helt eller delvis privat  

 ejet.
Bestemmelserne i forvaltningslovens § 3, stk. 1, nr. 3 og nr. 5, indebærer  

 således som udgangspunkt, at et medlem af en selskabsstyrelse ikke som  

 kommunalbestyrelsesmedlem må medvirke ved kommunalbestyrelsens afgørelse af  

 sager, hvori selskabet er part, eller i hvis udfald selskabet på en anden  

 måde har en særlig interesse.
Det gælder, uanset om selskabet er et fuldt ud  

 kommunalt ejet aktieselskab, et blandet kommunalt/privat ejet aktieselskab  

 eller et aktieselskab, hvoraf mindre end 5 pct. af aktiekapitalen er  

 kommunalt ejet.
Det understreges, at der skal være tale om en »særlig« interesse  

 for selskabet.
Det forhold, at selskabet måtte have en mere generel interesse  

 i en sag, vil således ikke kunne begrunde inhabilitet.
Det antages, at et kommunalbestyrelsesmedlems deltagelse i ledelsen af  

 selskaber, foreninger, fonde mv. ikke i almindelighed medfører inhabilitet  

 ved kommunalbestyrelsens behandling af en sag vedrørende selskabet,  

 foreningen eller fonden i de tilfælde, hvor det pågældende  

 kommunalbestyrelsesmedlem er udpeget af kommunalbestyrelsen med henblik på at  

 varetage kommunalbestyrelsens interesser.
I sådanne tilfælde kan der således  

 i almindelighed ikke antages at være fare for, at afgørelsen vil blive  

 påvirket af uvedkommende hensyn, jf. forvaltningslovens § 3, stk. 2.
 Inhabilitet vil dog alligevel kunne foreligge i forhold til  

 kommunalbestyrelsesmedlemmer, der er udpeget af kommunalbestyrelsen med  

 henblik på at varetage dennes interesser, såfremt sagen indebærer  

 stillingtagen til det pågældende kommunalbestyrelsesmedlems handlinger eller  

 undladelser som bestyrelsesmedlem eller når der er tale om, at  

 kommunalbestyrelsen udøver tilsyn eller kontrolvirksomhed i forhold til  

 selskabet.
 Der kan nærmere henvises til lov om kommunernes styrelse med kommentarer  

 af Preben Espersen m.fl., 1991, side 77, samt den kommenterede  

 forvaltningslov ved John Vogter, 1992, side 91 f.
 Det er herudover i nyere tilsynspraksis antaget, at et  

 kommunalbestyrelsesmedlem, uanset at den pågældende er indvalgt i bestyrelsen  

 for et selskab med henblik på at varetage kommunalbestyrelsens interesser,  

 kan være inhabil ved kommunalbestyrelsens behandling af sager vedrørende  

 privatretlige aftaler mellem kommunen og det pågældende selskab.
 Det må i sådanne tilfælde antages, at det pågældende medlems stillingtagen  

 i sagen efter omstændighederne vil kunne blive påvirket af hensynet til den  

 særlige, overvejende økonomiske interesse af privatretlig karakter, som det  

 pågældende selskab har i sagens udfald, og at denne påvirkning vil kunne have  

 en så væsentlig indflydelse på det pågældende medlems stillingtagen til  

 sagen, at der kan være tale om inhabilitet.
Det kan i nogle tilfælde give anledning til tvivl, om et  

 kommunalbestyrelsesmedlem er udpeget til bestyrelsen for selskabet,  

 foreningen eller fonden for at varetage kommunens interesser.
Ved rent  

 privatretlige selskabsformer som f.eks. aktieselskaber vil et  

 bestyrelsesmedlem kun have begrænsede muligheder for at varetage kommunale  

 interesser, og sådanne interesser kan ikke varetages i strid med selskabets  

 interesser.
I tilfælde, hvor et kommunalbestyrelsesmedlem er formand for  

 bestyrelsen for et aktieselskab, må det således antages, at den pågældende  

 ved sin stilling i aktieselskabet vil have en sådan tilknytning til dette, at  

 den pågældende som udgangspunkt vil være inhabil i forhold til alle sager i  

 kommunen, i hvis udfald selskabet har en særlig interesse.
