3 nævnsmedlemmer udtalte, at det ikke var tilstrækkeligt  

 dokumenteret, at klageren havde været involveret i de omtalte forhold.  

 Bladet burde derfor ikke have bragt hans navn i artiklen.
God presseskik var  

 overtrådt, og bladet blev pålagt at bringe et resumé af  

 kendelsen.
Dissens.
Kendelse fra Pressenævnet i sag nr.  

 111/1995 En advokat har klaget til Pressenævnet over en  

 artikel i Dagbladet Børsen den 2. oktober 1995, idet han finder, at  

 god presseskik er overtrådt.
 På forsiden af bladet den 2. oktober 1995 hed det  

 under overskriften "Opgør med rædselskabinet":
"Dagbladet Børsen bringer i dag en oversigt over  

 "erhvervslivets rædselskabinet". Oversigten er ikke udtryk for, at  

 avisen mener, at de nævnte er kriminelle eller har deltaget i  

 kriminelle handlinger.
Men den dokumenterer, at "det dårlige selskab"  

 er meget omfattende." Inde i bladet var overskriften:
"Det store opgør med erhvervslivets  

 rædselskabinet - For tredje gang siden efteråret 1993 bringer  

 Dagbladet Børsen et større persongalleri.
Personerne er  

 grupperet efter beskæftigelse og interesse og forbundet med linier, som  

 hovedsageligt symboliserer sammenfald af selskaber.
Linierne er trukket efter  

 omfattende edb-kørsler med personerne i ind- og udland." I artiklen hed det bl.a.:
 "Politi- og anklagemyndighed er ved at drukne i sager om  

 selskabstømning, falske skatteprojekter og bedrageriske investeringer.  

 I de sager er langt over 100 personer enten sigtet eller mistænkt.  

 Hovedparten af de involverede er deltagere i det nederste lag i dansk  

 erhvervsliv, som Dagbladet Børsen har betegnet som erhvervslivets  

 rædselskabinet.
 ....
Den offentlige omtale kan ødelægge  

 mulighederne for organiseret svindel, men dårlig presse har  

 tilsyneladende ikke generet personer i kabinettet, idet de har opereret i  

 årevis og gjort turen lige fra skægpantebreve over momssvindel  

 til selskabstømning m.v.
Og de bliver ved, ...
 ....
Som deltagere og rådgivere i den store  

 selskabstømmerfest har man set førende danske pengeinstitutter,  

 verdensomspændende statsautoriserede revisionsforetagender og store  

 internationalt arbejdende advokatfirmaer.
Afsløringen af  

 rådgivernes medvirken har givet anledning til endnu uafsluttede etiske  

 og moralske debatter.
Blandt de sigtede personer inden for  

 selskabstømning udgør de juridisk uddannede langt den  

 største faggruppe.
Det er måske årsagen til, at  

 advokatstanden var senest til at erkende etiske og moralske problemer inden  

 for egne rækker.
Bankerne og revisorerne var blandt de først til  

 at stramme op." Artiklen var ledsaget af oversigt over personerne i  

 "erhvervslivets rædselskabinet".
 Teksten til oversigten var bl.a.:
"Oversigten er ikke udtryk for, at Dagbladet Børsen  

 mener, at de nævnte personer er kriminelle eller har deltaget i  

 kriminelle handlinger, men oversigten dokumenterer, at "det dårlige  

 selskab" i Danmark er meget omfattende.
Personerne kender hinanden på  

 kryds og tværs og på en sådan måde, at man i nogen  

 grad kan tale om en form for organisation.
Gruppen af hovedsageligt  

 selvstændige forretningsfolk fra over- og underskudsmiljøer har  

 været betjent af professionelle rådgivere som pengeinstitutter,  

 advokater og revisorer i forbindelse med selskabstømning,  

 skatteprojekter, moms- og afgiftssager med videre." Klageren var nævnt i oversigten.
 I en firkantet kasse oven over klageren var medtaget  

 navnene [A], [B], [C] og [D].
 I kassen nedenunder klageren var angivet [E].
 Bladet har bl.a. fremlagt:
Til støtte for klagen er det anført, at  

 klageren er betegnet som en del af erhvervslivets rædselskabinet og som  

 tilhørende det nederste lag i Danmarks erhvervsliv samt det  

 dårlige selskab.
Heri ligger en uberettiget ringeagtsytring.
 Det af klageren for [E] og [A] udførte arbejde har  

 bestået i sædvanlig, ekstern advokatbistand og har intet med  

 partnerskab at gøre, ligesom den ydede bistand ikke relaterer sig til  

 kritisable forhold eller i sig selv er kritisabel.
 Om forholdet til [E] er nærmere anført, at  

 klageren i adskillige år ikke har haft noget  

 forretningsmellemværende med ham, og at klageren i øvrigt ikke  

 har været involveret i salg af aktiver til selskabstømmere eller  

 i andre ulovlige skatteprojekter.
Klageren var i perioden 1984-87 bestyrelsesmedlem i  

 Erhvervsinvestering Shipping A/S, der ejedes af [E].
Denne er senere  

 dømt for skattesvig, der ikke har relation til den  

 pågældende periode eller de forhold, hvori klageren har  

 været involveret.
For så vidt angår Erhvervsinvestering K/S  

 XIV's køb af nybygning nr. 186 fra A/S Nordsøværftet har  

 klageren forestået forhandlingerne om den juridiske udformning af  

 kontrakten.
Han har ikke deltaget i de kommercielle forhandlinger.
Klageren  

 tilføjer, at selskabets statsautoriserede revisor ikke har fundet  

 anledning til at gøre bemærkninger vedrørende skibets  

 belåning eller værdifastsættelse, samt at rederiet  

 Elite-Shipping A/S gennem hele lejeperioden har betalt den aftalte leje og  

 siden har købt skibet til den aftalte optionspris.
 Når der i det fremlagte materiale figurerer et  

 tilgodehavende på 180.000 kr. i en overdragelsesaftale angående  

 Erhvervsinvestering Shipping A/S i oktober 1991, vedrører dette en  

 afsluttende afregning fra februar 1991, der hovedsagelig relaterer sig til  

 arbejde udført i 1990.
Klageren anfører, at han ikke har virket som  

 advokat for [E] i forbindelse med den i oktober måned 1991  

 indgåede salgsaftale mellem det [E] ejede Erhvervsinvestering Shipping  

 A/S og B.M.I.S.
Limited.
Klageren har således ikke haft noget  

 samarbejde med [E] i 4-5 år.
Det er forkert, når bladet anfører, at  

 klageren i et brev af 20. februar 1992 meddeler, at han er udpeget som ny  

 bestyrelsesformand i selskabet Erhvervsinvestering K/S XIV.
Det er derimod  

 ITI Danmark A/S, der som ny administrator ønsker at udpege klageren  

 som medlem af bestyrelsen.
Klageren indtrådte først som  

 bestyrelsesformand den 11. maj 1993.
 Den ekstraordinære generalforsamling den 2. marts  

 1992 vedrører ikke kommanditselskabet, men Komplementarselskabet  

 Erhvervsinvestering XIV ApS.
Klageren bemærker, at det var en væsentlig  

 forudsætning for kommanditselskabet, at [E] ikke var involveret i ITI  

 Danmark A/S, hvorfor dette blev fastsat som en udtrykkelig betingelse for, at  

 ITI Danmark A/S skulle forestå den fremtidige administration af  

 kommanditselskaberne.
På et tidspunkt opstod der tvivl, om [E] havde  

 optionsret på køb af ITI Danmark A/S.
Dette er imidlertid blevet  

 afvist.
Vedrørende de af bladet omtalte  

 overbelåningssager i Danmarks Skibskreditfond oplyser klageren, at  

 regeringens beslutning om en gennemgang af lånesagerne er  

 forårsaget af andre forhold end dem, bladet nævner.
Klageren har  

 i øvrigt ikke forestået lånesagsbehandlingen.
Klageren bemærker, at det fremlagte bilag I intet  

 har at gøre med skibets oprindelige belåning.
Som følge  

 af de særlige bemandingsregler, der dengang gjaldt skibe,  

 ønskede Elite-Shipping A/S at foretage en udflagning på  

 tilsvarende vis som store dele af den øvrige danske  

 handelsflåde.
I den anledning varetog klageren kommanditselskabets  

 interesser.
Der er således tale om manglende forståelse for de  

 faktiske forhold hos Dagbladet Børsen.
Vedrørende [A], [B], [C] og [D] oplyser klageren,  

 at han som advokat for [A] assisterede ved etableringen af [F] Holding A/S  

 den 22. marts 1990. Da det var hensigten, at selskabet skulle have en bred  

 aktionærkreds, tegnede klageren en mindre andel af kapitalen og  

 indtrådte i bestyrelsen.
Selskabets formål var aktiebesiddelse og  

 finansiering.
Allerede den 20. december 1990 udtrådte klageren af  

 bestyrelsen.
Hans aktier, ca. 9% af kapitalen, er solgt i foråret 1993  

 efter tidligere forgæves salgsforsøg.
Klageren har, da han var  

 udtrådt af bestyrelsen, ikke haft til opgave at imødegå de  

 efterfølgende kritiske revisionspåtegninger i regnskaberne.
Da  

 de af revisoren anførte bemærkninger i påtegningerne intet  

 har med etableringen af selskabet at gøre, virker bladets  

 bemærkninger aldeles malplaceret.
 [A] er sigtet i en sag om økonomisk kriminalitet og  

 skattesvig vedrørende nogle af de projekter, han har udbudt, og  

 klageren præciserer, at disse ikke har relation til 1990 eller forhold,  

 hvor klageren har været involveret.
Klageren bemærker, at der den 5. maj 1995 er nedlagt  

 navneforbud mod offentliggørelse af [A]s navn.
Klageren har alene som  

 ekstern advokat bistået [A] og dennes selskaber i enkeltsager, der ikke  

 vedrører de omhandlede projekter.
Da klageren yderligere er beskikket  

 som offentlig forsvarer i straffesagen, kan han ikke være involveret i  

 de omhandlede projekter.
 Klageren oplyser, at han ikke har repræsenteret [B],  

 eller [D] i nogen sag.
 Klageren har endelig anført, at oversigten i den  

 påklagede artikel hovedsageligt bygger på EDB-kørsel fra  

 Erhvervs- og Selskabsstyrelsens database, der går henholdsvis 5  

 år og 8-11 år tilbage i tiden.
I en udtalelse om klagen har Dagbladet Børsen  

 anført, at oversigten er den tredje siden efteråret 1993.  

 På grund af domstolenes omfattende brug af navneforbud på sigtede  

 personer har det ikke været muligt at gå ned i de enkelte kasser  

 i oversigten for at beskrive, hvad de enkelte personer har haft med at  

 gøre.
Derfor har bladet udtrykkeligt gjort opmærksom på,  

 at det ikke mener, at de nævnte personer er kriminelle eller har  

 foretaget kriminelle handlinger.
Bladet her derimod taget en etisk/moralsk  

 stilling til de pågældendes virke.
Bladet oplyser, at klageren er medtaget i oversigten, da  

 han i flere år har haft tæt kontakt med en af dansk erhvervslivs  

 mest omstridte personer, direktør [E].
Denne er den 14. juni 1991  

 dømt for svindel med moms.
 Om klagerens forhold til [E] har bladet anført, at  

 klageren har forestået forhandlingerne med A/S  

 Nordsøværftet og gennemgået kontrakter med  

 værftet.
Klageren optræder endvidere som kreditor i  

 salgsaftalen fra oktober 1991 mellem det [E] ejede Erhvervsinvestering  

 Shipping A/S og B.M.I.S.
Limited t/a International Transport Investments  

 Ltd., ITI Ltd.
Det fremgår, at salgsaftalen og kreditorlisten er  

 udarbejdet flere måneder efter dommen over [E].
Endvidere meddelte klageren i brev af 20. februar 1992, at  

 han er udpeget som ny bestyrelsesformand i kommanditselskabet K/S XIV.
Der  

 må imidlertid være en fejl i dateringerne, da selskabet  

 først holdt sin ekstraordinære generalforsamling den 2. marts  

 samme år, hvor [E] udtrådte til fordel for klageren.
Videre  

 fremgår det, at [E] har en optionsret på køb af ITI  

 Danmark A/S.
Bladet har endvidere anført, at klagerens rolle i  

 forhold til overbelåningssager ved skibsfinansiering er interessant.
I  

 en artikel fra maj 1995 fremgår, at der vedrørende skibet Arktis  

 Ocean er belånt poster, der ikke er hjemmel til.
Alle sager om  

 eventuelle overbelåninger kulegraves nu af regeringens særlige  

 udvalg, også selvom sagerne ligger 10 år tilbage i tiden.
 Bladet anfører, at klageren yderligere er  

 tilknyttet K/S selskaber, der ligger i forlængelse af hans virke som  

 forhandler for [E] over for værft og reder.
 For så vidt angår klagerens forhold til [A],  

 der i dag er sigtet i en større sag om formodet svindel med  

 leasingkontrakter og leasingaktiver, og deres fælles [G] Gruppe,  

 anfører bladet, at klageren gennem flere år var medejer af denne  

 gruppe af selskaber, der levede af at formidle skatteprojekter og  

 skatteprodukter til selskabstømmere.
Bladet henviser til, at klageren har hævdet, at han  

 alene har virket som rådgiver i forbindelse med [A]s etablering af  

 selskabet [F] Holding . Til dette anfører bladet, at klageren i  

 følge den kritiske revisionspåtegning ikke er sluppet heldigt  

 fra denne opgave.
I øvrigt fremgår det af materialet, at [A] har  

 overtrådt en række bestemmelser i lovgivningen.
Alligevel  

 indtrådte og forblev klageren som aktionær gennem flere  

 år.
Bladet anfører til slut, at en professionel  

 rådgiver som klageren må være særlig kritisk i valget  

 af de personer, han vil samarbejde med.
Det finder bladet ikke, at klageren  

 har været, hvilket er begrundelsen for, at han er medtaget i  

 oversigten.
 Følgende nævnsmedlemmer har deltaget i sagens  

 behandling: Axel Kierkegaard, Hans Dam, Tage Clausen og Preben  

 Sørensen.
 3 medlemmer, Axel Kierkegaard, Hans Dam og Preben Sørensen,  

 udtaler:
 Det fremlagte materiale dokumenterer, at klageren har haft  

 forretningsmæssig forbindelse med nogle af de nævnte personer.  

 Det er imidlertid ikke tilstrækkeligt dokumenteret, at klageren selv  

 har været involveret i forhold, der berettiger, at hans navn bringes i  

 bladets oversigt under overskriften "Det store opgør med  

 erhvervslivets rædselskabinet". Dagbladet Børsen har derfor  

 overtrådt god presseskik.
 Et medlem, Tage Clausen, udtaler:
 Det medgives klageren, at det er belastende at blive  

 nævnt i en sammenhæng som den skete, men Dagbladet Børsens  

 handlemåde er ikke i strid med god presseskik.
 Hensynet til pressens muligheder for at afdække  

 komplicerede og eventuelle kritisable forhold, hvori offentligheden har en  

 berettiget interesse, medfører, at klageren i denne sag må  

 tåle at blive nævnt i forbindelse med personer, som han  

 uomtvisteligt har haft forbindelse med.
 Da bladet endvidere i forbindelse med  

 offentliggørelsen udtrykkeligt har tilkendegivet, at oversigten ikke  

 er "udtryk for, at Dagbladet Børsen mener, at de nævnte personer  

 er kriminelle, eller har deltaget i kriminelle handlinger" har bladet taget  

 så vidtgående forbehold, at der ikke er grundlag for at  

 fastslå, at Dagbladet Børsen har tilsidesat god presseskik.
 Der afsiges kendelse efter stemmeflertallet.
 Den ansvarshavende redaktør af Dagbladet  

 Børsen pålægges således i medfør af  

 medieansvarslovens § 49 at offentliggøre følgende:
 "Kendelse fra Pressenævnet.
I tilknytning til en artikel i Dagbladet Børsen den  

 2. oktober 1995 med overskriften: "Det store opgør med  

 erhvervslivets rædselskabinet - For tredje gang siden  

 efteråret 1993 bringer Dagbladet Børsen et større  

 persongalleri.
Personerne er grupperet efter beskæftigelse og interesse  

 og forbundet med linier, som hovedsageligt symboliserer sammenfald af  

 selskaber.
Linierne er trukket efter omfattende edb-kørsler med  

 personerne i ind- og udland" var vist en oversigt over personerne i  

 "erhvervslivets rædselskabinet".
 [Klageren]s navn var medtaget i oversigten mellem [A],  

 [C] og [D] og [E].
 [Klageren] har klaget til Pressenævnet, da han  

 mener, at god presseskik er overtrådt.
 I anledning af klagen udtaler Pressenævnets flertal,  

 at det ikke er tilstrækkeligt dokumenteret, at klageren selv har  

 været involveret i forhold, der berettiger, at hans navn bringes i  

 bladets oversigt under overskriften "Det store opgør med  

 erhvervslivets rædselskabinet". Dagbladet Børsen har derfor  

 overtrådt god presseskik.
 København, den 3. januar 1996.
Axel Kierkegaard, Hans Dam og Preben Sørensen." Afsagt den 3. januar 1996.
