Skriftlig fremsættelse (28. januar 2004) Justitsministeren  

  

 (Lene Espersen):
 Herved tillader jeg mig for Folketinget at fremsætte:
Forslag til lov om  

 ændring af tinglysningsloven og retsafgiftsloven (Adgang til udtræk af  

 masseoplysninger og samkøring af registre) (Lovforslag nr.
L 139).
 Formålet med dette lovforslag er at give borgere,  

 virksomheder og offentlige myndigheder en teknisk lettere og mere smidig  

 adgang  

 til oplysningerne i de elektroniske tinglysningsregistre.
Med henblik herpå foreslås det at ophæve forbuddet i  

 tinglysningslovens § 50 c, stk. 6, mod videregivelse af masseoplysninger.  

 Desuden foreslås det at ophæve forbuddet i § 50 c, stk. 5, mod samkøring af  

 tinglysningsregistrene med private og andre offentlige edb-registre.
Der vil  

 herefter være adgang til at foretage udtræk af masseoplysninger, dvs. et  

 samlet  

 udtræk af oplysninger om flere ejendomme, personer eller køretøjer, og at  

 samkøre oplysningerne i tinglysningsregistrene med private og andre  

 offentlige  

 edb-registre inden for rammerne af de begrænsninger, der følger af  

 tinglysningslovens § 50 c, stk. 7, og reglerne i persondataloven.
 Det er Justitsministeriets vurdering, at forbuddene mod dels  

 videregivelse af masseoplysninger, dels samkøring af tinglysningsregistrene  

 med  

 andre edb-registre må anses for at være utidssvarende set i lyset af  

 tinglysningslovens princip om offentlighed sammenholdt med den stigende  

 anvendelse af it i samfundet og de øgede erfaringer hermed.
 Efter Justitsministeriets opfattelse er der ikke  

 betænkeligheder forbundet med at give adgang til at foretage udtræk af  

 masseoplysninger fra tinglysningsregistrene eller med at ophæve forbuddet mod  

 samkøring af tinglysningsregistrene med private eller andre offentlige  

 registre.
For det første er de oplysninger, som kan indgå i et udtræk  

 af masseoplysninger eller i en samkøring af registre, allerede i dag  

 offentligt  

 tilgængelige.
Oplysninger om personnumre kan ikke videregives, jf.  

 tinglysningslovens § 50 c, stk. 1, og kan dermed heller ikke indgå i et  

 masseudtræk.
For det andet må oplysninger fra tinglysningsregistrene, som  

 samkøres med andre edb-registre, kun anvendes til de saglige formål, som er  

 opregnet i tinglysningslovens § 50 c, stk. 7, der ikke foreslås ændret.
Det  

 indebærer, at oplysningerne ikke må anvendes med henblik på at skaffe nye  

 kunder eller i øvrigt med henblik på andre formål end overdragelse,  

 forsikring,  

 retsforfølgning og retsforhold i øvrigt, belåning af fast ejendom og løsøre,  

 kreditvurdering, fysisk råden over fast ejendom samt rådgivning i forbindelse  

 med  

 disse formål.
Oplysningerne vil således ikke lovligt kunne anvendes til  

 usaglige formål, selv om adgangen til at foretage udtræk af masseoplysninger  

 og  

 samkøre tinglysningsregistrene med andre edb-registre giver en lettere adgang  

 til en øget mængde oplysninger.
Anvendelse af oplysninger fra  

 tinglysningsregistrene i strid med bestemmelsen i § 50 c, stk. 7, kan efter  

 tinglysningslovens § 50 e straffes med bøde.
Endvidere skal behandlingen af  

 tinglysningsoplysningerne ske i overensstemmelse med bestemmelsen i  

 persondatalovens § 5, der indeholder en række generelle og grundlæggende  

 regler  

 for den dataansvarliges behandling af oplysninger.
For det tredje er der efter Justitsministeriets opfattelse  

 ikke længere behov for en særskilt regulering i tinglysningsloven af adgangen  

 til at foretage udtræk af tinglysningsoplysninger og samkøre oplysningerne  

 med  

 private og andre offentlige edb-registre.
Persondataloven, som har afløst de  

 tidligere gældende registerlove, regulerer nu på tilstrækkelig vis  

 behandlingen  

 af de pågældende oplysninger og varetager herunder hensynet til den, der er  

 registreret oplysninger om.
I modsætning til den tidligere registerlovgivning  

 gælder persondataloven også for domstolenes registrering af  

 personoplysninger.  

 Hertil kommer, at Datatilsynet, Domstolsstyrelsen og de enkelte retter fører  

 tilsyn med enhver behandling af personoplysninger, der omfattes af  

 persondataloven.
Den praktiske betydning af forslaget er, at brugere med  

 ekstern terminaladgang fremover gratis vil kunne søge i  

 tinglysningsregistrene  

 på grundlag af et dokuments tinglysningsdato og dagbogsnummer og få oplysning  

 om, på hvilke ejendomme dokumentet, f.eks. en servitut, er tinglyst.  

 Endvidere  

 kan alle brugere mod betaling bestille et nærmere defineret udtræk af  

 oplysninger hos retten i Århus.
Udtrækket vil blive udarbejdet af  

 Domstolsstyrelsens edb-leverandør og efterfølgende leveret som fil til  

 brugeren, der vil kunne anvende oplysningerne inden for rammerne af de  

 ovenfor  

 skitserede databeskyttelsesregler, herunder ved samkøring af oplysningerne  

 med  

 oplysninger i andre registre.
Det foreslås, at der for udtræk af masseoplysninger som  

 hidtil skal betales retsafgift på 30 kr. pr. opslag.
For den del af et  

 udtræk,  

 som overstiger 500 opslag, betales dog alene 15 kr. pr. opslag.
Herudover kan  

 brugeren komme til at betale for de omkostninger, som er forbundet med selve  

 afviklingen af udtrækket, der foretages af Domstolsstyrelsens edb-leverandør.  

 Der indgås i den forbindelse en aftale om foretagelsen af det konkrete udtræk  

 mellem edb-leverandøren og brugeren, og betalingen af de nævnte omkostninger  

 beror således på en privatretlig aftale.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
