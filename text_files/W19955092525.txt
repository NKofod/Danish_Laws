Advokaters, indtægtsføring af  

 honorarer - Advokaters, revisorers og tilsvarende liberale erhvervs  

 indtægtsføring af honorarer Baggrunden for cirkulæret er, at der i  

 bemærkningerne til lovforslag nr.
L 283 af 19. maj 1993 om  

 ændring af personskatteloven og andre skattelove  

 (Skatteomlægning) er angivet, at der gennemføres en fremrykning  

 af beskatningstidspunktet for igangværende arbejder i visse liberale  

 erhverv (advokater og revisorer). Ud fra en lighedsbetragtning gælder  

 cirkulæret også indtægtsføring af honorarer i  

 virksomheder, der udfører opgaver, som i deres indhold svarer til  

 revisorernes og advokaternes.
De tidligere regler for advokaters  

 indtægtsføring af salærindtægter var fastsat i  

 revisionsmeddelelse 1981-3. Herefter skulle advokaters salærer  

 indtægtsføres, når der var vundet et endeligt og ubetinget  

 retskrav på beløbet, hvilket er tilfældet, når en  

 sag er afregningsmoden, dvs. så vidt fremskredet, at  

 salærberegning er eller burde være foretaget.
For revisorers  

 indtægtsføring af honorarer gjaldt, at disse skulle  

 indtægtsføres, når de var faktureret eller kunne  

 kræves betalt af klienten.
Ifølge det nye cirkulære skal advokater,  

 revisorer, m.fl. indtægtsføre honorarindtægter  

 løbende.
Indtægtsførsel af honorar skal foretages,  

 når der er erhvervet endelig ret til beløbet.
Ethvert  

 acontohonorar skal indtægtsføres, uanset om der er vundet  

 endelig ret til beløbet.
Herved opnås, at beskatning af  

 indtægter og fradrag for de tilsvarende udgifter i videst muligt omfang  

 finder sted inden for samme periode.
Advokater, revisorer, m.fl. kan i stedet vælge at  

 aktivere de direkte omkostninger, herunder lønomkostninger, der  

 relaterer sig til regnskabsperiodens uafsluttede opgaver.  

 Indtægtsføring af totalhonoraret foretages herefter i det  

 år, hvor opgaven er afsluttet, og endelig ret er vundet til  

 beløbet.
Samtidig udgiftsføres tidligere aktiverede  

 igangværende arbejder vedrørende den pågældende  

 opgave.
Herved sikres samtidighed mellem indtægts- og  

 udgiftsførsel i overensstemmelse med statsskattelovens princip.
Hvis  

 man vælger denne opgørelsesmåde, skal acontohonorarer ikke  

 indtægtsføres løbende.
 Cirkulæret får virkning fra og med  

 indkomståret 1996, og samtidig ophæves revisionsmeddelelse  

 1981-3.
 Der kan for 1996 frit vælges  

 opgørelsesmåde, som kun kan ændres efterfølgende  

 med Ligningsrådets tilladelse.
 Cirkulære 1978-9 om arkitekters og rådgivende  

 ingeniørers indtægtsføring af honorarer m.v. er fortsat  

 gældende.
