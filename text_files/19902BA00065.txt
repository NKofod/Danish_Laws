Nr BSF 65 Forslag til folketingsbeslutning om en øget byfornyelsesindsats Fremsat af Baadsgaard (S) Pia Gjellerup (S) Lissa Mathiasen (S) Sonja  

 Mikkelsen (S) Else Marie Mortensen (S) Jørn Pedersen (S) Jan Petersen (S)  

 Grete Schødts (S) den 4. april 1991 Folketinget opfordrer regeringen til hurtigt at øge byfornyelsesaktiviteten og forstærke indsatsen for vedligeholdelse og forbedringer i den eksisterende boligmasse.
 Dette skal ske ved:
1) at øge investeringsrammen for byfornyelse i 1991 fra 2.250 mio. kr. til  

 2.500 mio. kr., 2) at ændre byfornyelsesloven med henblik på forenkling og effektivisering  

 af byfornyelsen og 3) at øge tilskyndelsen til en forstærket indsats for en forebyggende  

 byfornyelse.
Bemærkninger til forslaget Almindelige bemærkninger Forslaget skal ses i sammenhæng med Socialdemokratiets beslutningsforslag  

 nr.
B 64 om tilskud til forbedringer m.v. af boligejendomme.
Formålet med  

 disse forslag er at udnytte den ledige kapacitet i byggebranchen og den store  

 ledighed i byggefagene til afhjælpning af det store behov for  

 vedligeholdelse, genopretning og forbedring i den eksisterende boligmasse.
Behovet for byfornyelse er stort.
Ifølge Boligministeriets redegørelse til  

 Folketingets Boligudvalg fra juni 1990 opgøres byfornyelsesbehovet til 100  

 mia. kr.
Sideløbende med egentlige byfornyelser er der behov for en øget  

 indsats for vedligeholdelse og forbedringer.
Det gælder både ejer- og  

 lejerboliger.
Samtidig er der en betydelig ledig kapacitet i byggesektoren.
Mere end  

 10.000 faglærte og 22.000 ufaglærte er ledige i byggefagene.
I procent af  

 arbejdsstyrken er der 22 pct. ledige murere, 14 pct. blik- og rørarbejdere,  

 13 pct. snedkere og tømrere og 11 pct. malere.
De ufaglærte har en  

 ledighedsprocent på 24.
Byggebranchens katastrofale krise, som skyldes den generelle økonomiske  

 afmatning på hjemmemarkedet og den voldsomme nedgang i nybyggeriet, vil let  

 kunne medføre, at der opstår flaskehalsproblemer som i midten af 1980'erne,  

 selv hvis aktiviteten blot øges beskedent.
Branchens muligheder på  

 eksportmarkedet er også væsentlig forringet på grund af situationen på  

 hjemmemarkedet.
Det er på baggrund af disse forhold, forslaget skal vurderes.
Det er  

 forslagsstillernes opfattelse, at der bør gribes ind allerede i dette  

 folketingsår.
De allerede indhøstede erfaringer med byfornyelsesloven gør en lovrevision  

 nødvendig.
Forslagsstillerne foreslår derfor, at de relevante parter  

 inddrages i forberedelsen af en sådan revision.
Uden at afvente en egentlig  

 lovrevision kan der allerede nu gennemføres ændringer, som vil kunne fremme  

 byfornyelsen.
Der henvises til bemærkningerne til de enkelte punkter.
For at sikre størst mulig effektivitet i byfornyelsen opfordres  

 boligministeren til at iværksætte undersøgelser og udredningsarbejder med  

 henblik på udvikling af byggekomponenter m.v. til anvendelse i  

 byfornyelsesprojekter.
Den eksisterende viden og de indvundne erfaringer med  

 byfornyelsesarbejder bør ligeledes af effektivitetshensyn indsamles og  

 formidles videre.
Samfundets krav om effektiv ressourceudnyttelse og miljøhensyn gør det  

 påkrævet, at boligernes forsyning med energi og vand samt byernes  

 affaldsproblemer inddrages i byfornyelsen.
Det foreslås derfor, at der  

 afsættes en pulje til fremme af byøkologiske forsøgsprojekter samt til  

 projekter, hvor allerede indvundne erfaringer kan nyttiggøres og  

 videreudvikles.
Bemærkninger til de enkelte punkter Ad 1 Det foreslås, at byfornyelsesrammen for 1991 forøges med 250 mio. kr.
Til  

 finansiering af udgifterne hertil foreslås en delvis anvendelse af de til  

 afløsning af boligpakken afsatte midler.
Som det fremgår af Statens Byggeforskningsinstituts meddelelse nr. 80, er  

 der samfundsøkonomisk rentabilitet i byfornyelse.
En rammeudvidelse på 250  

 mio. kr. vil skønsmæssigt give en aktivitetsudvidelse på 220 mio. kr.
Sparede  

 dagpenge anslås til 63 mio. kr., merindtægter fra skat og moms skønnes til  

 ca. 126 mio. kr.
Nutidsværdien af de samlede offentlige merudgifter beløber  

 sig til 190 mio. kr., hvilket betyder, at den foreslåede rammeudvidelse er  

 budgetneutral.
Ad 2 Med det formål at give kommunerne større dispositionsfrihed foreslås det,  

 at kommunerne får adgang til at anvende den årlige byfornyelseskvote uden  

 begrænsning af det beløb, som kan anvendes til boligforbedringer.
Forslaget  

 kan eventuelt kombineres med en bestemmelse om, at kommunerne skal kunne  

 dokumentere, at man vurderet over en årrække ikke har forsømt de tunge  

 byfornyelsesproblemer.
Forslaget indebærer, at man i stedet for en egentlig  

 byfornyelsesplan (jf. byfornyelseslovens kapitel 2) vil kunne vælge den  

 enklere procedure med boligforbedringsprojekter kombineret med en  

 gårdrydning.
Den foreslås endvidere, at kommunerne forpligtes til at gennemgå  

 driftsbudgetter for den enkelte ejendom forud for tilsagn om byfornyelse  

 eller boligforbedring for at sikre, at udgangslejen ikke er for høj i henhold  

 til lejelovens bestemmelser.
Lovmæssige mangler bør også kræves udbedret,  

 inden et boligforbedringsprojekt iværksættes.
 For at begrænse udgifterne til byggelånsrenter foreslås det, at der kræves  

 mindst tre tilbud fra forskellige pengeinstitutter på byggelån.
Ad 3 Det store behov for byfornyelse skyldes ofte mange års forsømmelser med  

 vedligeholdelse og forbedring af boligejendommene.
For at imødegå, at et  

 stigende antal ejendomme bliver byfornyelsesmodne, må indsatsen for  

 vedligeholdelse og forbedringer styrkes.
Det foreslås derfor, at udlejers  

 vedligeholdelsespligt skærpes.
Endvidere foreslås det, at de efter gældende  

 regler over huslejen indbetalte midler til vedligeholdelse og fornyelse  

 indsættes på en konto, hvis renteafkast tilskrives kontoen.
Anvendelse af  

 midlerne skal ske efter aftale mellem ejer og lejer.
Lejerne skal kunne kræve  

 vedligeholdelsesarbejder iværksat.
Tvistigheder herom indbringes for  

 huslejenævnet.
Det foreslås endvidere, at der skabes mulighed for, at  

 lejeforhøjelser for forbedringer kan forhåndsgodkendes af huslejenævnet, og  

 at lejerne skal kunne kræve forbedringsarbejder udført, når man accepterer en  

 af huslejenævnet på forhånd godkendt lejeforhøjelse.
