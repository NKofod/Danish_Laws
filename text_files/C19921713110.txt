Cirkulæreskrivelse om meddelelse om  

 ufyldestgørende begrundet arbejdsophør som følge af  

 manglende lægelig dokumentation Kommentarer m.v.:
 Et medlem, der opsagde sit arbejde p.g.a. samarbejdsproblemer (psykisk  

 pres) og efterfølgende indhentede en lægeerklæring til  

 dokumentation for, at en fortsættelse i ansættelsen ville kunne  

 få helbredsmæssige konsekvenser for medlemmet, blev pålagt  

 5 ugers karantæne for et i arbejdsløshedsforsikringslovens  

 forstand ufyldestgørende begrundet arbejdsophør.
 Meddelelse om afgørelsen:
 Et medlem blev den 1. januar 1989 ansat som kontorassistent i et salgs- og  

 servicefirma.
Medlemmet havde samarbejdsproblemer med en kollega og følte sig  

 psykisk presset.
Medlemmet henvendte sig til arbejdsgiveren, som ikke foretog  

 sig noget i anledning af medlemmets klage.
 I perioden fra den 2. januar til den 5. januar 1990 var medlemmet  

 sygemeldt, og den 31. maj 1990 opsagde medlemmet sin stilling på grund  

 af samarbejdsvanskeligheder.
Medlemmets læge havde ferie på det tidspunkt, hvor medlemmet  

 følte, at hun ikke længere kunne klare det psykiske pres  

 på arbejdspladsen, og derfor sagde medlemmet op.
Medlemmet henvendte  

 sig til lægen, da konsultationen åbnede igen.
Lægen udtalte  

 den 10. juli, at det var hans opfattelse, at såfremt medlemmet ikke  

 havde opsagt sit arbejde, ville det belastende arbejdsforhold have  

 medført en længerevarende sygemelding, og lægen udtalte  

 senere, at hvis han havde kendt situationen, ville han have rådet  

 medlemmet til at sige op.
Arbejdsløshedskassen gav medlemmet 5 ugers  

 karantæne.
 Direktoratet tiltrådte kassens afgørelse, idet der ikke  

 forelå fornøden lægelig dokumentation til at antage, at  

 medlemmet af helbredsmæssige grunde ikke eller kun med vanskelighed  

 kunne udføre arbejdet, eller at en fortsættelse i  

 ansættelsen ville medføre en forværring af helbredet.  

 Direktoratet fandt endvidere ikke grundlag for at antage, at arbejdsgiveren  

 havde misligholdt sine forpligtelser i et sådant omfang, at medlemmet  

 kunne opsige sit arbejde uden dagpengemæssige konsekvenser.
 Ankenævnet tiltrådte direktoratets afgørelse med den  

 givne begrundelse.
