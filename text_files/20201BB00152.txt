Fremsat den 10. februar 2021 af Peter Skaarup (DF), Karina Adsbøl (DF), Kristian Thulesen Dahl (DF) og Morten Messerschmidt (DF) Forslag til folketingsbeslutning om, at bandekriminelle fratages retten til offentlige ydelser Folketinget pålægger regeringen i indeværende kalenderår at fremsætte lovforslag, som medfører, at personer, der deltager i bandekriminalitet, fratages enhver ret til at modtage offentlige ydelser.
Bemærkninger til forslaget Bandekriminalitet er et stort problem for det danske samfund.
Trods et relativt lille antal bandemedlemmer (i august 2020 var i alt 1.245 personer registreret som bandemedlemmer, jf.
REU alm. del  spørgsmål 84) udgør deres kriminalitet et voldsomt problem for civilsamfundet, politiet, anklagemyndigheden og kriminalforsorgen.
Hele bydele bliver mere eller mindre taget som gidsler, når bandernes konstante konflikter eskalerer.
Det medfører, at helt almindelige lovlydige borgere er bange for at gå udendørs eller at lade deres børn lege i kvarteret.
 Derudover er den daglige tilstedeværelse af bandekriminelle et utryghedsskabende element, som modarbejder samfundets grundlæggende interesser og krav om tryghed og sikkerhed, da ingen ved, hvornår en konflikt eksploderer i et skyderi eller knivstikkeri.
 I svaret på REU alm. del  spørgsmål 84, folketingsåret 2020-21, fremgår det, at 49 pct. af de registrerede bandemedlemmer i mindst 1 måned i 2020 har modtaget offentlige ydelser som f.eks. dagpenge, su, førtidspension eller kontanthjælp.
I forslagsstillernes optik er det ikke rimeligt, at bandemedlemmer, der direkte modarbejder samfundets interesser, samtidig er berettiget til at modtage offentlige ydelser fra det selv samme samfund, som de modarbejder.
Offentlige ydelser skal ikke supplere indtægten fra kriminalitet.
 Forslagsstillerne ønsker derfor, at enhver ydelse, som borgere under normale omstændigheder er berettiget til, skal suspenderes, hvis man er medlem af en bande og dermed registreret i politiets banderegister.
 Bandekriminelle skal vide, at de med deres medlemskab af en bande har meldt sig ud af det etablerede samfund, og at samfundet selvfølgelig ikke vil støtte de bandekriminelle økonomisk, mens de selvvalgt står uden for det.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at bandekriminelle fratages retten til offentlige ydelser.
(Beslutningsforslag nr.
B 152) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
