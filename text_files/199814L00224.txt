Betænkning afgivet af Retsudvalget den 10. december  

 1998 Betænkning over Forslag til lov om ændring af lov om  

 forbud mod privates tv-overvågning (Tv-overvågning af ansatte på arbejdspladsen  

 m.v.) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Justitsministerens talepapir fra  

 et af samrådene og nogle af udvalgets spørgsmål og  

 justitsministerens svar herpå er optrykt som bilag til  

 betænkningen.
 Endvidere har udvalget modtaget en skriftlig og mundtlig  

 henvendelse fra HK-Handel i Randers.
 Udvalget har drøftet spørgsmålet om offentligt  

 ansattes beskyttelse mod hemmelig tv-overvågning.
 Der er enighed i udvalget om, at offentligt ansatte  

 principielt bør have samme retsbeskyttelse, som ansatte i den private  

 sektor får ved dette lovforslag.
Som det fremgår af justitsministerens svar på  

 udvalgets spørgsmål nr. 6 - som er optrykt som bilag til  

 betænkningen - vil et ændringsforslag, hvorefter loven også  

 kommer til at gælde for arbejdspladser i den offentlige sektor,  

 imidlertid kræve stillingtagen til en række komplicerede  

 spørgsmål.
Det er navnlig vanskeligt at overskue, hvilke  

 undtagelser der bør gøres fra lovens regler med hensyn til  

 offentlige myndigheders tv-overvågning i særlige tilfælde.  

 Der kan f.eks. peges på politiets tv-overvågning som led i en  

 strafferetlig efterforskning og tv-overvågning i kriminalforsorgens  

 institutioner som led i den almindelige sikring mod undvigelse m.v.
Justitsministeren har imidlertid tilkendegivet, at han i  

 forlængelse af en vedtagelse af dette lovforslag er indstillet på  

 at udarbejde et lovudkast vedrørende tv-overvågning af  

 offentligt ansatte og sende det til høring hos relevante myndigheder  

 og organisationer.
Der vil herefter kunne fremsættes lovforslag herom i  

 næste folketingsår.
Justitsministeren har tilkendegivet, at et sådant  

 lovudkast - i lighed med dette lovforslag - vil indeholde krav om skiltning  

 (eller orientering af medarbejderne på anden måde) ved  

 tv-overvågning af offentlige arbejdspladser på steder eller i  

 lokaler, hvortil der ikke er almindelig adgang.
Det vil sige, at der  

 indføres et krav om skiltning, hvor det offentlige efter straffelovens  

 regler i dag lovligt kan foretage tv-overvågning af arbejdspladser uden  

 de ansattes samtykke eller accept.
Skiltningskravet vil derfor f.eks.  

 gælde for personalekantiner eller frokoststuer, fælleskontorer og  

 andre fællesarealer for personalet.
Lovudkastet vil endvidere indeholde  

 de nødvendige undtagelser med hensyn til tv-overvågning, der  

 forestås af de retshåndhævende myndigheder (dvs. politiet  

 og kriminalforsorgen) eller med henblik på beskyttelse af  

 militære anlæg.
Efter lovudkastet vil der således ikke blive tale  

 om, at hele den gældende lov fra 1982 udvides til også at omfatte  

 offentlige myndigheders tv-overvågning.
Lovudkastet vil ikke indholde  

 et forbud mod offentlige myndigheders tv-overvågning af gade, vej,  

 plads eller lignende område (jf. den gældende lovs § 1) eller et  

 krav om skiltning ved offentlige myndigheders tv-overvågning af steder  

 eller lokaler, hvortil der er almindelig adgang for borgerne (jf. den  

 gældende lovs § 3).
 Endelig noterer udvalget sig med tilfredshed, at  

 ministeren over for udvalget har tilkendegivet, at tv-overvågning af  

 toiletter, baderum og lignende vil være i strid med straffelovens § 264  

 a om uberettiget fotografering af personer på et ikke frit  

 tilgængeligt sted eller § 232 om  

 blufærdighedskrænkelse.
 Herefter indstiller udvalget lovforslaget til vedtagelse  

 uændret.
Lissa Mathiasen (S) fmd.  

  Per Kaalund (S)    Dorte Bennedsen (S)  

  Frederik Nørgaard (S)    Jan Petersen (S)  

  Anne Baastrup (SF) nfmd.  

 Sonja Albrink (CD)    Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)    Karen Rønde (V)  

 Tom Behnke (FP)    Bendt Bendtsen (KF)  

  Pernille Sams (KF)    Peter Skaarup (DF)  

  Jann Sjursen (KRF) Nogle af udvalgets spørgsmål og  

 justitsministerens svar herpå samt justitsministerens talepapir fra et  

 af samrådene.
 Spørgsmål nr. 6:
 Ministeren bedes yde lovteknisk bistand til et  

 ændringsforslag, som sikrer, at forbudet mod tv- overvågning  

 også kommer til at gælde for offentlige arbejdspladser.
 Svar:
 Den gældende lov om forbud mod privates  

 tv-overvågning fra 1982 omfatter - som det fremgår af lovens  

 titel - alene privates tv-overvågning.
 1982-loven indeholder navnlig et generelt forbud mod  

 privates tv-overvågning af gade, vej, plads eller lignende  

 område, som benyttes til almindelig færdsel (jf. lovens § 1) og  

 et krav om skiltning ved privates tv-overvågning af steder eller  

 lokaler, hvortil der er almindelig adgang (jf. lovens § 3).
 Det er det sidstnævnte skiltningskrav, der ved  

 lovforslaget foreslås udvidet til også at omfatte arbejdspladser.  

 Lovforslaget indebærer således, at der også bliver krav om  

 skiltning ved tv-overvågning af arbejdspladser i lokaler, hvortil der  

 ikke er almindelig adgang, f.eks. baglokaler til butikker.
 I forbindelse med et ændringsforslag som beskrevet i  

 spørgsmålet må det derfor overvejes, om det alene er  

 kravet om skiltning ved tv-overvågning af arbejdspladser, der skal  

 udvides til også at omfatte offentlige myndigheders  

 tv-overvågning, eller om der skal ske en generel ændring af  

 1982-lovens anvendelsesområde.
 Et ændringsforslag må under alle  

 omstændigheder indeholde en ændret affattelse af lovens titel,  

 f.eks. således at ordet »privates« udgår.
Det vil endvidere være nødvendigt at tage  

 stilling til, i hvilket omfang offentlige myndigheder må foretage  

 tv-overvågning af gade, vej, plads m.v. eller skjult  

 tv-overvågning af steder eller lokaler, hvortil der er almindelig  

 adgang.
Der kan herved henvises til svaret af 12. november 1998 på  

 spørgsmål nr. 3, hvorefter der i visse tilfælde ud fra  

 almene hensyn bør være adgang for offentlige myndigheder til at  

 foretage tv-overvågning, herunder skjult tv-overvågning, som  

 private ikke må foretage.
I svaret er som eksempler nævnt  

 politiets tv-overvågning som led i en strafferetlig efterforskning og  

 tv-overvågning af kriminalforsorgens institutioner som led i den  

 almindelige sikring mod undvigelse m.v.
 Den nærmere udformning af et ændringsforslag  

 må afhænge af,  om det alene er anvendelsesområdet for  

 kravet om skiltning ved tv-overvågning af arbejdspladser, der skal  

 udvides til også at omfatte offentlige myndigheders  

 tv-overvågning, eller om anvendelsesområdet for 1982-loven skal  

 udvides til generelt også at omfatte offentlige myndigheders  

 tv-overvågning.
Til illustration af, hvordan et ændringsforslag af  

 den sidstnævnte karakter kunne udformes - og hvilke ganske komplicerede  

 spørgsmål der i den forbindelse skal tages stilling til - kan  

 der henvises til det lovforslag, der lå til grund for den  

 gældende lov om forbud mod privates tv-overvågning.
Dette  

 lovforslag omfattede oprindelig også offentlige myndigheders  

 tv-overvågning, jf.
Folketingstidende 1981-82 (2. samling),  

 tillæg A, sp. 3825-3860.
 Lovforslaget indeholdt en række undtagelser  

 vedrørende offentlige myndigheders tv-overvågning af gade, vej,  

 plads m.v., og for så vidt angår skiltningskravet ved  

 tv-overvågning af steder og lokaler, hvortil der er almindelig adgang.  

 Der henvises til 1982-lovforslagets § 2, nr. 1, og § 4, stk. 2.
 Under Folketingets behandling af lovforslaget i 1982  

 stillede justitsministeren et ændringsforslag, der indebar, at loven  

 blev begrænset til alene at omfatte privates tv-overvågning.  

 Ændringsforslaget var navnlig motiveret i et ønske om, at de  

 nævnte undtagelsesbestemmelser ikke skulle kunne opfattes som en  

 udvidelse af bl.a. politiets adgang til at foretage tv-overvågning.
Lovforslaget, Folketingets Retsudvalgs betænkning  

 over lovforslaget af 14. maj 1982 samt Folketingets forhandlinger  

 vedrørende lovforslagets 1., 2. og 3. behandling vedlægges til  

 orientering.
Endvidere vedlægges den gældende lov. [Ikke optrykt  

 her.] Som nævnt i svaret af 12. november 1998 på  

 spørgsmål nr. 3 er offentlige myndigheder omfattet af mere  

 generelle regler, der ikke gælder for private, herunder princippet om  

 god forvaltningsskik, pligten til kun at varetage saglige hensyn samt  

 proportionalitetsprincippet.
Der er således ikke tale om, at offentlige  

 myndigheder frit kan iværksætte tv-overvågning.
Hertil  

 kommer, at offentlige myndigheder typisk har en politisk ledelse, som  

 må stå til ansvar for en eventuel tv-overvågning.
 På den baggrund kan jeg fortsat ikke støtte  

 et ændringsforslag om, at loven - hverken helt eller delvis og selv med  

 en række undtagelser - også skal omfatte offentlige myndigheders  

 tv-overvågning.
 Spørgsmål nr. 9:
Hvilke begrænsninger m.v. ligger der med  

 lovforslaget m.h.t. anvendelse af overvågning gennem  

 båndaflytning? Svar:
Lovforslaget indebærer ikke nogen ændring -  

 hverken udvidelser eller indskrænkninger - med hensyn til adgangen til  

 at foretage overvågning i form af aflytning.
Dette  

 spørgsmål reguleres i straffeloven og ikke i lov om forbud mod  

 privates tv-overvågning.
 I de almindelige bemærkninger til lovforslaget  

 anføres følgende om gældende ret med hensyn til  

 overvågning i form af aflytning:
»2.4. Straffelovens § 263, stk. 1, nr. 3 (aflytning) Efter bestemmelsen er det strafbart ved hjælp af et  

 apparat uberettiget at foretage hemmelig aflytning eller at optage udtalelser  

 fremsat i enrum, telefonsamtaler eller anden samtale mellem andre eller  

 forhandlinger i lukket møde, som man ikke selv deltager i, eller  

 hvortil man uberettiget har skaffet sig adgang.
En hemmelig optagelse af en samtale vil ikke være  

 strafbar, hvis en af de personer, der deltager i samtalen, har givet samtykke  

 til optagelsen.
Dette gælder, uanset om de øvrige deltagere i  

 samtalen er vidende herom.
Bestemmelsen omfatter også eventuel optagelse af lyd  

 i forbindelse med tv-overvågning.
Medmindre arbejdsgiveren selv  

 deltager i den samtale, der aflyttes, eller en af deltagerne i samtalen har  

 givet sit samtykke til aflytning, kan der således ikke lovligt ske  

 optagelse af lyd i tilknytning til tv-overvågning.
På den baggrund vil den praktiske hovedregel  

 være, at arbejdsgiveren ikke lovligt kan foretage lydoptagelse på  

 arbejdspladsen, hverken isoleret eller i tilknytning til  

 tv-overvågning.« Et straffritagende samtykke til aflytning kan - i overensstemmelse med  

 almindelige strafferetlige principper - foreligge som en udtrykkelig eller  

 stiltiende tilkendegivelse eller godkendelse, om at en - ellers strafbar -  

 handling godt må foretages.
 Spørgsmål B:
 Ministeren bedes uddybe forholdet mellem adgangen til  

 tv-overvågning i henhold til lovforslaget og forbudet mod at foretage  

 aflytning og lave lydoptagelser i henhold til straffeloven, jf. besvarelsen  

 af spørgsmål 9 på bilag 13.
 Svar:
 Udvalget har også bedt mig om at uddybe forholdet  

 mellem de foreslåede regler om tv-overvågning af arbejdspladser i  

 lovforslaget og forbudet i straffeloven mod aflytning og lydoptagelser.
 Til det spørgsmål vil jeg først sige,  

 at lovforslaget vedrørende tv-overvågning af ansatte på  

 arbejdspladser jo ikke indfører en adgang til at foretage  

 tv-overvågning.
 Det, vi opnår med lovændringen, er en  

 regulering af den tv-overvågning, som arbejdsgiveren allerede i dag  

 lovligt kan foretage på arbejdspladsen, således at medarbejderne  

 altid bliver informeret om denne overvågning.
 Dernæst vil jeg godt slå fast, at lovforslaget  

 ikke har nogen betydning overhovedet for spørgsmålet om  

 aflytning m.v.
Reglerne om aflytning findes i straffeloven og ikke i lov  

 om forbud mod privates tv-overvågning.
De regler ændres ikke ved  

 lovforslaget.
 Kort fortalt er det sådan, at det efter  

 straffelovens § 263, stk. 1, nr. 3, er strafbart, hvis man hemmeligt aflytter  

 eller optager en samtale mellem andre.
 Hvis en eller flere af dem, der deltager i samtalen, har  

 givet samtykke til aflytningen eller optagelsen af samtalen, er det ikke  

 strafbart.
 Og det gælder også, hvis optagelsen sker i  

 sammenhæng med tv-overvågning.
 Det er således allerede i dag ulovligt - ja  

 strafbart - at foretage skjult aflytning.
 Et samtykke kan være udtrykkeligt, men det kan her -  

 som på andre områder, hvor et samtykke gør en ellers  

 strafbar handling lovlig - også bestå i en stiltiende  

 godkendelse.
Det betyder ikke, at en arbejdsgiver kan gå fri for  

 straf, blot fordi han hævder, at medarbejderne er orienteret om og har  

 accepteret aflytningen.
Arbejdsgiveren må i givet fald på en  

 eller anden måde godtgøre eller sandsynliggøre, at det er  

 tilfældet.
