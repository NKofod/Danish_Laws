 En ansøger M, der havde modtaget uddannelseshjælp efter bistandslovens  

 § 42 blev pålagt med virkning fra 1. september 1986 at tilbagebetale lånet på  

 ialt 114.760,93 kr. med 100 kr. pr. måned.
 Ankestyrelsen fandt, at en ordning om tilbagebetaling af lån  

 vedrørende uddannelseshjælp efter bistandslovens § 42 skulle fastsættes efter  

 de særlige regler, der gælder for tilbagebetaling af lån af denne kategori.
 Ankestyrelsen fandt endvidere, at der - uanset bestemmelsen om, at et  

 lån normalt skal være afdraget over en 10-årig periode - ved påbegyndelsen af  

 afdragsordningen kan fastsættes afdrag, der medfører en afdragsperiode på  

 over (eller under) 10 år.
 Efter oplysningerne om M's økonomiske forhold fandt Ankestyrelsen  

 ikke, at der fra 1. september 1986 havde været grundlag for at fastsætte en  

 afdragsordning.
 REDEGØRELSE FOR SAGEN:
En ansøger M modtog i perioden 1. december 1979 - 31. august 1985 hjælp  

 efter bistandslovens § 42 til færdiggørelse af et universitetsstudium.
Ved  

 uddannelsens afslutning blev låneandelen opgjort til ialt 114.760,93 kr.
Der  

 blev ikke på daværende tidspunkt fastsat en tilbagebetalingsordning.
 Socialforvaltningens inkassoafdeling fastsatte i juli 1986 en  

 tilbagebetalingsordning, hvorefter M indtil videre skulle betale 300 kr. pr.  

 måned, første gang den 1. september 1986.
 M indankede denne afgørelse, idet han henviste til, at det ved  

 fastsættelsen af tilbagebetalingsordningen skulle sikres, at skyldneren har  

 en sådan stabil betalingsevne, at han har rimelig udsigt til at kunne afvikle  

 gælden over 10 år uden at komme til at mangle det nødvendige til sig og sine.  

 M anførte videre, at han og hans samlever begge var arbejdsløse humanister på  

 dimittendsats, og at parret havde to børn.
 Efter revurdering af sagen fastsatte socialforvaltningen afdragene til 100  

 kr. pr. måned fra 1. september 1986. Sagen ville blive optaget til fornyet  

 vurdering pr. 1. marts 1987.
Om M's økonomiske forhold forelå oplyst, at han modtog  

 arbejdsløshedsdagpenge med 5.811 kr. netto pr. måned.
M's rimelige faste  

 udgifter incl. takstmæssigt underhold udgjorde 5.519 kr. pr. måned.
 M anførte yderligere overfor nævnet, at han først ønskede at tiltræde en  

 tilbagebetalingsordning, når han kunne afse et månedligt afdrag på 956 kr.  

 (svarende til en 10-årig afdragsperiode) uden at komme til at mangle det  

 nødvendige.
 AFGØRELSEN, DER KLAGES OVER:
 Amtsankenævnet fandt under hensyntagen til det oplyste om størrelsen af  

 M's rimelige faste udgifter og indtægter, at han var i stand til at betale et  

 afdrag på 100 kr. pr. måned uden at komme til at mangle, hvad der var  

 nødvendigt til eget og familiens underhold.
 KLAGEN TIL ANKESTYRELSEN:
 Sagen blev anket af M, der henviste til, at socialforvaltningen udover  

 bestemmelserne i bistandslovens § 27 også var forpligtet til at efterleve de  

 specifikke betingelser for tilbagebetaling af et lån efter § 42, som er  

 fastsat i Socialministeriets cirkulære om hjælp efter bistandslovens § 42.
 LOVGRUNDLAG:
 Bistandslovens § 42.
 Socialministeriets bekendtgørelse af 17. december 1986 om hjælp efter  

 bistandslovens § 42, pkt. 8.
 Efter 1. juli 1987 Socialministeriets bekendtgørelse nr. 432 af 19. juni  

 1987 om uddannelseshjælp efter bistandslovens § 42 og Socialministeriets  

 vejledning af 26. juni 1987 om hjælp efter bistandslovens § 42.
 ANKESTYRELSENS AFGØRELSE:
 Ankestyrelsen finder, at en ordning om tilbagebetaling af lån vedrørende  

 uddannelseshjælp efter bistandslovens § 42 skal fastsættes efter de særlige  

 regler, der gælder for tilbagebetaling af lån af denne kategori.
 Uanset at der i denne sag ikke har fundet en forhandling sted med M om  

 tilbagebetaling, finder Ankestyrelsen ikke, at socialforvaltningen dermed har  

 været afskåret fra, efter indhentelse af oplysninger om M's økonomiske  

 forhold, at fastsætte en afdragsordning.
 Ankestyrelsen har endvidere fundet, at der - uanset bestemmelsen om at et  

 lån normalt skal være afdraget over en 10-årig periode - ved påbegyndelsen af  

 afdragsordningen kan fastsættes afdrag, der medfører en afdragsperiode på  

 over (eller under) 10 år.
 Efter de foreliggende oplysninger om M's daværende økonomiske forhold  

 finder Ankestyrelsen imidlertid ikke, at der fra den 1. september 1986 var  

 grundlag for at fastsætte en afdragsordning.
 Ankestyrelsen ændrer således amtsankenævnets afgørelse.
