(Rigsrevisorloven) VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Revisionen i henhold til denne lov varetages af  

 en af kongen udnævnt rigsrevisor.
 Stk. 2.  Indstilling om udnævnelse og afskedigelse af  

 rigsrevisoren foretages af økonomiministeren efter samråd med  

 statsrevisorerne.
 Stk. 3.  Rigsrevisoren er uafhængig ved udførelsen af  

 sit hverv.
 Stk. 4.  Stillingen som rigsrevisor kan ikke forenes med  

 hvervet som medlem af folketinget.
Stk. 5.  Rigsrevisorens indstillinger vedrørende  

 budgetforslag til de årlige bevillingslove afgives efter forhandling med  

 statsrevisorerne direkte til økonomiministeren.
Rigsrevisoren varetager  

 sekretariatsforretningerne for økonomiministeren i sager vedrørende embedets  

 forhold.
 Stk. 6.  Rigsrevisorens regnskab revideres af  

 statsrevisorerne.
 § 2.  Revisionen omfatter: 1) statens regnskaber og 2)  

 regnskaber for institutioner, foreninger, fonde m.v., hvis udgifter eller  

 regnskabsmæssige underskud dækkes ved statstilskud eller ved bidrag, afgift  

 eller anden indtægt i henhold til lov.
 Stk. 2.  Folketingets regnskab revideres ved  

 foranstaltning af folketingets præsidium.
§ 3.  Ved revisionen efterprøves, om regnskabet er  

 rigtigt, og om de dispositioner, der er omfattet af regnskabsaflæggelsen, er  

 i overensstemmelse med meddelte bevillinger, love og andre forskrifter samt  

 med indgåede aftaler og sædvanlig praksis.
Endvidere foretages en vurdering  

 af, hvorvidt der er taget skyldige økonomiske hensyn ved forvaltningen af de  

 midler og driften af de virksomheder, der er omfattet af regnskabet.
 § 4.  Rigsrevisoren kan gennem vedkommende minister  

 kræve forelagt til gennemgang: 1. regnskaber fra institutioner, foreninger,  

 fonde m.v., der modtager kapitalindskud, tilskud, lån, garanti eller anden  

 støtte fra staten eller en af de i § 2, stk. 1, nr. 2, nævnte institutioner  

 m.v., eller som modtager bidrag, afgift eller anden indtægt i henhold til  

 lov. 2. regnskaber fra sådanne institutioner m.v. som nævnt i § 2, stk. 1,  

 for hvilke der ved lov er fastsat en særlig revisionsordning.
 § 5.  Rigsrevisoren skal efter anmodning have adgang  

 til at gennemgå den del af de amtskommunale og kommunale regnskaber, som  

 vedrører virksomhed, for hvilken der skal ske afregning over for staten.
 § 6.  Ved den i §§ 4 og 5 nævnte gennemgang af et  

 regnskab påses navnlig, at regnskabet er undergivet betryggende revision, at  

 vilkårene for tilskud m.v. er opfyldt, at midlerne er anvendt i  

 overensstemmelse med givne bestemmelser, og at der i øvrigt er taget skyldige  

 økonomiske hensyn ved forvaltningen af midlerne.
 § 7.  Deltager staten eller en af de institutioner,  

 der er nævnt i § 2, stk. 1, gennem kapitalindskud i en virksomhed, skal  

 vedkommende statsmyndighed eller institution rådføre sig med rigsrevisoren om  

 sådanne revisionsspørgsmål af større betydning, som den har indflydelse på.
§ 8.  Rigsrevisoren bistår statsrevisorerne ved deres  

 gennemgang af statsregnskabet.
Han foretager undersøgelser og afgiver  

 beretning vedrørende forhold, som statsrevisorerne ønsker belyst.  

 Statsrevisorerne og rigsrevisoren kan anmode om afholdelse af fælles møder.  

 Rigsrevisoren deltager efter statsrevisorernes anmodning i samråd mellem  

 folketingsudvalg og statsrevisorerne.
Stk. 2.  Rigsrevisoren bistår ministrene ved  

 tilrettelæggelsen af regnskabsførelsen og den regnskabsmæssige kontrol.
Han  

 forhandler inden for sit embedsområde direkte med vedkommende minister.
 § 9.  Rigsrevisoren og vedkommende minister kan  

 aftale, at revisionsopgaver i henhold til denne lov varetages i et nærmere  

 fastlagt samarbejde mellem rigsrevisoren og et organ for intern kontrol og  

 revision under ministeren.
 § 10.  De af § 2, stk. 1, omfattede myndigheder m.v.  

 skal holde rigsrevisoren underrettet om alle bestemmelser vedrørende  

 regnskabsforhold og andre forhold, der skønnes af betydning for revisionen.
 Stk. 2.  Rigsrevisoren skal have adgang til at udtale  

 sig, inden en sådan myndighed i sit regnskabssystem eller sin forretningsgang  

 iværksætter forandringer, der har betydning for revisionen.
§ 11.  De af § 2, stk. 1, omfattede myndigheder m.v.  

 skal afgive regnskabsoversigter med bilag til rigsrevisoren inden en måned  

 efter regnskabsperiodens udløb.
Rigsrevisoren kan forlænge denne frist.
 Stk. 2.  Statsregnskabet samt redegørelser for  

 afvigelser mellem bevillings- og regnskabstal skal afgives til rigsrevisoren  

 senest seks måneder efter finansårets udløb.
 Stk. 3.  Vedkommende statsmyndighed skal efter  

 rigsrevisorens anmodning snarest muligt indsende regnskaber,  

 revisionsbemærkninger og andre fornødne oplysninger til brug ved den i §§ 4  

 og 5 omhandlede gennemgang.
 § 12.  Rigsrevisoren kan af enhver offentlig myndighed  

 forlange sig meddelt alle sådanne oplysninger og forelagt alle sådanne  

 aktstykker, som efter hans skøn er af betydning for udførelsen af hans hverv.  

 Rigsrevisoren kan fastsætte en frist herfor.
 § 13.  Rigsrevisoren kan til enhver tid foretage  

 revision og regnskabsgennemgang på det sted, hvor regnskaberne føres, eller  

 hvor det nødvendige materiale i øvrigt findes.
 § 14.  Rigsrevisoren fastsætter bestemmelser om  

 afholdelse af kasse~ og beholdningseftersyn vedrørende de i § 2, stk. 1,  

 nævnte regnskaber.
 § 15.  Rigsrevisoren skal efter anmodning give  

 vedkommende minister oplysninger om arten og omfanget af den revision, der er  

 foretaget.
 Stk. 2.  Rigsrevisoren skal give vedkommende minister  

 fornøden underretning om de ved revisionen og regnskabsgennemgangen  

 konstaterede forhold.
 § 16.  Rigsrevisorens bemærkninger vedrørende revision  

 og gennemgang af regnskaber skal besvares inden seks uger fra modtagelsen,  

 medmindre han tillader en længere frist.
Stk. 2.  Kan rigsrevisoren efter afslutningen af en  

 brevveksling ikke godtage det indtagne standpunkt, kan han meddele sin  

 endelige stillingtagen direkte til ministeren med anmodning om dennes  

 udtalelse inden seks uger.
Senest tre uger efter modtagelsen af ministerens  

 svar eller udløbet af nævnte frist fremsender rigsrevisoren sagen til  

 statsrevisorerne.
§ 17.  Rigsrevisoren afstemmer statsregnskabet med  

 særregnskaberne og sammenholder bevillings- og regnskabstal.
Han afgiver en  

 beretning herom til statsrevisorerne inden en frist, der aftales mellem  

 statsrevisorerne og rigsrevisoren.
 Stk. 2.  Rigsrevisoren afgiver beretning til  

 statsrevisorerne ved afslutningen af sådanne revisionssager, som han under  

 hensyn til deres økonomiske eller principielle betydning finder anledning til  

 at fremdrage.
 Stk. 3.  En sag, der optages i rigsrevisorens beretning,  

 skal mindst fire uger inden afgivelsen forelægges vedkommende minister,  

 medmindre der tidligere har været brevvekslet om den.
Stk. 4.  Rigsrevisoren afgiver en årlig beretning til  

 statsrevisorerne om sin virksomhed.
Tidspunktet for afgivelsen aftales med  

 statsrevisorerne.
 § 18.  Statsrevisorerne fremsender med deres  

 eventuelle bemærkninger de beretninger, der er nævnt i § 17, til folketinget  

 og vedkommende minister.
Stk. 2.  Inden fire måneder efter statsrevisorernes  

 fremsendelse af en beretning afgiver ministeren til statsrevisorerne en  

 redegørelse for de foranstaltninger og overvejelser, som beretningen har  

 givet anledning til.
Redegørelsen tilsendes samtidig rigsrevisoren, der inden  

 en måned efter modtagelsen fremsender sine bemærkninger til statsrevisorerne.  

 Redegørelserne og rigsrevisorens bemærkninger indgår i statsrevisorernes  

 endelige betænkning til folketinget.
 § 19.  Loven træder i kraft den 1. januar 1976.
 Stk. 2.  § 2, stk. 1, gælder ikke for regnskaber, for  

 hvis revision der ved allerede gældende lov er fastsat særlige bestemmelser.
 § 20.  I lov nr. 77 af 31. marts 1926 om statens  

 regnskabsvæsen og revision med senere ændringer foretages følgende ændringer:
 1. I lovens titel udgår »og revision«.
 2. §§ 10-26 samt § 36, stk. 1, 2 og 4, ophæves.
 GIVET PÅ AMALIENBORG, DEN 26. JUNI 1975.
 Under Vor Kongelige Hånd og Segl.
 MARGRETHE R.
------------- Per Hækkerup.
 Særlig note:
 Oversat til engelsk.
