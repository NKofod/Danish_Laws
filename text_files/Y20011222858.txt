Erhvervsskoler   lønsumafgift Statstilskud, der gives i henhold til kapitel 3 i  

 lovbekendtgørelse nr. 962 af 26. oktober 2000 (lov om erhvervsskoler),  

 senest ændret ved lov nr. 286 af 25. april 2001, skal betragtes som et  

 offentligt tilskud i lønsumsafgiftslovens forstand, ved vurderingen af  

 om en erhvervsskole overvejende er finansieret af offentlige midler, jf.  

 lønsumsafgiftslovens § 2a, nr. 2 og  

 lønsumsafgiftsbekendtgørelsens § 1, stk. 2. Statstilskuddet kan  

 ikke anses som betaling for en konkret modydelse i  

 lønsumsafgiftslovens forstand.
 Tilskud til erhvervsskoler er bl.a. reguleret af kapitel 3  

 i lov om erhvervsskoler.
 Det følger af lovens § 12, at  

 undervisningsministeren inden for en årlig ramme yder tilskud til  

 skolens administration, ledelse og bygningsdrift m.v. efter stk. 2-7.
 Det følger endvidere af § 12, stk. 2, 1. pkt., at  

 driftstilskuddet udgøres af et grundtilskud, der fastsættes  

 på de årlige finanslove, og et tilskud der ydes ud fra den  

 enkelte skoles antal årselever og takst pr. årselev.
 Tilskud givet i henhold til § 12 i lov om erhvervsskoler  

 skal  betragtes som et tilskud til driften, og skal dermed klassificeres som  

 et offentligt tilskud i lønsumsafgiftslovens forstand.
 Det fremgår af lovens § 14, at skoler, der er  

 godkendt efter § 1, efter regler fastsat af undervisningsministeren, kan  

 opnå rammetilskud til de direkte undervisningsudgifter for de i § 1  

 nævnte uddannelser, medmindre der ydes tilskud til disse udgifter efter  

 de pågældende uddannelseslove.
 Ovennævnte rammetilskud er efter fast praksis at  

 betragte som et offentligt tilskud i lønsumsafgiftslovens forstand,  

 hvilket fremgår af lønsumsafgiftsvejledningens afsnit B.3.2.
 At tilskuddene skal betragtes som offentlige tilskud  

 underbygges endvidere af § 19 i lov om erhvervsskoler, hvoraf det  

 fremgår, at skolen disponerer frit inden for sit formål ved  

 anvendelsen af de samlede statslige tilskud og øvrige indtægter  

 under et.
