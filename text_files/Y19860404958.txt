 På foranledning af forespørgsel fra en advokat udtaler styrelsen, at  

 der ikke i de tre omhandlede situationer er tale om inhabilitet, idet  

 lejerrepræsentanten ikke kan siges at have en direkte interesse i sagens  

 udfald.
 I skrivelse af 28. juli 1986 har De påny rettet henvendelse til  

 Boligstyrelsen vedrørende spørgsmål om huslejenævnsmedlemmers inhabilitet.
 I den tidligere skrivelse af 11. juli 1986 har De skitseret 4 tilfælde, De  

 ønsker Boligstyrelsens opfattelse af, hvorvidt der i de nævnte tilfælde er  

 tale om inhabilitet.
 I skrivelse af 23. juli 1986 svarede Boligstyrelsen Dem, at man ikke kunne  

 tage stilling til spørgsmålene, da baggrunden for Deres henvendelse var  

 begrundet i en konkret sag, afgjort af huslejenævnet.
 De har nu oplyst, at det alene var det ene tilfælde (tilfælde c), hvor  

 huslejenævnet havde truffet afgørelse.
 De ønsker nu Boligstyrelsens stillingtagen til de øvrige 3 tilfælde.
 I denne anledning skal Boligstyrelsen meddele, at man er af den  

 opfattelse, at der i de nævnte 3 tilfælde ikke er tale om inhabilitet, da  

 lejerrepræsentanten ikke kan siges at have en direkte interesse i sagens  

 udfald.
 Afslutningsvis skal Boligstyrelsen gøre opmærksom på, at den endelige  

 afgørelse af spørgsmålene henhører under domstolene.
Pdv eb I skrivelse af 11. juli 1986 har De rettet henvendelse til Boligstyrelsen  

 vedrørende spørgsmål om inhabilitet i følgende tilfælde:
 1. Der indbringes en sag for Huslejenævnet vedrørende en udlejer, der ejer  

 flere ejendomme, heriblandt en ejendom, som lejerrepræsentanten er lejer i  

 (sagen vedrører således ikke den ejendom, lejerrepræsentanten har et lejemål  

 i).
 2. Der indbringes en sag for Huslejenævnet vedrørende en ejendom, som  

 lejerrepræsentanten selv er lejer i (erhvervslejer).
 3. Situationen er som i 2, dog med den undtagelse, at lejerrepræsentanten  

 kort forinden har haft kontroverser med udlejeren i forbindelse med f.eks.  

 for sen betaling af leje, varsling af lejeforhøjelse efter reglerne i  

 lejeloven og lignende.
 4. Situationen er som i 1, dog med den undtagelse, at lejerrepræsentanten  

 har haft kontroverser med udlejeren i forbindelse med f.eks. for sen betaling  

 af leje, varsling af lejeforhøjelse efter reglerne i lejeloven og lignende.
De har endvidere oplyst, at baggrunden for Deres henvendelse er begrundet  

 i en konkret sag, der er lig med situationen skitseret i 3. Huslejenævnet har  

 i denne sag fastslået, at lejerrepræsentanten var habil ved behandlingen af  

 sagen.
Efter Deres opfattelse er en lejerrepræsentant i alle ovenfor  

 skitserede situationer inhabil, men De ønsker Boligstyrelsens opfattelse  

 hertil.
 I denne anledning skal Boligstyrelsen meddele, at reglerne om habilitet  

 findes i boligreguleringslovens § 37, stk. 4. Det fremgår heraf, at  

 bestemmelserne i retsplejelovens § 60, stk. 1, og § 62 finder tilsvarende  

 anvendelse.
Efter disse regler må nævnsmedlemmer ikke deltage i behandlingen af sager,  

 hvori de selv direkte eller indirekte er interesserede, eller til hvis parter  

 de står i afhængighedsforhold, eller i slægtsskabs- eller svogerskabsforhold  

 i op- eller nedadstigende linie eller i sidelinie så nær som søskendebørn.
Ej  

 heller kan de deltage i behandlingen af en sag, såfremt den pågældende er en  

 af parternes ægtefælle, værge, adoptiv- eller plejeforældre, adoptiv- eller  

 plejebørn.
Ligesom nævnsmedlemmer ikke må træffe afgørelse i en sag, hvor  

 vedkommende personligt har handlet i sagen som befuldmægtiget for en af  

 parterne.
 Endvidere skal Boligstyrelsen meddele, at man ikke, da spørgsmålene er  

 begrundet i en sag, hvori huslejenævnet har truffet afgørelse, kan tage  

 stilling til de nævnte spørgsmål, idet disses endelige afgørelse henhører  

 under domstolene.
