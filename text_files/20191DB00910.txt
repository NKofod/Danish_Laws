Betænkning afgivet af Sundheds- og Ældreudvalget den 2. juni 2020 Betænkning over Forslag til folketingsbeslutning om at sikre alle danskere en familielæge [af Per Larsen (KF) og Søren Pape Poulsen (KF)]:
1. Indstillinger Et flertal i udvalget (S, RV, SF, EL og LA) indstiller beslutningsforslaget til forkastelse ved 2. behandling.
 Et mindretal i udvalget (V, DF, KF, NB og Susanne Zimmer (UFG)) indstiller beslutningsforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Radikale Venstre, Socialistisk Folkeparti og Enhedslisten Socialdemokratiet, Radikale Venstre, Socialistisk Folkeparti og Enhedslistens medlemmer af udvalget bemærker, at antallet af hoveduddannelsesforløb i almen medicin er løftet ad flere omgange gennem de seneste år, senest i forbindelse med Aftale om regionernes økonomi for 2020, hvor det blev aftalt at etablere 100 ekstra hoveduddannelsesforløb i almen medicin.
Det betyder, at den samlede dimensionering af hoveduddannelsesforløb i almen medicin i 2020 er 350. Samtidig har der i en årrække været ubesatte hoveduddannelsesforløb i specialet.
 Derudover har partierne bemærket, at også andre specialer end almen medicin oplever rekrutteringsudfordringer, og at dimensioneringen bør tage højde for uddannelseskapaciteten.
 S, RV, SF og EL finder det derfor mest hensigtsmæssigt, at dimensioneringen af de lægelige specialer sker samlet og under hensyntagen til bl.a. de høringssvar, som de faglige selskaber har haft mulighed for at afgive i forbindelse med Sundhedsstyrelsens arbejde med kommende dimensioneringsplaner.
 Det forventes, at en ny dimensioneringsplan for 2021 offentliggøres medio 2020, mens arbejdet med en femårig dimensioneringsplan for 2022-2026 forventes igangsat efter sommer 2020.
 Endelig har partierne noteret sig, at der er væsentlige økonomiske omkostninger forbundet med forslaget, og at der ikke er afsat finansiering hertil.
 S, RV, SF og EL kan på den baggrund ikke støtte forslaget, men er enige om behovet for at styrke lægedækningen og har noteret sig, at regeringen vil tage flere initiativer til at styrke lægedækningen.
Dansk Folkeparti Dansk Folkepartis medlemmer af udvalget støtter op om Det Konservative Folkepartis forslag om at sikre alle danskere en familielæge, derfor støtter DF forslaget.
Dog mener DF ikke, at det er gjort med dette forslag.
 For at sikre lysten til at blive almenpraktiserende læge skal vi også fremadrettet sikre tiltag, der gør det interessant og attraktivt at blive praktiserende læge.
Vi skal ikke blot sikre flere uddannelsesforløb og flere introduktionsstillinger.
Vi skal også gerne have, at det bliver sådan, at lægerne vælger at komme ud i områder, hvor vi i dag har svært ved at rekruttere læger, og DF tror ikke på nuværende regerings forslag om tjenestepligt.
Vi har brug for så mange almen medicinere, og for at der kommer en motivation til at flytte sig geografisk.
Lige nu er det med en læges ord som en stoleleg med mange ledige stole, hvor man så vælger en af de stole, der er nærmest.
 Vi vil i DF gerne, at der også er nogen, der vælger den stol, der står længst væk eller kan være lidt sværere at nå.
 Så derfor ser DF dette forslag som en del af løsningen og kan derfor stemme for.
3. Udvalgsarbejdet Beslutningsforslaget blev fremsat den 28. februar 2020 og var til 1. behandling den 15. maj 2020. Beslutningsforslaget blev efter 1. behandling henvist til behandling i Sundheds- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Flemming Møller Mortensen (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Nils Sjøberg (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Mette Hjermind Dencker (DF) Karina Adsbøl (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
