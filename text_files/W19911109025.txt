Udtalt i anledning af fund af 5 år gammelt mikrofilmmateriale hos en  

 abonnent hos et kreditoplysningsbureau, at man fandt det særdeles  

 kritisabelt, at abonnenten ikke havde destrueret eller returneret ældre  

 mikrofilmmateriale i henhold til den indgåede abonnementskontrakt herom.  

 Endvidere udtalt, at man fandt det overordentligt beklageligt, at det havde  

 været muligt for en privatperson at købe gammelt mikrofilmmateriale på  

 tvangsauktionen.
Sagerne gav i øvrigt anledning til generelle overvejelser om  

 tilvejebringelse af øget sikkerhed for, at mikrofilmmateriale leveret til  

 bureauets abonnenter slettes og destrueres, samt ændring i proceduren ved  

 udsendelse af mikrofilmmateriale.
TV-Avisen, Danmarks Radio, indeholdt endvidere i beretningsåret et  

 indslag, hvoraf fremgik, at der i forbindelse med flytning af en afdeling af  

 et bankierfirma blev fundet en kasse efterladt i kælderen med mikrofilm med  

 op til 5 år gamle kreditoplysninger udsendt af et kreditoplysningsbureau.  

 TV-Søndagsavisen, Danmarks Radio, indeholdt endvidere et indslag, hvoraf  

 fremgik, at en privatperson på en auktion havde erhvervet gammelt  

 mikrofilmmateriale hidrørende fra det samme kreditoplysningsbureau.
Det var  

 over for Registertilsynet oplyst, at den pågældende person havde købt  

 mikrofilmmaterialet på en tvangsauktion vedrørende en tidligere abonnent hos  

 bureauet.
 Registertilsynet anmodede herefter kreditoplysningsbureauet om en  

 redegørelse for de nærmere omstændigheder i de pågældende sager.  

 Registertilsynet anmodede endvidere den pågældende person, der havde  

 erhvervet materialet på tvangsauktionen, om en redegørelse for  

 omstændighederne omkring hans erhvervelse af det pågældende materiale og  

 meddelte, at tilsynet på det foreliggende grundlag fandt, at han ikke lovligt  

 kunne besidde det pågældende mikrofilmmateriale, hvorfor man anmodede ham om  

 snarest at indsende materialet til Registertilsynet.
 Kreditoplysningsbureauet fremkom herefter med en redegørelse i sagen og  

 ovennævnte privatperson meddelte telefonisk Registertilsynet, at han ikke  

 agtede at indsende materialet til Registertilsynet, idet han var af den  

 opfattelse, at materialet var erhvervet på lovlig vis.
 Registertilsynet udtalte herefter bl.a. følgende:
»Det omhandlede mikrofilmmateriale indeholder kreditoplysninger i  

 summarisk form udsendt af ..... som led i bureauets  

 kreditoplysningsvirksomhed.
Sådanne summariske oplysninger må i henhold til  

 lov om private registre § 12, stk. 2, kun udsendes til personer eller  

 virksomheder, der abonnerer på meddelelser fra bureauet.
Det omhandlede  

 mikrofilmmateriale er således videregivet fra ..... til ..... på baggrund af  

 en abonnementskontrakt, der bl.a. indeholder en række vilkår vedrørende  

 indberetning, sletning og destruktion af udleveret materiale med henblik på  

 opfyldelse af registerlovgivningen.
Ved at erhverve det pågældende mikrofilmmateriale som sket, finder  

 Registertilsynet, at det må antages, at De har oprettet Deres eget  

 selvstændige register.
Registertilsynet finder, at Deres besiddelse af  

 materialet ikke kan anses for omfattet af lov om private registre kapitel 3  

 om kreditoplysningsbureauer, og derfor må vurderes efter lovens almindelige  

 regler i kapitel 2.
Af lov om private registre § 3, stk. 1, fremgår, at erhvervsvirksomheder,  

 erhvervsdrivende, institutioner, foreninger og lignende kun må foretage  

 registrering som nævnt i § 1 i det omfang registreringen er et naturligt led  

 i den normale drift af virksomheder m.v. af den pågældende art.
Private kan  

 således ikke lovligt foretage registrering af personoplysninger, og  

 spørgsmålet om, hvorvidt erhvervsvirksomheder m.v. lovligt kan foretage  

 registrering, som nævnt i lovens § 1, må afgøres efter en konkret vurdering i  

 hvert enkelt tilfælde.
 Under hensyn til, at det ikke kan antages at være et naturligt led i  

 driften af Deres virksomhed, der efter det oplyste fremstiller genstande af  

 smedejern og glasvarer, at oprette et selvstændigt register, der indeholder  

 kreditoplysninger om et meget stort antal personer og virksomheder, finder  

 Registertilsynet, at det omhandlede register må antages at være oprettet i  

 strid med bestemmelsen i lov om private registre § 3, stk. 1.
Registertilsynet skal således i medfør af lov om private registre § 23,  

 stk. 1, meddele Dem pålæg om at slette det omhandlede  

 mikrofilmmateriale.« Registertilsynet modtog herefter en meddelelse fra  

 kreditoplysningsbureauet om, at personen havde afleveret materialet til  

 bureauet.
 Efter abonnementskontrakten mellem kreditoplysningsbureauet og de  

 pågældende abonnenter, pkt. 4, er abonnenten forpligtet til at opbevare alt  

 materiale modtaget fra bureauet på betryggende måde, således at ikke andre  

 end abonnenten selv eller de af abonnenten i forbindelse med  

 kreditvurderinger betroede medarbejdere har adgang til materialet.
Efter abonnementskontrakten pkt. 14, er abonnenter, der modtager  

 mikrofilm, forpligtet til - ved modtagelse af nye mikrofilm effektivt at  

 destruere gamle mikrofilm eller returnere disse til bureauet.
Efter  

 kontraktens vilkår 15 skal alt materiale, der er leveret i forbindelse med  

 abonnementet - herunder mikrofilm, specialrykkere, teleservicekuponer og  

 rapportkvitteringer destrueres eller returneres til bureauet ved  

 abonnementets ophør.Registertilsynet fandt det særdeles kritisabelt, at  

 bankierfirmaet ikke havde destrueret eller returneret ældre  

 mikrofilmmateriale leveret fra kreditoplysningsbureauet i henhold til den  

 indgåede abonnementskontrakt herom.
 Registertilsynet tog til efterretning, at bureauet havde meddelt  

 bankierfirmaet, at selskabet klart havde misligholdt den indgåede kontrakt,  

 samt at en gentagelse ville medføre øjeblikkelig annullering af selskabets  

 kontrakt med bureauet.
Registertilsynet tog endvidere til efterretning, at bankierfirmaet over  

 for bureauet havde beklaget det skete samt indestået for, at samtlige  

 mikrofilm, som selskabet havde modtaget fra bureauet, var destrueret på  

 forsvarlig måde.
Registertilsynet tog yderligere til efterretning, at den i  

 TV-Avisen omhandlede kasse med mikrofilm, var blevet afleveret til bureauet  

 og efterfølgende var blevet destrueret.
For så vidt angår spørgsmålet om privatpersonens erhvervelse af gammelt  

 mikrofilmmateriale på en auktion vedrørende en tidligere abonnent hos  

 kreditoplysningsbureauet, udtalte Registertilsynet, at man fandt det  

 overordentligt beklageligt, at det havde været muligt at bortsælge materialet  

 på auktion.
Tilsynet tog til efterretning, at materialet var blevet  

 tilbageleveret til bureauet.
Registertilsynet bemærkede i den forbindelse, at  

 tilsynet fandt, at det meddelte pålæg til privatpersonen om at slette  

 mikrofilmmaterialet måtte anses for efterkommet som følge af  

 tilbageleveringen til bureauet.
 Da sagerne i øvrigt gav anledning til mere generelle overvejelser om  

 tilvejebringelse af øget sikkerhed for, at mikrofilmmateriale leveret til  

 kreditoplysningsbureauets abonnenter slettes og destrueres, blev der på  

 Registertilsynets foranledning afholdt et møde mellem tilsynet og  

 kreditoplysningsbureauet, hvor bl.a. en af bureauet udarbejdet handlingsplan  

 over, hvilke tiltag bureauet agtede at iværksætte i anledning af de opståede  

 sager, blev drøftet.
På mødet opnåedes enighed om, at øget sikkerhed bedst kunne etableres ved  

 at stille generelt krav om tilbagesendelse af gammelt mikrofilmmateriale i  

 forbindelse med modtagelsen af nyt mikrofilmmateriale, og at  

 kreditoplysningsbureauet med omgående virkning burde omlægge bureauets  

 administrative procedurer i overensstemmelse hermed.
Der opnåedes herunder  

 enighed om, at bureauet snarest skulle tilskrive sine aktuelle abonnenter af  

 mikrofilm med meddelelse om, at abonnenterne fremover ved modtagelse af nyt  

 mikrofilmmateriale, ophør af abonnementet samt ved overgang til online-adgang  

 til bureauets registre skal tilbagesende det gamle materiale til bureauet.  

 Det blev endvidere aftalt, at meddelelsen vedhæftes en erklæring, der skal  

 udfyldes af abonnenten, om, at alle tidligere modtagne mikrofilm er  

 destrueret eller returneret til bureauet.
Der opnåedes desuden enighed om, at  

 bureauet skulle søge indhentet erklæringer fra tidligere abonnenter af  

 mikrofilm til sikring af, at mikrofilm leveret i anledning af det nu ophørte  

 abonnement på mikrofilm var destrueret eller returneret til bureauet.
 Registertilsynet har efterfølgende modtaget underretning fra  

 kreditoplysningsbureauet om resultatet af bureauets indhentelse af ovennævnte  

 erklæringer fra eksisterende og tidligere abonnenter, ligesom bureauet har  

 meddelt Registertilsynet, at bureauets udsendelse af mikrofilm ophørte den 1.  

 september 1991. Der kan i øvrigt henvises til afsnit 5.4.3.
 (* 1) Registertilsynets Årsberetning side 123.
