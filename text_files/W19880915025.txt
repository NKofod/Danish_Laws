 Et partis ansøgning om partisøtte blev indgivet mere end 10 mdr.
efter ansøgningsfristens udløb.
Partistøttenævnet fandt, at der ikke  

 kunne ydes støtte.
 I skrivelse af 16. marts 1988 har Nørre-Rangstrup Byråd anmodet  

 Partistøttenævnet om en udtalelse om, hvorvidt der til en lokal partiforening  

 kan udbetales støtte efter § 4 i lov om økonomisk støtte til politiske  

 partier m.v., når den i lovens § 15, stk. 3, angivne ansøgningsfrist ikke er  

 overholdt.
 Byrådets skrivelse af bilagt kopi af en skrivelse af 15. februar 1988 fra  

 Fremskridtspartiet, Nørre-Rangstrup, hvori partiet anmoder om partistøtte for  

 1988.
Det fremgår af byrådets skrivelse, at den lokale partiforening for  

 Fremskridtspartiet ikke pr. 1. april 1987 fremsendte ansøgning om  

 partistøtte, uanset at kommunen ved skrivelse af 17. marts 1987 henledte  

 opmærksomheden på muligheden herfor ved fremsendelse af ansøgningsskema.
Ved  

 kommunalvalget i Nørre-Rangstrup Kommune fik Fremskridtspartiet 131 stemmer.
 I denne anledning skal Partistøttenævnet udtale følgende:
 Efter partistøttelovens § 9, stk. 1, jf. § 11, stk. 2, skal ansøgning om  

 tilskud indgives inden 2 måneder efter, at der har været afholdt valg til  

 kommunalbestyrelsen.
 Ansøgning om tilskud for 1987-89 skulle dog indgives inden 1. april 1987,  

 hvorefter tilskud for 1987 skulle udbetales inden 1. juni 1987, jf. lovens §  

 15, stk. 3.
 Der vil i særlige tilfælde kunne bortses fra overskridelse af  

 ansøgningsfristen i partistøttelovens § 9, stk. 1, jf. § 11, stk. 2, og § 15,  

 stk. 3. Dette gælder, hvis fristoverskridelsen er ubetydelig, eller særlige  

 undskyldelige momenter gør sig gældende.
 Fremskridtspartiets ansøgning om partistøtte blev indgivet mere end 10  

 måneder efter ansøgningsfristens udløb, og Partistøttenævnet finder ikke, at  

 der i sagen er særlige undskyldelige momenter, som kan give grundlag for at  

 bortse fra ansøgningsfristen.
Ifølge partistøttelovens § 9, stk. 1, jf. § 11, stk. 2, ydes tilskud med  

 virkning for kommunalbestyrelsens valgperiode.
Ansøgninger, der er indgivet  

 pr. 1. april 1987, gælder for perioden 1987-89, jf. § 15, stk. 3. Efter  

 partistøttenævnets opfattelse vil der derfor ikke kunne ydes partiet støtte  

 for 1988 og 1989.
