Bestemmelser for kørsel på strækninger med togkontrolanlæg I medfør af § 1 stk. 3 i lov nr. 336 af 1. maj 1996 om jernbanesikkerhed m.v., som ændret ved lov nr. 1120 af 29. december 1999, fastsætter Jernbanetilsynet efter bemyndigelse fra trafikministeren, jf. bekendtgørelse nr. 795 af 3. november 1998 om henlæggelse af opgaver til Jernbanetilsynet, følgende bestemmelser:
 Definitioner m.v.
 § 1. Ved togkontrolanlæg forstås i denne BJ følgende anlæg:
 1) Automatisk togkontrolanlæg ATC (ZUB123) til brug på fjernbaner.
2) Hastigheds- og togkontrolanlæg (HKT-anlæg) til brug på S-baner. 1) 3) Automatisk togkontrolanlæg - svensk ATC til brug på Øresundsforbindelsen (rigsgrænsen - Peberholm).
 Stk. 2. Ved trækkraftenheder forstås i denne BJ lokomotiver, togsæt, motorvogne, traktorer og arbejdskøretøjer samt styrevogne, hvorfra trækkraften betjenes.
Stk. 3. Ved faste anlæg forstås i denne BJ togkontrolanlæggets infrastrukturdele (installationer) i form af baliser og linieledere.
Faste anlæg benævnes også baliser og linieledere.
 Stk. 4. Ved mobilanlæg forstås i denne BJ togkontrolanlæggets installation, der er monteret i træk-kraftenheder, og som omsætter information fra togkontrolanlæggets faste anlæg til bremsekurver og videregiver disse til lokomotivføreren i det til anlægget hørende førerrums signal.
 Stk. 5. Ved førerrumssignal forstås i denne BJ den del af mobilanlægget, som i form af hastighedsvisning og evt. afstandsvisning, videregiver togkontrolanlæggets informationer til lokomotivføreren.
 Stk. 6. Ved tilslutning forstås i denne BJ togkørsel i begrænset omfang uden mobilanlæg på en station eller strækning udrustet med togkontrolanlæg som led i togkørsel på en strækning uden tog-kontrolanlæg.
Krav til sammenhæng mellem fast og mobilt anlæg § 2. Trækkraftenheder skal for at kunne begynde togkørsel på strækninger med faste togkontrolanlæg have indbygget og anvende mobilanlæg, der svarer til strækningens faste anlæg, jf. dog stk. 2 og § 4.
 Stk. 2. Kravet i stk. 1. gælder ikke for kørsel med trækkraftenheder, der har tilladelse til at køre på en tilslutning, jf. § 5.
 § 3. Arbejdskøretøjer, som kan fremføres ved egen kraft med højere hastighed end 70 km/h, skal være udrustet med mobilt anlæg, der er kompatibelt med de faste anlæg.
 § 4. Sporvedligeholdelsesmaskiner eller prøvetog fra udlandet, der skal være i Danmark i mindre end 6 måneder, kan undlades udrustet med togkontrolanlæg.
 Stk. 2. Køretøjer, der er omfattet af stk. 1, må ved placeringskørsel eller lignende ikke fremføres med højere hastighed end 70 km/h.
Betingelser for kørsel på tilslutninger § 5. Kørsel på tilslutninger kræver godkendelse af Jernbanetilsynet efter ansøgning fra pågældende jernbanevirksomhed.
 Stk. 2. Hastighed ved kørsel på tilslutninger er maksimalt 70 km/h.
 Stk. 3. Jernbanevirksomheder, der har tilladelse til at køre på strækninger godkendt efter stk. 1, må på disse strækninger og stationer ikke benytte lokomotivførere, som indenfor de seneste 3 måneder har fremført tog med tilsvarende førerrumsindretning og førerrumssignal på en strækning med togkontrolanlæg.
Hastighed i forbindelse med uvirksomt (udkoblet) togkontrolanlæg § 6. Ved kørsel med uvirksomt togkontrolanlæg må hastigheden ikke overstige 70 km/h.
Øvrige forhold § 7. Jernbanetilsynet kan, når særlige forhold begrunder dette, fastsætte andre bestemmelser end de i §§ 2-5 angivne.
Ikrafttrædelse § 8. Denne BJ træder i kraft den 02. juli 2000.
Jernbanetilsynet, den 31. marts 2000 Flemming Lund / Claus Jørgensen 1) F-HKT er ikke omfattet af denne BJ´s bestemmelser.
