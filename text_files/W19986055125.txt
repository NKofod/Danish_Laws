Ikke betalte renteudgifter Reference:
 LL § 5, stk. 4 og § 5, stk. 7 og § 5, stk. 1.
 A A/S klagede for skatteåret 1994/95 over, at told- og  

 skatteregionen ikke havde godkendt fradrag for renteudgifter  

 vedrørende kassekredit, 1.428.142 kr., med henvisning til, at disse  

 vedrørte skatteåret 1993/94.
 Det fremgik af sagens oplysninger, at selskabet indtil den 7. august 1992  

 havde en løbende kassekredit hos B Bank.
Der var i sagen fremlagt kontoudtog vedrørende den omhandlede  

 kassekredit for perioden fra den 30. april 1990 til den 7. august 1992, hvor  

 kontoen blev ophævet.
Ifølge disse kontoudtog udgjorde saldoen  

 på kontoen pr. 30. april 1990, pr. 30. april 1991 og pr. 30. april 1992  

 henholdsvis -5.894.283,74 kr. og -8.057.729 og -17.632.567,54 kr.
Det fremgik  

 bl.a. videre heraf, at der oprindeligt var aftalt et maksimum på 3  

 mio.kr.
Af kontoudtog pr. 1/6 1990 fremgik et bevilget overtræk  

 på 2,9 mio.kr. og at saldoen på dette tidspunkt udgjorde  

 -6.042.587,21 kr.
Af kontoudtog udskrevet 4/10 1991 fremgik, at det bevilgede  

 overtræk blev forhøjet til 7 mio. kr., og at saldoen på  

 dette tidspunkt udgjorde -10.119.357,80 kr.
På det efterfølgende  

 kontoudtog udskrevet den 5/11 1991 fremgik intet bevilget overtræk, men  

 alene, at kredittens maksimum stadig udgjorde 3 mio.kr.
Dette maksimum blev  

 på det efterfølgende kontoudtog, udskrevet pr. 5/12 1991,  

 forhøjet til 19.955.000 kr.
 Af skrivelse fra banken tilsendt selskabets revisor dateret 11. marts 1997  

 fremgik følgende:
 ".....
 En gennemgang af det omhandlede engagement har fastslået, at  

 bevillingen til selskabet, udstedt i oktober 1991, drejede sig om at  

 fastsætte engagementet frem til 31.12.1991.
 Engagementets limit blev således fastsat på grundlag af de  

 aktuelle/bestående træk samt et beløb til et yderligere  

 skønnet likviditetsbehov på max. tkr. 350.000,- indtil  

 31.12.1991.
 Anførte udløbstid var fastsat i forventning om, at  

 selskabets ejendom/grunde ville være afhændet forinden til  

 nedbringelse af bankens tilgodehavende.
Af beslutningsgrundlaget for omtalte bevilling fremgår bl.a., at en  

 intern udarbejdet rapport om selskabets økonomiske situation fastslog,  

 at udvidelsen af maksimum på kassekreditten ikke var begrundet i  

 selskabets betalingsevne eller soliditet.
Der var således ikke tale om,  

 at banken betragtede sig som fyldestgjort for bl.a. tidligere tilskrevne  

 renter.
 Det fremgår tillige af den omtalte rapport ovenfor, at der ikke var  

 indtægter i virksomheden til betaling af renter til banken på  

 dette tidspunkt.
Samme bevilling omfattede derfor tillige fortsat henstand med hensyn til  

 betaling af renter frem til 15.03.1992 ...." Videre fremgik følgende af skrivelse af 9. oktober 1997 fra banken  

 til selskabets revisor:
 "...
 På given foranledning bekræftes herved, at renteberegningen af  

 bankens engagement med selskabet blev stillet i bero pr. 20.09.1991 og at  

 kravet først blev gjort gældende overfor selskabet ved  

 opgørelse i november 1992.
...." Af årsberetningen i årsregnskabet for 1992/93 for A A/S  

 fremgik, at selskabet tidligere hed C A/S.
I forbindelse med salg af  

 selskabets hidtidige aktiviteter blev aktiekapitalen pr. 31. december 1992  

 solgt til D ApS.
Selskabet skiftede herefter navn til det nuværende A  

 A/S, idet dette overtog produktions-og salgsaktiviteter indenfor  

 specialmaskiner til planteskoler o.lign.
Videre fremgik, at selskabets  

 regnskabsår var omlagt, og at årsregnskabet for 1992/93  

 vedrørte perioden 1. maj 1992 til 30. september 1993.
 Det fremgik af selskabets årsregnskab for 1991/92 (skatteåret  

 1993/94), at dets skattepligtige indkomst var opgjort til -3.290.423 kr.  

 Videre fremgik det, at selskabet havde tabt sin aktiekapital og derfor var  

 omfattet af aktieselskabslovens § 69 a.
Af selskabets årsregnskab for 1992/93 (skatteåret 1994/95)  

 fremgik, at dets skattepligtige indkomst udgjorde -2.383.324 kr.
Selskabets  

 aktiver var opgjort til 16.046.128 kr. heraf anlægsaktiver 6.319.962  

 kr. og omsætningsaktiver 9.726.166 kr.
Selskabets egenkapital var  

 negativ.
 Selskabet havde ved indkomstopgørelsen for skatteåret 1994/95  

 (dækkende regnskabsperioden 1. maj 1992 - 30. september 1993)  

 fratrukket renteudgifter vedrørende den omhandlede kassekredit for  

 perioden 20. september 1991 til 30. april 1992 med 1.428.142 kr.), idet disse  

 efter selskabets opfattelse i medfør af ligningslovens § 5, stk. 7,  

 først kunne anses for fradragsberettigede i skatteåret 1994/95,  

 da renteudgifter for tidligere år ikke var betalt.
 Den stedlige told- og skatteregion havde ikke godkendt fradrag for  

 nævnte renteudgifter for perioden 20. september 1991 til 30. april 1992  

 i skatteåret 1994/95 under henvisning til, at disse i medfør af  

 ligningslovens § 5, stk. 4, jf. stk. 5, vedrørte skatteåret  

 1993/94.
 Skatteregionen havde som begrundelse herfor anført, at  

 ligningslovens  § 5, stk. 4, sammenholdt med stk. 5, bestemte, at selskaber  

 skulle fordele renteudgifter og -indtægter over den periode, som  

 renteudgiften m.v. vedrørte (tvungen periodisering). Da renter efter  

 deres natur påløb dag for dag, var det regionens opfattelse, at  

 samtlige påløbne renter frem til regnskabsårets afslutning  

 pr. 30. april skulle medregnes ved indkomstopgørelsen for  

 regnskabsåret 1991/92 (skatteåret 1993/94).
Det var endvidere regionens opfattelse, at ligningslovens § 5, stk. 7,  

 ikke fandt anvendelse for så vidt angik renter, der efter bestemmelsen  

 i ligningslovens § 5, stk. 4, skulle periodiseres.
Ligningslovens § 5, stk.  

 7, fandt alene anvendelse på renter, der var omfattet af ligningslovens  

 § 5, stk. 1, hvilken bestemmelse efter ordlyden ikke omfattede renter, der  

 skulle periodiseres efter stk. 4.
Det var endelig regionens opfattelse, at forhøjelse af  

 kassekredittens maksimum i efteråret 1991 omfattede de  

 aktuelle/bestående træk på kreditten - herunder de indtil  

 20. september 1991 tilskrevne rentebeløb, hvorefter disse var anset  

 for betalte.
Det var videre bemærket, at forhøjelsen af  

 kassekredittens maksimum endvidere gav selskabet mulighed for yderligere  

 træk på kreditten på 350.000 kr.
 Selskabets revisor nedlagde over for Landsskatteretten påstand om,  

 at selskabet var berettiget til ved opgørelse af den skattepligtige  

 indkomst for skatteåret 1994/95 at fratrække det omhandlede  

 rentebeløb på 1.428.142 kr. i overensstemmelse med det  

 selvangivne.
Det var til støtte herfor anført, at ligningslovens § 5,  

 stk. 7, tillige fandt anvendelse på renter, der skulle periodiseres  

 efter § 5, stk. 4. Det var i forbindelse hermed anført, at man var  

 enig i, at selskabet som udgangspunkt skulle periodisere renteudgifter i  

 henhold til ligningslovens § 5, stk. 4, samt at selskabet pr. 30. april 1992  

 ikke havde foretaget en sådan periodisering.
Der var efter  

 repræsentantens opfattelse ingen holdepunkter for at antage, at  

 anvendelse af reglen i § 5, stk. 7, var begrænset til renter omfattet  

 af ligningslovens § 5, stk. 1. Såfremt dette var tilfældet ville  

 et selskab i en årrække kunne fratrække renter, uanset om  

 disse var betalt.
Det var således repræsentantens opfattelse, at  

 selskabet i skatteåret 1993/94 i medfør af ligningslovens § 5,  

 stk. 7, overhovedet ikke havde ret til at periodisere renteudgifter efter  

 bestemmelsen i ligningslovens § 5, stk. 4.
Det var videre anført, at da der ved udløbet af  

 skatteåret 1993/94 (regnskabsperioden 1. maj 1991 til 30. april 1992)  

 forelå ubetalte renteudgifter vedrørende skatteåret  

 1992/93 (regnskabsperioden 1. maj 1990 til 30. april 1991) blev  

 fradragsretten i medfør af ligningslovens § 5, stk. 7, udskudt til  

 skatteåret 1994/95 (regnskabsperioden 1. maj 1992 til 30. september  

 1993). Til støtte for at der forelå betalte renter var  

 anført, at det af ligningslovens § 5, stk. 7, fremgik, at tilskrivning  

 af renter på en konto ansås for betaling, hvis tilskrivningen  

 ikke oversteg det aftalte maksimum.
Det var utvivlsomt, at  

 rentetilskrivninger i skatteåret 1992/93 skete til en konto, som i  

 forvejen var overtrukket.
Det var videre repræsentantens opfattelse, at  

 den ultimo 1991 foretagne forhøjelse af kassekredittens maksimum ikke  

 kunne anses for betaling af renterne.
Det var i denne forbindelse  

 anført, at det af ligningsvejledningens afsnit A.E.1.1.2 fremgik, at "såfremt efterfølgende udvidelse af kreditten alene tilsigter  

 at skabe dækning for pengeinstituttets rentedebitering og således  

 ikke er udtryk for en reel udvidelse af kreditten, antages egentlig betaling  

 dog ikke at foreligge.
Det må bero på en konkret vurdering af  

 årets samlede bevægelser på kassekreditten, om der er  

 renter i restance fra et tidligere indkomstår." Ligningslovens formulering måtte forstås således, at det  

 var det reelle og ikke det formelle, der skulle lægges vægt  

 på - altså om banken reelt blev dækket ind for  

 renterestancen.
Efter repræsentantens opfattelse efterlod bankens  

 redegørelser ingen tvivl om, at denne ikke havde anset sig som  

 dækket vedrørende renterestancen, uanset den formelle udvidelse  

 af kassekredittens maksimum.
Det forhold at banken samtidig indstillede  

 rentetilskrivningen var en yderligere understregning af, at der ikke  

 forelå en egentlig betaling af renterestancerne.
Selskabets revisor havde endelig anført, at renteberegningen af  

 banken blev stillet i bero med virkning fra den 20. september 1991, jf.  

 skrivelsen fra banken.
Rentekravet blev først gjort gældende ved  

 opgørelse af kontoen i november 1992. Der eksisterede således  

 reelt ikke nogen aftale mellem banken og selskabet om forrentning i denne  

 periode.
Da der pr. 30. april 1992 således ikke forelå nogen  

 renteaftale, havde selskabet ingen pligt/ret til at foretage periodisering  

 efter ligningslovens § 5, stk. 4 og 5. Renteudgiften var derfor  

 fradragsberettiget på betalingstidspunktet i november 1992  

 (skatteåret 1994/95).
 Sagen havde under Landsskatterettens behandling været oversendt til  

 told- og skatteregionen, der udtalte:
 "Det forhold, at en bank stiller en rentetilskrivning på en konto i  

 bero betyder ikke, at der ikke eksisterer et retligt krav på at udrede  

 renterne for debitor, hvilket jo også bekræftes ved, at kravet  

 gøres gældende på et senere tidspunkt.
 Vi må derfor gøre gældende, at der ud fra bankens brev  

 af 20. februar 1998 ikke kan udledes, at der ikke reelt har været nogen  

 aftale om rente mellem selskabet og banken i perioden fra september 1991 til  

 november 1992, således som det er påstået fra revisors  

 side.
 Årsagen til, at banken stiller rentetilskrivningen i bero skal  

 formentlig ses i sammenhæng med banklovgivningens bestemmelser om, at  

 et pengeinstitut ikke må indtægtsføre (tilskrive renter),  

 hvis der er en latent risiko for, at fordringen ikke kan inddrives.
 Det betyder dog ikke, at banken ikke har et retligt krav på betaling  

 af renterne, og at der ikke eksisterer en retsforpligtelse for debitor til at  

 udrede renterne i forhold til den eksisterende indgåede  

 låneaftale.
 Det må derfor fastholdes, at selskabet på dette grundlag har  

 pligt til at foretage renteperiodisering pr. 30. april 1992 i henhold til  

 ligningslovens § 5, stk. 4 og 5.
Vi skal derfor indstille ansættelsen for skatteåret 1994/95  

 til stadfæstelse." Selskabets revisor havde hertil anført, at selv om banken ikke  

 havde fraskrevet sig retten til senere at kræve rente, fastholdt han,  

 at renteaftalen måtte anses for suspenderet, og at selskabet dermed  

 ikke havde ret/pligt til at periodisere.
Selskabet kendte end ikke  

 rentefoden, hvorfor periodisering også af denne grund ikke var mulig.  

 Det var videre anført, at regionens antagelse om, at der var  

 overensstemmelse mellem at indtægtsføre og at tilskrive rente,  

 ikke var korrekt.
Der var intet til hinder for, at banken ophørte med  

 at tilskrive beløbet på kundens konto.
Det tilskrevne  

 beløb (som ikke skulle indtægtsføres) kunne blot  

 hensættes på en modkonto i bankens bogholderi.
Til  

 anskueliggørelse heraf havde revisoren henvist til den kommenterede  

 bank- og sparekasselov, side 249, hvor det var anført, at "renten skal  

 indtægtsføres eller udgiftsføres, uanset om der sker  

 rentetilskrivning på de enkelte konti". Der kunne som anført ske  

 indtægtsføring uden at der skete tilskrivning, hvorfor det  

 modsatte naturligvis også kunne lade sig gøre.
Told- og skatteregionen havde videre i en til sagen afgiven udtalelse, som  

 var tiltrådt af Told- og Skattestyrelsen, anført, at  

 bestemmelsen i ligningslovens § 5, stk. 7, ikke kunne finde anvendelse for  

 skattepligtige, der skulle foretage renteperiodisering efter ligningslovens §  

 5, stk. 4. Man havde herved henvist til, at bestemmelsen i ligningslovens §  

 5, stk. 7, alene henviste til stk. 1 - og ikke til stk. 4 - samt at  

 formuleringen i stk. 4 medførte, at periodisering af  

 renteindtægter og- udgifter var obligatorisk for de selskaber m.v., der  

 var omfattet af bestemmelsen, hvilket også fulgte af punkt 8.1.4. i  

 cirkulæret til ligningsloven.
Det var videre anført, at det  

 fremgik af bemærkningerne til lovforslaget, at bestemmelsen  

 pålagde de omfattede selskaber m.v. at foretage periodisering.
Det var  

 endelig anført, at det forhold, at kassekredittens maksimum blev  

 udvidet til 19.950.000 kr. ikke kunne sidestilles med egentlig betaling af de  

 tilskrevne renter.
 Landsskatteretten udtalte:
Det fremgik af ligningslovens § 5, stk. 4, jf. stk. 5, at de heri  

 opregnede skattepligtige skulle fordele fradraget for de i stk. 1  

 nævnte renteudgifter over den periode, renteudgiften mv.  

 vedrørte.
Landsskatteretten bemærkede, at det klagende selskab  

 herefter som udgangspunkt skulle foretage periodisering af renteudgifter  

 efter et påløbsprincip i henhold til den nævnte  

 bestemmelse.
Det fremgik videre af ligningslovens § 5, stk. 7, at såfremt  

 renteudgifter mv. for tidligere indkomstår i samme gældsforhold  

 ikke var betalt inden udgangen af indkomståret, kunne de i § 5, stk. 1,  

 nævnte renteudgifter først fradrages ved opgørelsen af  

 den skattepligtige indkomst i det indkomstår, hvori betaling skete.  

 På grundlag af bestemmelsens ordlyd samt bemærkningerne til  

 lovforslaget, hvorved denne blev indført, jf. bl.a.
FT 1983/84 (2.  

 samling) A sp. 2684, gengivet i punkt 8.1.5. i cirkulære nr. 96 af 22.  

 juni 1993 til ligningsloven, fandt Landsskatteretten, at den herved hjemlede  

 udskydelse af fradragstidspunktet til betalingstidspunktet som udgangspunkt  

 også fandt anvendelse for renteudgifter omfattet af ligningslovens § 5,  

 stk. 4, jf. stk. 5. Selskabet måtte derfor være berettiget til at  

 anvende ligningslovens § 5, stk. 7, såfremt de heri angivne betingelser  

 kunne anses for opfyldt.
Landsskatteretten bemærkede herefter, at det måtte  

 lægges til grund, at der mellem selskabet og banken i oktober 1991 blev  

 indgået en aftale om, at kassekredittens maksimum blev udvidet til  

 19.950.000 kr.
Videre bemærkedes, at saldoen på kassekreditten  

 indtil dette tidspunkt stedse havde oversteget det tidligere aftalte maksimum  

 samt bevilget overtræk.
Henset til de af banken henholdsvis den 11.  

 marts 1997 og 9. oktober 1997 afgivne erklæringer fandt  

 Landsskatteretten, at det måtte lægges til grund, at den  

 foretagne udvidelse af kreditten alene havde til formål at sikre  

 bankens rentetilgodehavende.
Det var herved tillige tillagt vægt, at det af de fremlagte  

 kontoudtog fremgik, at hævninger på kontoen efterfølgende  

 udelukkende var foretaget af banken.
Forholdet var derfor omfattet af  

 cirkulære nr. 96 af 22. juni 1993, punkt 8.1.6., litra e, hvorefter  

 egentlig betaling ikke forelå ved den skete kreditudvidelse, hvilket  

 var tiltrådt af Told- og Skattestyrelsen.
Efter de foreliggende oplysninger om selskabets økonomiske forhold  

 fandt Landsskatteretten herefter, at tidspunktet for fradrag for de i sagen  

 omhandlede renteudgifter i medfør af ligningslovens § 5, stk. 7, var  

 udskudt til indkomstår, hvori betaling skete.
Da det videre kunne  

 lægges til grund, at selskabet ophævede kassekreditten den 7.  

 august 1992 var det herefter berettiget til fradrag for renteudgifterne i  

 skatteåret 1994/95.
 Ansættelsen blev nedsat.
