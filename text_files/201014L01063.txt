Bilag 1 Bilag 2 Betænkning afgivet af Udvalget for Udlændinge- og Integrationspolitik den 17. juni 2011 Betænkning over Forslag til lov om ændring af udlændingeloven (Skærpede udvisningsregler) [af integrationsministeren (Søren Pind)] 1. Ændringsforslag Socialdemokratiets og Socialistisk Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 30. maj 2011 og var til 1. behandling den 14. juni 2011. Lovforslaget blev efter 1. behandling henvist til behandling i Integrationsudvalget.
Møder Udvalget har behandlet lovforslaget i 1 møde.
Høring Lovforslaget har samtidig med fremsættelsen været sendt i høring, og integrationsministeren har ad flere omgange i juni 2011 sendt de indkomne høringssvar og et notat herom til udvalget.
Spørgsmål Udvalget har stillet 66 spørgsmål til integrationsministeren til skriftlig besvarelse, som denne har besvaret.
 Nogle af udvalgets spørgsmål til integrationsministeren og dennes svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (V, DF og KF) indstiller lovforslaget til vedtagelse uændret.
Flertallet vil stemme imod det stillede ændringsforslag.
 Dansk Folkepartis medlemmer af udvalget bemærker: Lovforslaget er udarbejdet på baggrund af den aftale, regeringen indgik den 19. maj 2011 med Dansk Folkeparti og Kristendemokraterne, om skærpede udvisningsregler og kommunalt fokus på repatriering, og lovforslaget udmønter den del af aftalen, der har at gøre med skærpede udvisningsregler.
DF er af den opfattelse, at det er vigtigt, at udlændinge, der misbruger deres ophold i Danmark til at begå kriminalitet, skal mødes med konsekvenser  også når det kommer til udvisning.
DF og regeringen har ad flere omgange strammet udvisningsreglerne over for kriminelle udlændinge.
Der er inden for de seneste år udvist flere tusinde kriminelle udlændinge.
Det har været nødvendigt; desværre har det vist sig, at der fortsat er et stykke vej endnu.
Med jævne mellemrum er der sager fremme, hvor domstolene bl.a. med henvisning til Danmarks internationale forpligtelser undlader at udvise dybt kriminelle udlændinge.
Det er DFs opfattelse, at disse konventioner i alt for høj grad beskytter forbrydere og helt urimeligt indskrænker Danmarks handlemuligheder.
Set med DFs øjne bør det vigtigste være noget helt andet end Danmarks internationale forpligtelser.
Det handler om Folketingets forpligtelser over for det danske folk  hverken mere eller mindre.
Det er efter DFs opfattelse sagens kerne.
Når udlændinge, som Danmark har taget imod, misbruger vores gæstfrihed, bør det være sådan, at de love, som Folketinget vedtager, udstikker klare retningslinjer, der lægger op til udvisning af disse udlændinge.
Det er DFs opfattelse, at dette lovforslag ligger inden for rammerne af Danmarks internationale forpligtigelser, men at Folketinget går et stykke længere end hidtil.
Med disse bemærkninger støtter DF lovforslaget.
Et mindretal i udvalget (S og SF) indstiller lovforslaget til vedtagelse med det stillede ændringsforslag.
Såfremt ændringsforslaget ikke vedtages, vil mindretallet stemme for lovforslaget ved 3. behandling.
Socialdemokratiets og Socialistisk Folkepartis medlemmer af udvalget kan konstatere, at lovforslaget udgør en del af Dansk Folkepartis pris for at forringe efterlønnen og folkepensionen.
Partierne kan ligeledes konstatere, at lovforslaget er fremsat i forlængelse af det eklatante løftebrud, som Dansk Folkeparti og regeringen har udsat vælgerne for ved at forringe efterløn og folkepension.
S og SF støtter, at bandekriminalitet gøres til en skærpende omstændighed i forbindelse med udvisningsdomme.
Men partierne observerer også, at lovforslaget slår fast, at Danmark skal respektere de internationale forpligtelser, som kun ét parti i Folketinget ikke støtter aktivt.
De nye formuleringer af udvisningsreglerne ændrer ikke på dette, men klargør, at det netop er de internationale forpligtelser, der kan forhindre en udvisning i at finde sted.
S og SF lægger vægt på, at domstolene stadig vil skulle forholde sig til rækkevidden af de internationale forpligtelser.
S og SF lægger også vægt på, at en person med betinget udvisning skal begå ny kriminalitet, som kan give en udvisningsdom, før domstolen på ny skal vurdere, om en udvisning er mulig.
Det er afgørende for S og SF, at Danmark med lovforslaget følger menneskerettighederne og de internationale konventioner.
S og SF kan observere, at regeringens ordførere og integrationsministeren har bekræftet, at de vil sikre, at Danmark overholder de internationale konventioner.
S og SF kritiserer den meget korte høringsfrist, som desværre er ved at være normen på integrationsministerens område.
Det skader lovkvaliteten, og det er ikke befordrende for demokratiet, at regeringen gang på gang ser stort på de regler, der skal sikre en tilfredsstillende kvalitet i lovgivningsarbejdet.
Et andet mindretal i udvalget (RV og EL) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Mindretallet er imod indholdet af lovforslaget, men vil ikke fremkomme med politiske bemærkninger på dette tidspunkt.   Mindretallet vil afvente den åbne høring, som udvalget afholder mandag den 20. maj 2011, om lovforslaget, før mindretallet vil kommentere lovforslagets enkeltheder.
Mindretallet er stærkt kritisk over for den forhastede behandling af lovforslaget og ønsker udvalgsbehandlingen genoptaget mellem 2. og 3. behandling.
 Mindretallet stemmer for det af S og SF stillede ændringsforslag, fordi bestemmelserne trods alt er formuleret bedre her, end regeringen har gjort det.
4. Ændringsforslag med bemærkninger Ændringsforslag Til § 1 Af et mindretal (S og SF), tiltrådt af et mindretal (RV og EL):
 1) Paragraffen affattes således:
»§ 1 I udlændingeloven, jf. lovbekendtgørelse nr. 1061 af 18. august 2010, som ændret ved § 1 i lov nr. 572 af 31. maj 2010 og senest ved lov nr. 463 af 18. maj 2011, foretages følgende ændring:
 1. § 26 affattes således:
»§ 26. Ved afgørelse om udvisning efter §§ 22-25, § 25 a, stk. 1, og § 25 c skal der navnlig lægges vægt på 1) grovheden af den begåede kriminalitet, 2) længden af den idømte frihedsstraf, 3) den fare, skade eller krænkelse, der var forbundet med den begåede kriminalitet, 4) tidligere domme for strafbart forhold, 5) at kriminaliteten er begået af flere i forening, 6) at kriminaliteten er særligt planlagt eller led i omfattende kriminalitet, 7) udlændingens tilknytning til det danske samfund, 8) udlændingens alder, helbredstilstand og andre personlige forhold, 9) udlændingens tilknytning til herboende personer, 10) udvisningens konsekvenser for udlændingens herboende nære familiemedlemmer, herunder i relation til hensynet til familiens enhed, 11) udlændingens manglende eller ringe tilknytning til hjemlandet eller andre lande, hvor udlændingen kan ventes at tage ophold, og 12) risikoen for, at udlændingen uden for de i § 7, stk. 1 og 2, eller § 8, stk. 1 og 2, nævnte tilfælde vil lide overlast i hjemlandet eller andre lande, hvor udlændingen kan ventes at tage ophold.
 Stk. 2. En udlænding skal udvises efter §§ 22-25, medmindre dette med sikkerhed vil være i strid med Danmarks internationale forpligtelser.
 Stk. 3. En udlænding skal udvises efter §§ 25 a-c, medmindre udvisningen må antages at virke særlig belastende.
 Stk. 4. Ved afgørelse om udvisning efter § 25 a, stk. 2, og § 25 b skal der navnlig lægges vægt på forholdene nævnt i stk. 1, nr. 7-12.
 Stk. 5. En udlænding udvises betinget, hvis der ikke er grundlag for at udvise den pågældende efter §§ 22-24, fordi dette med sikkerhed vil være i strid med Danmarks internationale forpligtelser, jf. stk. 2.
Stk. 6. Ved betinget udvisning skal der fastsættes en prøvetid.
Prøvetiden beregnes fra tidspunktet for endelig dom i sagen eller, hvis den pågældende ikke har været til stede ved domsafsigelsen, fra dommens forkyndelse og udløber 2 år efter tidspunktet for løsladelse eller udskrivning fra hospital eller forvaring eller fra ophør af ophold i en sikret afdeling på en døgninstitution for børn og unge.
Er betinget udvisning sket ved betinget dom om frihedsberøvelse eller dom til ambulant behandling med mulighed for frihedsberøvelse, udløber prøvetiden 2 år efter tidspunktet for endelig dom i sagen eller, hvis den pågældende ikke har været til stede ved domsafsigelsen, 2 år efter dommens forkyndelse.
Stk. 7. En udlænding, der er idømt betinget udvisning efter stk. 5, skal udvises, medmindre dette med sikkerhed vil være i strid med Danmarks internationale forpligtelser, hvis den pågældende i prøvetiden for den betingede udvisning begår nyt strafbart forhold, som kan give anledning til udvisning efter §§ 22-24, og der inden prøvetidens udløb foretages rettergangsskridt.
Hvis der ikke kan udvises, jf. stk. 2, skal udlændingen udvises betinget på ny.
Prøvetiden fastsættes efter reglerne i stk. 6.
Stk. 8. Udvises en udlænding betinget, skal retten i forbindelse med dommens afsigelse vejlede udlændingen om betydningen heraf.«« [Lovteknisk korrektion af regeringens lovforslag] Bemærkninger Til nr. 1 Forslagsstillerne ønsker i overensstemmelse med de bemærkninger, der er fremført i Institut for Menneskerettigheders høringssvar, at sikre, at regeringens lovforslag ikke er uhensigtsmæssigt udformet, men i overensstemmelse med god lovteknik og herunder udformet således, at samtlige kriterier for og imod udvisning, der tages hensyn til, fremgår af lovteksten.
Derfor er regeringens forslag til ændringer af § 1, nr. 1-7, sammenskrevet i en paragraf, og kriterierne i den gældende § 26, stk. 1 og 2, er genindsat.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Karsten Lauritzen (V) Karen Jespersen (V) fmd.
Eyvind Vesselbo (V) Troels Christensen (V) Peter Skaarup (DF) Martin Henriksen (DF) Jesper Langballe (DF) Carina Christensen (KF) Naser Khader (KF) Henrik Dam Kristensen (S) Maja Panduro (S) Ole Hækkerup (S) Sophie Hæstorp Andersen (S) Astrid Krag (SF) nfmd.
Meta Fuglsang (SF) Marianne Jelved (RV) Johanne Schmidt-Nielsen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 210 Oversigt over spørgsmål og svar vedrørende L 210 Bilag 2 Nogle af udvalgets spørgsmål til integrationsministeren og dennes svar herpå.
 Spørgsmål 11, 12, 21, 26, 37, 38 og 56 og integrationsministerens svar herpå er optrykt efter ønske fra SF.
 Spørgsmål nr. 11:
 Ministeren bedes bekræfte, at der ikke i forbindelse med lovforslagets afsnit om betinget udvisning vil være tale om, at man kan »spare op« til en udvisning, således at en dom for en kriminalitetstype, der ikke ellers ville give anledning til udvisning, nu pludselig kan give udvisning.
 Svar:
 Som det fremgår af den foreslåede nyaffattelse af udlændingelovens § 24 b, stk. 3, skal en udlænding, der er idømt betinget udvisning, udvises, medmindre dette med sikkerhed vil være i strid med Danmarks internationale forpligtelser, hvis den pågældende i prøvetiden for den betingede udvisning begår nyt strafbart forhold, som kan give anledning til udvisning efter §§ 22-24, og der inden prøvetidens udløb foretages rettergangsskridt.
 Der skal således være tale om, at den pågældende begår nyt strafbart forhold, som efter de gældende regler i §§ 22-24 kan begrunde udvisning.
 Spørgsmål nr. 12:
 Ministeren bedes beskrive, hvilke nye typer af kriminalitet, der med lovforslaget kan give anledning til udvisning.
 Svar:
 Der foretages ikke med lovforslaget ændringer i de kriminalitetsformer, der kan begrunde udvisning efter udlændingelovens §§ 22-24.
 Spørgsmål nr. 21:
Er ministeren enig i, at de skærpede udvisningsregler i lovforslaget vil medføre en indskrænkning af domstolenes kompetence til at foretage en individuel og konkret vurdering i udvisningssager? Og hvorfor/hvorfor ikke? Svar:
Nej, det er jeg slet ikke enig i.
Domstolene skal som hidtil vurdere konkret og individuelt, om udvisning kan ske inden for rammerne af Danmarks internationale forpligtelser.
Men vurderingen skal foretages under hensyntagen til ønsket om, at udvisning skal ske i videst muligt omfang.
 Spørgsmål nr. 26:
Hvilke retsmidler mener ministeren, at en person har, hvis man mener, at en udvisning er i strid med f.eks.
FNs Børnekonvention eller en anden konvention, hvor der ikke er en domstol, som der er for Den Europæiske Menneskeretskonvention? Svar:
De danske domstole sikrer ved sine afgørelser, at Danmarks internationale forpligtelser er overholdt.
Dette gælder også konventioner, der ikke  som det gælder for Den Europæiske Menneskeretskonvention  kan indbringes for en international domstol m.v.
 Spørgsmål nr. 37:
 I forlængelse af Dansk Flygtningehjælps høringssvar bedes ministeren bekræfte, at Danmark i kraft af Flygtningekonventionen er forpligtet på at tage højde for, at flygtninge har et særligt behov for beskyttelse i forhold til andre udlændinge.
 Svar:
 Ja, det kan jeg bekræfte.
 Spørgsmål nr. 38:
Hvordan står lovforslaget i forhold til Flygtningekonventionens artikel 32? Svar:
 Det følger af Flygtningekonventionens artikel 32, at staten ikke må udvise en flygtning, der lovligt befinder sig på deres område, undtagen af hensyn til den nationale sikkerhed eller den offentlige orden.
 Lovforslaget indeholder ikke ændringer i de kriminalitetsformer, der kan begrunde udvisning efter §§ 22-24.
 Spørgsmål nr. 56:
 Ministeren bedes bekræfte, at for at en dom med en betinget udvisning kan give anledning til at overveje udvisning på ny, så skal den nye kriminalitet, der er blevet begået, i sig selv kunne berettige til udvisning.
 Svar:
Ja, det kan jeg bekræfte.
Jeg kan endvidere henvise til besvarelsen af spørgsmål nr. 11.
