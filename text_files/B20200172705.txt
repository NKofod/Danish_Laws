Bekendtgørelse om statslig garantidækning for virksomheders handel og eksport I medfør af § 2, stk. 5 og 6, i lov nr. 104 af 3. februar 2016 om EKF Danmarks Eksportkredit og i medfør af akt nr. 163 af 11. maj 2020 og akt nr. 37 af 12. november 2020 fastsættes:
Anvendelsesområde § 1. EKF Danmarks Eksportkredit kan stille garanti for kreditforsikringsselskabers forsikring af virksomheders samhandel med indenlandske og udenlandske købere, jf. §§ 2 og 3.
 Stk. 2. Ved kreditforsikringsselskaber forstås selskaber, som opererer på det danske marked og tilbyder virksomheder forsikring mod manglende betaling i forbindelse med handel med andre virksomheder.
 Stk. 3. Ved det danske marked forstås i denne sammenhæng markedet for kreditforsikringer i det danske rigsfællesskab bestående af Danmark, Færøerne og Grønland.
Garantistillelse § 2. EKF Danmarks Eksportkredit kan efter aftale med kreditforsikringsselskaberne stille garanti for kreditforsikringsselskabernes samlede portefølje af forsikringer for fakturerede leverancer og services fra 1. januar 2020 og frem til 30. juni 2021. EKF Danmarks Eksportkredit bemyndiges imidlertid til, ved aftale med kreditforsikringsselskaberne, at etablere mulighed for forlængelse af garantiperioden frem til 31. december 2021, såfremt en sådan forlængelse kan foretages inden for rammerne af EU's statsstøtteregler.
 Stk. 2. Som betaling for garantien overfører kreditforsikringsselskaberne en andel af deres præmieindtægter til staten for de dækkede policer fraregnet en administrationsandel på 35 pct.
 § 3. De nærmere vilkår for garantistillelsen fastsættes ved aftale mellem EKF Danmarks Eksportkredit og kreditforsikringsselskaberne.
Tilsyn § 4. Erhvervsministeriet fører tilsyn med den statslige garantidækning som en del af det almindelige tilsyn med EKF Danmarks Eksportkredit.
 Stk. 2. EKF Danmarks Eksportkredit har pligt til at holde erhvervsministeren orienteret om alle væsentlige forhold, herunder afvigelse fra ordningens tabsramme.
 Stk. 3. Erhvervsministeren modtager ved ordningens ophør en afrapportering fra EKF Danmarks Eksportkredit.
 Ikrafttræden mv.
 § 5. Bekendtgørelsen træder i kraft den 4. december 2020.
 Stk. 2. Bekendtgørelse nr. 613 af 14. maj 2020 om statslig garantidækning for  virksomheders handel og eksport ophæves.
