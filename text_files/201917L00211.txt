Ændringsforslag stillet den 20. november 2019 uden for betænkningen Ændringsforslag til 2. behandling af Forslag til lov om ændring af chokoladeafgiftsloven, lov om forskellige forbrugsafgifter, momsloven og forskellige andre love (Godtgørelse af visse punktafgifter til godkendte humanitære organisationer m.v., ændring vedrørende konsignationslagre, kædehandel og bekæmpelse af momssvig ved EU-handel, overførsel af varer til andre EU-lande, ændring af reglerne om udtagning af varer, ydelser og aktiver, præcisering af EU-regel om levering mod vederlag og værnsregel mod misbrug af særordningen for rejsebureauer m.v.) [af skatteministeren (Morten Bødskov)]:
Ad b Ændringsforslag til det i ændringsforslag nr. 1 i udvalgets betænkning nævnte lovforslag A.
Til § 4 Af skatteministeren:
 12) I det under nr. 6 foreslåede § 5, stk. 4, indsættes i 1. pkt. efter »anvendelse af varer«: », der indgår i en virksomheds aktiver,«, og »formål.« ændres til »formål«.
[Sproglig præcisering af bestemmelsen for at bringe den tættere på EU-retten] 13) I det under nr. 6 foreslåede § 5, stk. 4, ændres i 2. pkt., »Det er en betingelse, at der er opnået fradrag« til: », såfremt der er opnået fuld eller delvis fradragsret«, og »og ydelser« udgår.
[Sproglig præcisering af bestemmelsen for at bringe den tættere på EU-retten] Ad c Ændringsforslag til det i ændringsforslag nr. 1 i udvalgets betænkning nævnte lovforslag B.
Til § 4 14) I den under nr. 28 foreslåede ændring af § 67 c indsættes som stk. 3:
»Stk. 3. Hvis persontransportydelsen produceres af en persontransportvirksomhed, der indgår i et interessefællesskab med rejsebureauet, indregnes omkostningerne til persontransport med normalværdien for transportydelserne ved beregningen af rejsebureauets fortjenstmargen.« [Tilpasning af bestemmelsen] Bemærkninger Til nr. 12 Med levering mod vederlag sidestilles efter momslovens § 5, stk. 3, udtagning af ydelser til privat brug for virksomhedens indehaver eller til dennes personale eller i øvrigt til virksomheden uvedkommende formål.
Efter det foreslåede nye stk. 4 i momslovens § 5, jf. lovforslagets § 4, nr. 6, sidestilles anvendelse af varer, der indgår i virksomhedens aktiver, på samme måde med levering mod vederlag.
 Formålet med indsættelsen af det nye stk. 4 er at bringe momsloven tættere på det bagvedliggende momssystemdirektiv (Rådets direktiv 2006/112/EF af 28. november 2006 om det fælles merværdiafgiftssystem), hvorefter anvendelse af en vare, der indgår i virksomhedens aktiver, til virksomheden uvedkommende formål sidestilles med levering af en ydelse mod vederlag, såfremt denne vare har givet ret til fuldt eller delvist fradrag af momsen.
 Det vurderes, at formuleringen af det foreslåede stk. 4 kan bringes endnu tættere på momssystemdirektivets ordlyd, hvorfor det foreslås at præcisere, at de omtalte varer skal indgå i virksomhedens aktiver.
Det foreslås, at der efter »anvendelse af varer« indsættes », der indgår i en virksomheds aktiver,« og »formål.« ændres til »formål« i det foreslåede stk. 4, 1. pkt.
Hensigten med denne del af nærværende ændringsforslag er at bringe momslovens ordlyd tættere på momssystemdirektivets ordlyd.
Sammen med ændringsforslag nr. 13 til lovforslaget vil det foreslåede nye stk. 4 til momslovens § 5 få følgende ordlyd: »Med levering af ydelser mod vederlag sidestilles anvendelse af varer, der indgår i en virksomheds aktiver, til privat brug for virksomhedens indehaver eller til dennes personale eller i øvrigt til virksomheden uvedkommende formål, såfremt der er opnået fuld eller delvis fradragsret i forbindelse med indkøb, fremstilling m.v. af de pågældende varer.« Til nr. 13 Med levering mod vederlag sidestilles efter momslovens § 5, stk. 3, udtagning af ydelser til privat brug for virksomhedens indehaver eller til dennes personale eller i øvrigt til virksomheden uvedkommende formål.
Det foreslås bl.a. i lovforslagets § 4, nr. 6, at indsætte et nyt stk. 4 i momslovens § 5, hvorefter anvendelse af varer til privat brug for virksomhedens indehaver eller til dennes personale eller i øvrigt til virksomheden uvedkommende formål sidestilles med levering af ydelser mod vederlag.
Anvendelsen af en vare vil således blive sidestillet med ydelser.
Anvendelse af f.eks. et aktiv til private formål vil derfor blive sidestillet med levering af en ydelse mod vederlag og derfor udtagningsbeskattet som en ydelse.
 Formålet med indsættelsen af stk. 4 er bl.a. at bringe momsloven tættere på det bagvedliggende momssystemdirektiv (2006/112/EF). Med det foreslåede stk. 4 er formuleringen dog kommet væk fra sprogbrugen i de øvrige bestemmelser i momsloven, og formuleringen vurderes at kunne komme tættere på ordlyden i momssystemdirektivet.
Det foreslås at ændre i det foreslåede stk. 4, 2. pkt., »Det er en betingelse, at der er opnået fradrag« til », såfremt der er opnået fuld eller delvis fradragsret«, og »og ydelser« i det foreslåede stk. 4, 2. pkt., foreslås at udgå.
Hensigten er bl.a. at sikre en ordlyd, der er tilpasset den sproglige formulering i de øvrige bestemmelser i momsloven vedrørende udtagning, jf. momslovens § 5, stk. 1, og lovforslagets § 4, nr. 5. Der er fortsat tale om en tilpasning, der bringer momslovens ordlyd tættere på det bagvedliggende momssystemdirektiv, hvorefter EU-landene kan udtagningsbeskatte i tilfælde, hvor varen har givet ret til fuldt eller delvist momsfradrag.
Sammen med ændringsforslag nr. 12 vil det foreslåede nye stk. 4 til momslovens § 5 få følgende ordlyd: »Med levering af ydelser mod vederlag sidestilles anvendelse af varer, der indgår i en virksomheds aktiver, til privat brug for virksomhedens indehaver eller til dennes personale eller i øvrigt til virksomheden uvedkommende formål, såfremt der er opnået fuld eller delvis fradragsret i forbindelse med indkøb, fremstilling m.v. af de pågældende varer.« Ændringsforslaget træder i stedet for ændringsforslag nr. 4 i Skatteudvalgets betænkning af 19. november 2019.
Til nr. 14 I lovforslagets § 4, nr. 28, foreslås det at indsætte en ny bestemmelse i momslovens kapitel 16 a vedrørende særordningen for rejsebureauer.
Efter lovforslaget skal omkostninger til persontransport, der kommer den rejsende direkte til gode, ved opgørelsen af rejsebureauets fortjenstmargen indregnes med det vederlag, som det sidste selskab i transaktionsrækkefølgen, der ikke er nært forbundet med rejsebureauet, modtog.
 Formålet med denne del af lovforslaget er at hindre rejsebureauer i at mindske deres momsbetaling igennem selskabskonstruktioner.
 Hvis persontransportydelsen produceres af en persontransportvirksomhed, der indgår i et interessefællesskab med rejsebureauet, vil der kun være et vederlag fra en virksomhed, der indgår i interessefællesskab med rejsebureauet.
 Det foreslås derfor ved ændringsforslaget, at hvis persontransportydelsen produceres af en persontransportvirksomhed, der indgår i et interessefællesskab med rejsebureauet, indregnes omkostningerne til persontransport med normalværdien for transportydelserne ved beregningen af rejsebureauets fortjenstmargen.
 Ved persontransportvirksomhed forstås det selskab, der indgår i et interessefællesskab med rejsebureauet og faktisk udfører persontransporten, f.eks. et flyselskab eller et busselskab.
Herudover bemærkes, at ændringsforslaget  ligesom det fremsatte lovforslag  ikke skal finde anvendelse på den situation, hvor rejsebureauet udfører persontransporten selv, eller hvor virksomheden, der udfører persontransporten, og rejsebureauet er fællesregistreret.
Sådanne egenproducerede ydelser er ikke omfattet af særordningen for rejsebureauer, men er omfattet af de almindelige momsregler.
