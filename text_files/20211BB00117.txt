Fremsat den 24. februar 2022 af Lotte Rod (RV) og Sofie Carsten Nielsen (RV) Forslag til folketingsbeslutning om statslig garantistillelse ved etablering og omlægning af frie børnehaver og fritidshjem Folketinget pålægger regeringen i indeværende folketingsår at udarbejde en model for statslig garantistillelse af lån til etablering af nye frie dagtilbud og fritidshjem og til omlægning af eksisterende private dagtilbud.
Bemærkninger til forslaget Børn og forældre skal kunne vælge mellem en mangfoldighed af dagtilbud.
Det kræver, at vi både har gode kommunale institutioner i Danmark og gode muligheder for f.eks. at lave en lille Steinerbørnehave med 21 børn.
I dag er det imidlertid meget svært at oprette en fri børnehave eller et fritidshjem, fordi de initiativer, der opstår i civilsamfundet, hverken har det offentliges finansiering eller de privates muligheder for at indestå for et lån personligt.
En række eksisterende enkeltmandsvirksomheder er netop blevet etableret som sådanne, fordi det var deres eneste mulighed for at optage lån.
 Samtidig er private institutioner, som gerne vil omlægge sig til selvejende institutioner, i klemme, fordi de ikke kan optage nye lån og dermed reelt er afskåret fra at omlægge sig.
 Forslagsstillerne pålægger derfor regeringen at lave en statslig garantiforpligtelse for frie daginstitutioner og fritidshjem, som det kendes fra friplejehjem, hvor man inden etableringen kan søge om at blive godkendt, og hvor støtten udgøres af en statslig garantistillelse, der sikrer, at den kommende frie børnehave eller fritidshjem kan opnå realkreditfinansiering af deres bygninger.
Garantiordningen skal administreres af Børne- og Undervisningsministeriet og etableres med et loft på f.eks. 500 børn om året, hvilket skal kunne justeres op og ned i takt med antallet af børn og det aktuelle behov for etablering af daginstitutioner.
Ordningen udarbejdes i samarbejde med interessenterne på området og aftales med forslagsstillerne.
Det skal i den forbindelse vurderes, om det er hensigtsmæssigt at indføre en nedskrivning eller tidsbegrænsning på den enkelte garantistillelse.
Økonomi Forslaget forventes at være finanspolitisk udgiftsneutralt.
Ifølge indenrigs- og boligministeren har der ikke været statslige udbetalinger i forbindelse med indfrielser af garantier i friplejeboliger, der er gået konkurs, i de sidste 5 år eller tidligere, ligesom aftalepartierne bag ordningen ikke skulle anvise finansiering ved etablering af ordningen, jf.
Social- og Ældreudvalget alm. del  svar på spørgsmål 205.
Skriftlig fremsættelse Lotte Rod (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om statslig garantistillelse ved etablering og omlægning af frie børnehaver og fritidshjem.
(Beslutningsforslag nr.
B 117) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
