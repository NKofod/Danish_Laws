Nr BTB 50 Betænkning over Forslag til folketingsbeslutning om principper for  

 samarbejde med de østeuropæiske lande   

 Nr B 50 1990-91, 2. samling Afgivet af Udenrigsudvalget Afgivet: 19910430 Udvalget har behandlet beslutningsforslaget i en række møder og har herunder stillet spørgsmål til udenrigsministeren, som denne har besvaret skriftligt.
Udvalgets spørgsmål til udenrigsministeren og dennes besvarelse heraf er optrykt som bilag til betænkningen.
 Der er af et mindretal stillet et ændringsforslag, hvorom henvises til de  

 ledsagende bemærkninger.
Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget)  

 beslutningsforslaget til vedtagelse med det stillede ændringsforslag,  

 idet flertallet understreger betydningen af en fortsat stigende dansk indsats  

 til fremme af økonomisk omstilling i de tidligere Comeconlande bort fra  

 central planøkonomi til markedsøkonomi.
Uden en stabilisering af de central-  

 og østeuropæiske økonomier og en stabilisering i Sovjetunionen samt en  

 løsning på de alvorlige nationale modsætninger er der alvorlig risiko for, at  

 de demokratiske landvindinger går tabt.
 Udenrigsudvalget har under behandlingen af beslutningsforslaget modtaget  

 et notat, der giver en udmærket oversigt over den hidtidige danske indsats.  

 Det er flertallets opfattelse, at der på mange områder er gjort en god  

 begyndelse, men det er vigtigt, at der nu på baggrund af de indhøstede  

 erfaringer udformes nye retningslinier, og at der sker en prioritering af  

 indsatsen.
 Flertallet foreslår derfor, at der i god tid, inden Folketinget træder  

 sammen i oktober 1991, for Folketinget forelægges en samlet flerårig plan med  

 en prioritering for den videre indsats.
Det er ud fra notatet flertallets opfattelse, at miljøet, såvel det indre  

 som det ydre, energiområdet, fødevareområdet samt uddannelses- og  

 kultursamarbejdet skal have en central placering i det fortsatte samarbejde  

 med de central- og østeuropæiske lande.
Inden for miljø- og energiområdet bør  

 bl.a. energibesparelser og fremme af vedvarende energi have en vigtig  

 placering.
Det er desuden flertallets opfattelse, at der bør ske en opprioritering af  

 arbejds- og arbejdsmarkedsområdet.
Een af grundene til den aktuelle krise i  

 Central- og Østeuropa er fraværet af et organiseret arbejdsmarked,  

 arbejdsmarkedsuddannelser, fagretlige systemer og arbejdsløshedslovgivning  

 m.v.
Det er flertallets opfattelse, at arbejdsmarkedsområdet også bør  

 opprioriteres, sådan at uddannelse af arbejdstagere, bl.a. på  

 tillidsmandsområdet, som princip stilles lige med managementsuddannelse ved  

 tildeling af statslige midler.
Økonomisk støtte til Østeuropa og tilsvarende internationale overførsler  

 virker ikke finanspolitisk ekspansivt modsat en stigning i de almindelige  

 offentlige udgifter.
Derfor kræver sådan støtte ikke nødvendigvis  

 kompenserende besparelser, og den bør således principielt kunne finansieres  

 uden for det finanspolitiske måltal.
Det er endvidere flertallets opfattelse, at midlerne til den fortsatte  

 støtte til omstilling og demokratisering i Central- og Østeuropa ikke bør  

 tages af ulandsmidlerne.
Ulandsbistanden bør stige i den planlagte takt op  

 til 1 pct. i 1992. Derimod kan flertallet varmt anbefale, at kommende  

 militære besparelser overføres til en indsats til støtte for økonomisk  

 omstilling og demokratisering i Central- og Østeuropa.
Endelig er det  

 flertallets opfattelse, at den danske indsats bør ske i sammenhæng med den  

 øvrige indsats bl.a. via det nordiske samarbejde og samarbejdet inden for EF,  

 OECD m.v.
 Flertallet ser således frem til en samlet drøftelse og fastlæggelse af  

 prioriteringen af midlerne efter forelæggelse af den foreslåede flerårige  

 plan for prioriteringen og omfanget af støtten til Central- og Østeuropa  

 (samt Baltikum/Sovjetunionen).
 Et mindretal (Det Konservative Folkepartis og Venstres medlemmer af  

 udvalget) indstiller beslutningsforslaget til vedtagelse med det  

 stillede ændringsforslag og ønsker at udtale:
Mindretallet ønsker ikke på forhånd at binde finansieringen af besparelser  

 i forsvarsbudgettet, sådan som det foreslås af flertallet.
Mindretallet  

 ønsker mulighederne for en delvis finansiering over ulandsmidlerne nærmere  

 undersøgt på baggrund af, at Danmark ligger i toppen internationalt med  

 hensyn til ulandsbistand, og at andre lande, bl.a.
Sverige, har fundet, at  

 indsatsen i Øst- og Centraleuropa i høj grad er at regne som en egentlig  

 bistandsindsats, og at andre derfor helt eller delvis finansierer indsatsen  

 med bistandsmidler.
 Der henvises til besvarelsen af spørgsmål 1 og 2, der er optrykt som bilag  

 til betænkningen.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse med det stillede  

 ændringsforslag, men ønsker dog at udtale følgende:
Fremskridtspartiet har intet imod, at regeringen fremlægger et  

 beslutningsgrundlag om finansiering af det fremtidige samarbejde med de  

 østeuropæiske lande, men Fremskridtspartiet er imod, at der ydes hjælp til  

 Østeuropa, medmindre pengene tages fra den eksisterende ulandshjælp.
Hvis et  

 flertal i Folketinget fastholder, at det forgældede Danmark skal yde hjælpen,  

 må det i hvert fald være rimeligt, at pengene tages over det 8 mia. kr. store  

 ulandsbudget.
 Fremskridtspartiet vil i samme forbindelse påpege, at også bevillingen til  

 EF's bistandsarbejde, Lome, Nordisk Råd, FN og lignende bistandsarbejde samt  

 omkostninger til asylanter i Danmark må afholdes over ulandskontoen, såfremt  

 et folketingsflertal fastholder de nævnte bevillinger.
 Et tredje mindretal (Centrum-Demokraternes medlem af udvalget)  

 indstiller beslutningsforslaget til vedtagelse med det stillede  

 ændringsforslag og udtaler:
Forudsætningen for at fastholde de massive ændringer, der gennem de  

 seneste år er sket i Østeuropa, er, at den økonomiske situation i landene  

 bedres.
Dette skal både ske i effektiviteten i produktionen og i en højere  

 levestandard.
Udviklingen i det tidligere DDR viser, hvilke store problemer  

 landene står over for, langt større end nogen havde drømt om.
Hidtil har hjælpen på trods af gode tiltag haft en vis grad af  

 tilfældighed over sig.
Derfor er det vigtigt, at der nu sker en koordination  

 af hjælpen mellem de initiativer, som Danmark gennemfører nationalt, i EF,  

 Norden og andre internationale fora.
Dette vil øge hjælpens effektivitet.
CD vil dog understrege, at på lang sigt kan kun åbne handelsforbindelser  

 og aftaler mellem EF og de østeuropæiske lande løse en række af de  

 fundamentale problemer.
Selv om dette er målet, vil CD dog advare mod, at man  

 åbner for grænserne hurtigere, end de østeuropæiske lande socialt og  

 økonomisk kan klare det.
Der må altså ske en koordination mellem  

 hjælpeprogrammer på den ene side og landenes samhandelssituation på den  

 anden.
Ikke mindst de miljø- og energimæssige områder bør fra dansk side  

 prioriteres højt.
På disse områder har Danmark speciel viden og ekspertise,  

 som bør kunne komme de nye demokratier til gavn.
Derfor kunne en omlægning af  

 danske miljøbevillinger fra nationale projekter til projekter rettet mod  

 Østeuropa være en god ide. »100 mio. kr. givet ud på en østeuropæisk  

 flod gør meget mere for miljøet end 100 mio. kr. givet ud til Skjern Å«,  

 kunne være devisen.
Ikke mindst i Sovjetunionen er den politiske situation imidlertid stadig  

 så ustabil, at tiden ikke er inde til at svække det danske forsvar.
Den  

 økonomiske støtte og hjælpen til at gøre dagligvarenøden mindre er vigtig,  

 hvis Gorbatjovs reformer skal lykkes.
Alternativet til disse reformer er  

 sandsynligvis et doktrinært, totalitært kommunistisk regime, der kan  

 genoplive den kolde krig.
CD må derfor afvise, at der sker en sammenkobling mellem bevillingerne til  

 Øststøtten og forsvaret.
De to budgetter skal supplere hinanden i stedet for  

 at konkurrere.
De tager højde for hver sit udviklingsbillede i Sovjet.
CD opfordrer derfor til, at man i forbindelse med de generelle  

 finanslovsdrøftelser ud fra en samlet vurdering af behov og muligheder finder  

 midler til Øststøtten.
CD ønsker, at der fastlægges en flerårig ramme for  

 støtten, således at indsatsen kan planlægges og dermed blive så effektiv som  

 muligt.
 Et fjerde mindretal (Kristeligt Folkepartis medlem af udvalget)  

 indstiller beslutningsforslaget til vedtagelse med det stillede  

 ændringsforslag.
Ændringsforslag Af et mindretal (RV), tiltrådt af et flertal (det øvrige  

 udvalg):
Til teksten 1) Ordene »inden den 1. maj 1991« udgår, og i stedet  

 indsættes: »i god tid, inden Folketinget træder sammen i oktober  

 1991,».
Bemærkninger Til nr. 1 På grund af den sene vedtagelse af beslutningsforslaget er fristen udsat.
Helen Beim (S) Ole Espersen (S) Lotte Henriksen (S) Rosing (S) Løvig  

 Simonsen (S) Erik B.
Smith (S) Pernille Forchhammer (S) Riishøj (SF) Duetoft  

 (CD) Agnete Laustsen (KF) Ahlmann-Ohlsen (KF) Hanne Severinsen (V) Sønderby  

 (V) Jørgen Winther (V) fmd.
Kirsten Madsen (FP) Jørgen Estrup (RV)  

 nfmd.
Glønborg (KRF) Bilag Udvalgets spørgsmål til udenrigsministeren og dennes besvarelse heraf Spørgsmål 1:
»Har ministeren oplysninger om, hvorledes andre lande har  

 finansieret og vil finansiere deres støtte til Østlandene - herunder om der  

 er blevet taget midler fra deres respektive ulandsstøtte?» Spørgsmål 2:
»Ministeren bedes oplyse, om der er nordiske lande (evt. andre  

 lande, vi normalt sammenligner os med), der har finansieret deres Øststøtte  

 enten ved at flytte midler fra ulandskontoen - eller finansieret  

 direkte via ulandsstøtten?» Samlet besvarelse:
Der foreligger ikke for nærværende nogen samlet opgørelse over, hvordan  

 den vestlige støtte til Østeuropa finansieres.
Den koordination, der under  

 ledelse af EF-Kommissionen sker af de 24 OECD-landes bistand til Østeuropa,  

 er koncentreret om midlernes anvendelse - ikke om deres tilvejebringelse.
 Det gælder generelt, at det er ret vanskeligt at overskue, hvordan  

 midlerne tilvejebringes i de enkelte lande, dels fordi landene har en  

 uensartet og ofte uigennemskuelig bevillingspraksis, dels på grund af de  

 forskelligartede støtteformer, som anvendes i bistanden til Central- og  

 Østeuropa.
OECD's udviklingskomite (DAC) indsamler løbende oplysninger om den  

 ulandsbistand, der ydes af de lande, der er medlemmer af komiteen (18 af  

 OECD-landene). Ifølge de regler, der gælder for landenes rapportering til  

 DAC, kan bistand til landene i Østeuropa ikke medregnes i opgørelsen af  

 udviklingsbistanden.
DAC foretager ikke opgørelser vedr. bistanden til  

 Østeuropa eller af sammenhængen mellem denne bistand og ulandsbistanden.
 For så vidt angår de øvrige nordiske lande gælder det, at hverken  

 Norge eller Finland hidtil har kanaliseret midler fra ulandsbistanden over i  

 støtte til Østeuropa.
Sverige har derimod besluttet at anvende 300 mio.
SKR om året i  

 finansårene 1990-91-1992-93 - i alt 900 mio.
SKR - af bistandsbevillingerne  

 til støtte for udviklingen i Østeuropa.
Midlerne ydes både multilateralt og  

 bilateralt.
Den bilaterale bistand administreres for hovedpartens vedkommende  

 af Beredningen før Internationellt Tekniskt-ekonomiskt Samarbete (BITS) -  

 hvis virksomhed generelt omfatter bløde kreditter, træningsprogrammer og  

 teknisk samarbejde - mens bistandsorganisationen SIDA har ansvaret for  

 bistanden til folkebevægelser, visse organisationer og kulturelt samarbejde.
Det er fra svensk side oplyst, at Østeuropa-bevillingen på de 900 mio.
SKR  

 over 3 år indgår som en del af den samlede svenske bistandsbevilling og  

 derfor medregnes i den svenske opgørelse af landets udviklingsbistand  

 (og dermed også medregnes i den svenske bistandsprocent).
 Bevillingen kan dog som nævnt ovenfor ikke indrapporteres som  

 udviklingsbistand til DAC og indgår derfor ikke i OECD's opgørelse af den  

 svenske udviklingsbistand.
