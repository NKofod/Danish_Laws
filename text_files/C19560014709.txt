 Ved finansministeriets cirkulære nr. 90 af 2. juni 1956 er der med  

 finansudvalgets tilslutning åbnet adgang til ved 25, 40 og 50 års  

 tjenestejubilæer at yde de i staten ansatte tjenestemænd samt de i statens  

 tjeneste løst ansatte personer et gratiale, ligesom der ved nævnte jubilæer  

 vil kunne overrækkes de pågældende et diplom som udtryk for vedkommende  

 styrelses påskønnelse og tak.
Da man herefter må finde det naturligt, at en lignende ordning indføres  

 for så vidt angår de ved kirkerne (kirkegårdene) ansatte funktionærer, skal  

 man herved bemyndige menighedsrådene til med tilslutning af provstiudvalget -  

 for så vidt angår købstæderne og København og Frederiksberg henholdsvis  

 stiftsøvrigheden og overtilsynet - i tilfælde, hvor rådet måtte anse det for  

 velmotiveret, at yde jubilæumsgratiale m.v. til det ved kirkerne ansatte  

 honorarlønnede personale efter lignende regler som de, der er gældende for  

 personale i statens tjeneste, og hvorom nærmere henvises til  

 finansministeriets cirkulære. der er aftrykt som bilag til nærværende  

 cirkulære.
Under hensyn til de særlige forhold, der er gældende for det ved  

 kirkerne ansatte personale, hvilke forhold antagelig mange steder vil  

 vanskeliggøre en direkte anvendelse af de regler, der er gældende for de i  

 statens tjeneste ansatte personer, bemærkes, at man intet har at erindre  

 imod, at der i de enkelte tilfælde finder en tillempning sted efter de  

 særlige tjenesteforhold efter forhandling med provstiudvalget,  

 stiftsøvrigheden eller overtilsynet, jfr. det foran anførte, ligesom man også  

 finder, at det kan overlades til det enkelte menighedsråd at træffe nærmere  

 bestemmelse om de former, under hvilke et gratiale bør overrækkes.
Man  

 henleder endvidere opmærksomheden på, at ordningen for statens vedkommende er  

 gældende fra 1. april d.å. at regne, og at man finder det rimeligt, at der i  

 overensstemmelse hermed kan finde udbetaling sted af gratialer også for  

 kirkernes funktionærer i anledning af jubilæer, der har fundet sted i tiden  

 mellem 1. april d.å. og nærværende cirkulæres udsendelse.
 Udgifterne til udredelsen af gratiale m.v. afholdes af den kirkelige  

 ligning.
 Det tilføjes, at der vil fremkomme nærmere meddelelse om ydelse af  

 gratiale til de som tjenestemænd ansatte kirkebetjente, når sagen har været  

 forelagt folketingets finansudvalg.
Hvilket herved meddeles til efterretning og videre bekendtgørelse, idet man vedlægger det fornødne antal eksemplarer af cirkulæret til omdeling blandt provstiudvalg og menighedsråd.
 Kirkeministeriet, den 27. august 1956.
 Bodil Koch.
/A.
Detlefsen.
 BILAG.
Cirkulære nr. 90 af 2. juni 1956 om jubilæumsgratiale m.v. til personale i statens tjeneste .
