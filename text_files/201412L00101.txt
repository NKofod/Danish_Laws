Fremsat den 17. december 2014 af beskæftigelsesministeren (Henrik Dam Kristensen) Forslag til Lov om ændring af lov om arbejdsløshedsforsikring m.v.
(Forsøg vedrørende fradrag for frivilligt, ulønnet arbejde) § 1 I lov om arbejdsløshedsforsikring m.v., jf. lovbekendtgørelse nr. 348 af 8. april 2014, som ændret ved § 5 i lov nr. 720 af 25. juni 2014 og § 6 i lov nr. 722 af 25. juni 2014, foretages følgende ændringer:
 1. I § 58, stk. 1, nr. 3, litra a, indsættes efter »eller § 55,«: »jf. dog § 100 e,«.
 2. Efter § 100 d indsættes i kapitel 16 c:
»§ 100 e.
Et medlem kan i perioden fra den 23. marts 2015 til den 20. marts 2017 udføre frivilligt, ulønnet arbejde i op til 15 timer om ugen uden fradrag i dagpengene.
De 15 timer regnes som et gennemsnit over en udbetalingsperiode, jf. § 46, stk. 1.
Stk. 2. Ved frivilligt, ulønnet arbejde efter stk. 1 forstås arbejde, som et medlem udfører for frivillige organisationer, foreninger eller lignende, som kan udbydes som almindeligt lønarbejde, og som ikke vedrører primær drift og vedligeholdelse.« § 2 Loven træder i kraft den 23. marts 2015.
Bemærkninger til lovforslaget Almindelige bemærkninger 1. Indledning Regeringen (Socialdemokratiet og Det Radikale Venstre) fremlagde den 8. oktober 2014 udspillet "Lettere at være frivillig". Regeringsudspillet indeholder 10 konkrete initiativer, der skal bidrage til at mindske barrierer for frivillighed i Danmark.
Gennem frivilligt engagement skabes solide fællesskaber på tværs af generationer og social baggrund, og initiativerne i udspillet skal understøtte en stærk frivillig sektor, som ikke møder barrierer i form af unødigt besværlige regler og bureaukrati.
De 10 initiativer tager udgangspunkt i de udfordringer og barrierer, som den frivillige sektor selv har peget på.
 Det første af de 10 initiativer omhandler bedre vilkår for frivillige på overførselsindkomster.
Det fremgår af regeringsudspillet, at frivillige på dagpenge og efterløn oplever, at reglerne om, hvornår de kan udføre en frivillig indsats uden at blive trukket i deres ydelser, er komplicerede og svære at forstå.
Nogle fortæller, at de ikke tør melde sig som frivillige, fordi de er bange for, at det går ud over deres indtægtsgrundlag.
 Med initiativet om bedre vilkår for frivillige på overførselsindkomster er det hensigten, at ledige og efterlønsmodtagere kan bidrage med en frivillig, ulønnet indsats uden fradrag i deres ydelser  så længe den frivillige indsats ikke erstatter lønnet arbejdskraft, ikke udføres på det almindelige arbejdsmarked og ikke forlænger ledighedsperioden for den ledige.
Det foreslås derfor at justere reglerne på dagpenge- og efterlønsområdet og dermed udvide muligheden for at arbejde frivilligt i frivillige organisationer fra de nuværende 4 timer til 15 timer om ugen.
Dermed vil ledige og efterlønsmodtagere i højere grad kunne bidrage med en frivillig indsats uden fradrag i deres ydelser.
Udvidelsen gennemføres i en toårig forsøgsperiode, som evalueres.
2. Lovforslagets indhold 2.1. Fradrag for frivilligt, ulønnet arbejde 2.1.1. Gældende ret Det er udgangspunktet efter de gældende regler om fradrag i arbejdsløshedsdagpenge, at arbejde og indtægter skal fradrages i ydelsen, jf. lovens § 59.
 Efter gældende regler i § 58, stk. 1, nr. 3, i lov om arbejdsløshedsforsikring m.v., kan beskæftigelsesministeren efter aftale med Beskæftigelsesrådet fastsætte regler om, hvilken betydning arbejde og indtægt skal have for størrelsen af dagpenge, der udbetales til et medlem af en arbejdsløshedskasse, som er under 25 år efter lovens § 52 a, eller et medlem, der har opnået ret til dagpenge efter lovens § 55.
 Med hjemmel i bemyndigelsen er der fastsat nærmere regler om fradrag for arbejde og indtægt i bekendtgørelse nr. 1344 af 11. december 2009 om fradrag i arbejdsløshedsdagpenge mv., herunder fradrag for aktiviteter og frivilligt, ulønnet arbejde, jf. bekendtgørelsens § 4.
Aktiviteter medfører ikke fradrag i dagpengene.
Ved aktiviteter forstås aktiviteter, som et medlem udfører frivilligt og ulønnet for frivillige organisationer, foreninger eller lignende, og som ikke kan udbydes som almindeligt lønarbejde.
Eksempler på sådanne aktiviteter er besøgsven, indsamling til nødhjælpsorganisationer, ekspedition i genbrugsbutikker under fx Dansk Røde Kors eller idrætsaktiviteter, herunder træner i foreninger, hvor det ikke er sædvanligt at ansætte lønnede trænere.
For frivilligt, ulønnet arbejde gælder det, at et medlem kan udføre frivilligt, ulønnet arbejde i op til  4 timer om ugen, uden at det medfører fradrag i dagpengene, den såkaldte 4-timersregel.
De 4 timer regnes som et gennemsnit over en udbetalingsperiode.
Arbejde herudover medfører fradrag.
Ved frivilligt, ulønnet arbejde forstås arbejde, som et medlem udfører for en frivillig organisation, forening eller lignende, og som kan udbydes som almindeligt lønarbejde.
Eksempler på frivilligt, ulønnet arbejde er jurist i retshjælpen, socialrådgiver på et krisecenter og rådgivning, herunder telefonrådgivning, der kræver eller forudsætter en særlig uddannelse.
Vedrører arbejdet primær drift eller vedligeholdelse medfører arbejdet dog som udgangspunkt fradrag fra første time.
Primær drift og vedligeholdelse betyder henholdsvis centrale organisatoriske og ledelsesmæssige funktioner som fx personaleadministration, herunder ansættelse og afskedigelse, økonomi- og organisationsstyring m.v. og funktioner, der er med til at sikre, at de fysiske rammer er i orden.
 Frivilligt, ulønnet arbejde, der vedrører den frivillige forenings primære drift, medfører dog ikke fradrag i tilfælde af, at arbejdet altid har været udført af ulønnet arbejdskraft i den konkrete forening og i andre lignende foreninger.
Frivilligt, ulønnet arbejde, der vedrører den frivillige forenings vedligeholdelse af lokaler m.v., medrører ikke fradrag, hvis nogle nærmere betingelser er opfyldt, herunder at arbejdet altid har været udført af ulønnet arbejdskraft og arbejdet udføres lejlighedsvis og uden særlig autorisation.
Det er en forudsætning, at aktiviteten eller det frivillige, ulønnede arbejde udføres i Danmark, og uden at medlemmet er underlagt sædvanlige ansættelsesretlige pligter.
Medlemmet skal skriftligt oplyse arbejdsløshedskassen om arbejdets art og varighed, samt hvilken organisation, forening eller lignende, arbejdet er udført for.
I praksis oplyser medlemmet om frivilligt arbejde på dagpengekortet.
 Med hjemmel i den gældende bemyndigelse i § 58, stk. 1, nr. 3, er der således fastsat nærmere regler om, hvornår frivilligt, ulønnet arbejde, har et så begrænset omfang, tidsmæssigt eller efter sin art, at det ikke skal medføre fradrag i ydelsen.
I forhold til efterløn er udgangspunktet, at en efterlønsmodtager have lønarbejde uden begrænsning mod fradrag i efterlønnen, jf. § 74 e i lov om arbejdsløshedsforsikring m.v.
Med hjemmel i § 74 i, i lov om arbejdsløshedsforsikring m.v., er der fastsat nærmere regler om, hvilken betydning blandt andet arbejde skal have for efterlønnens størrelse.
Det følger af § 27 i bekendtgørelse nr. 1576 af 17. december 2013 om fleksibel efterløn, at frivilligt, ulønnet arbejde medfører fradrag i efterlønnen efter reglerne i bekendtgørelse om fradrag i arbejdsløshedsdagpenge mv.
Det betyder, at der gælder de samme regler for fradrag for frivilligt, ulønnet arbejde i efterlønnen, som der gælder for fradrag i dagpengene, jf. også § 74 e, stk. 2.
På samme måde som ved efterløn er det i forhold til fleksydelse udgangspunktet, at en fleksydelsesmodtager have lønarbejde uden begrænsning mod fradrag i fleksydelsen, jf. § 20 i lov om fleksydelse.
Med hjemmel i § 21 i lov om fleksydelse, er der fastsat nærmere regler i § 35 i bekendtgørelse nr. 944 af 10. juli 2013 om fleksydelse om, at fleksydelsesmodtagere har ret til at udføre aktiviteter og frivilligt ulønnet arbejde efter principperne i reglerne i bekendtgørelse om fradrag i arbejdsløshedsdagpenge mv.
Det betyder, at der gælder de samme regler for fradrag for frivilligt, ulønnet arbejde i fleksydelsen, som der gælder for fradrag i dagpengene.
2.1.2. Ministeriets overvejelser og den foreslåede ordning Det foreslås, at et medlem i en periode på 2 år  i perioden fra den 23. marts 2015 til den 20. marts 2017  kan udføre frivilligt, ulønnet arbejde i op til 15 timer om ugen uden fradrag i dagpengene.
Dagpengene opgøres og udbetales i uger.
De 15 timer foreslås regnet som et gennemsnit over en udbetalingsperiode svarende til gældende regler i forhold til 4-timers reglen.
Arbejde herudover medfører fradrag.
 Dagpenge-, efterløns- og fleksydelsesmodtagere skal kunne bidrage med en frivillig, ulønnet indsats uden fradrag i deres ydelser, så længe den frivillige indsats ikke erstatter lønnet arbejdskraft, ikke udføres på det almindelige arbejdsmarked og ikke forlænger ledighedsperioden for dagpengemodtageren.
 Det foreslås derfor, at den såkaldte 4-timersregel justeres, så dagpenge-,  efterløns- og fleksydelsesmodtagere i højere grad kan bidrage med en frivillig indsats uden fradrag i deres ydelser.
Det foreslås, at den gældende definition af frivilligt, ulønnet arbejde også skal gælde i forhold til frivilligt, ulønnet arbejde i forsøgsperioden.
Ved frivilligt, ulønnet arbejde forstås dermed arbejde, som medlemmet udfører for frivillige organisationer, foreninger eller lignende, som kan udbydes som almindeligt lønarbejde, og som ikke vedrører primær drift og vedligeholdelse.
Forslaget betyder, at 4-timersreglen i en periode hæves til 15 timer, således at dagpengemodtagere kan udføre frivilligt, ulønnet arbejde i op til 15 timer om ugen uden at få fradrag i ydelsen.
De øvrige regler i § 4 i bekendtgørelse nr. 1344 af 11. december 2009 om fradrag i arbejdsløshedsdagpenge mv. om fradrag for aktiviteter og frivilligt, ulønnet arbejde, finder fortsat anvendelse.
 Forslaget finder tilsvarende anvendelse på efterlønsmodtagere og fleksydelsesmodtagere, som udfører frivilligt, ulønnet arbejde, idet dagpengereglerne også finder anvendelse for disse ydelser, jf. lovens § 74 e, stk. 2, og § 35 i bekendtgørelse nr. 944 af 10. juli 2013 om fleksydelse.
Det foreslås, at ændringen gennemføres ved en ny § 100 e, som indebærer en fravigelse af § 58, stk. 1, nr. 3, hvorefter beskæftigelsesministeren kan fastsætte regler om, hvilken betydning arbejde og indtægt har for størrelsen af dagpenge.
Den gældende bemyndigelse i lovens § 58, stk. 1, nr. 3, er blevet brugt til at fastsætte nærmere regler om, hvornår frivilligt, ulønnet arbejde, har et så begrænset omfang, tidsmæssigt eller efter sin art, at det ikke skal medføre fradrag i ydelsen.
 Der er således fastsat regler om, at frivilligt, ulønnet arbejde op til 4 timer om ugen ikke medfører fradrag i dagpengene, da det frivillige arbejde i dette tilfælde vurderes at være i et så begrænset omfang, at arbejdsindsatsen ikke kan sidestilles med et egentligt arbejde.
Den gældende bemyndigelse vurderes ikke at give hjemmel til at fastsætte nærmere regler om, at frivilligt, ulønnet arbejde ikke skal medføre fradrag i dagpengene, når arbejdsindsatsen har en sådan ugentlig varighed, at arbejdsindsatsen kan sidestilles med et egentligt arbejde, idet udgangspunktet i loven er, at arbejde og indtægter skal medføre fradrag i dagpengene.
I lov om arbejdsløshedsforsikring m.v. er der ikke fastsat en timegrænse for, hvornår en arbejdsindsats får et sådant omfang, at det sidestilles med et arbejde.
I funktionærloven er det dog en betingelse for lovens anvendelse, at pågældende beskæftiges af arbejdsgiveren i gennemsnitlig mere end 8 timer ugentlig, og at funktionæren indtager en tjenestestilling, således at pågældende er undergivet arbejdsgiverens instruktioner.
Det vurderes derfor, at forslaget om, at et medlem kan udføre frivilligt, ulønnet arbejde i op til 15 timer om ugen uden fradrag i dagpengene, ikke kan fastsættes med hjemmel i den gældende bemyndigelse i lovens § 58, stk. 1, nr. 3, på baggrund af det tidsmæssige omfang, som markant overstiger de gældende 4 timer om ugen.
 Det foreslås, at perioden på 2 år løber fra den 23. marts 2015 til den 20. marts 2017. Da de 15 timer regnes som et gennemsnit over en udbetalingsperiode, sikres det dermed, at perioden følger udbetalingsperioderne for dagpenge, jf. lovens § 46, stk. 1.
Udvidelsen af den ugentlige timetal til 15 timer indføres som et forsøg, der skal evalueres.
I udarbejdelsen af initiativet om bedre vilkår for frivillige på dagpenge- og efterløn har det været et vigtigt hensyn, at den frivillige indsats ikke erstatter lønnet arbejdskraft og ikke fastholder den ledige i arbejdsløshed.
Evalueringen skal derfor belyse, om udvidelsen af 4-timersreglen til 15 timer om ugen betyder noget for længden af dagpengemodtagerens ledighedsperiode og udbuddet af lønnet arbejde.
Styrelsen for Arbejdsmarked og Rekruttering gennemfører evalueringen på baggrund af blandt andet oplysninger fra arbejdsløshedskasserne.
Til brug for evalueringen vil det være nødvendigt at tilvejebringe løbende registerdata om medlemmer, der udfører frivilligt, ulønnet arbejde.
Evalueringen vil dermed forudsætte, at arbejdsløshedskasserne indberetter oplysninger om deres medlemmers frivillige, ulønnede arbejde.
Dette skal ske i overensstemmelse med persondatalovens regler.
 De arbejdsmarkedspolitiske hensyn, der ligger bag de nuværende regler, opretholdes, herunder at frivilligt, ulønnet arbejde alene kan udføres for frivillige foreninger, organisationer og lignende og at arbejde, der vedrører primær drift og vedligeholdelse, som udgangspunkt medfører fradrag fra første time.
 Forslaget har ikke indflydelse på, at frivillige, ulønnede aktiviteter, det vil sige arbejdsindsatser, der ikke kan udbydes som lønnede arbejdsopgaver, kan udføres uden begrænsning og uden fradrag i dagpengene og efterlønnen.
2.1.3. Forholdet til lov om frikommuner Som led i forsøgsordningen for frikommuner er der i § 7 c i lov om frikommuner fastsat rammerne for forsøg med reglerne om frivilligt, ulønnet arbejde for dagpengemodtagere.
Forsøget løber fra den 1. januar 2013 til den 31. december 2015. Økonomi- og Indenrigsministeren har den 8. oktober 2014 fremsat L 12, hvor det foreslås at forlænge frikommuneforsøget til den 30. juni 2017. Folketinget har vedtaget L 12 ved 3. behandlingen den 11. december 2014. Forsøget indebærer, at medlemmer af en arbejdsløshedskasse, som har bopæl i en frikommune, som udgangspunkt kan udføre frivilligt, ulønnet arbejde for offentlige, kommunale virksomheder og for frivillige foreninger, organisationer og lignende uden fradrag i deres arbejdsløshedsdagpenge og efterløn.
Det gælder dog ikke, hvis der fx er tale om frivilligt, ulønnet arbejde, der kan udbydes som almindeligt lønarbejde og sædvanligvis udbydes som lønnet arbejde i den konkrete offentlige, kommunale virksomhed eller i foreningen, organisationen eller lignende eller i tilsvarende offentlige, kommunale virksomhed eller i foreninger, organisationer eller lignende af tilsvarende art og størrelse.
 Forsøget bliver ikke påvirket af den foreslåede § 100 e, hvor 4-timersreglen i relation til frivilligt, ulønnet arbejde udvides til 15 timer, og det foreslås derfor, at frikommuneforsøget om frivilligt, ulønnet arbejde fortsætter uændret og i overensstemmelse med rammerne og reglerne i lov om frikommuner.
3. Økonomiske og administrative konsekvenser for det offentlige Forslaget skønnes ikke at medføre økonomiske konsekvenser for staten udover udgifterne til en evaluering af forsøget.
For at belyse forsøgets konsekvenser for de ledige og for de frivillige organisationer gennemføres der en evaluering.
Evalueringen vil medføre udgifter på 1 mio. kr. i 2015 og 1 mio. kr. i 2016. Forslaget skønnes ikke at medføre økonomiske konsekvenser for kommuner og regioner.
 4. Økonomiske og administrative konsekvenser for erhvervslivet m.v.
 Forslaget vurderes ikke at have økonomiske og administrative konsekvenser for erhvervslivet m.v.
5. Administrative konsekvenser for borgerne Forslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 15. oktober 2014 til den 19. november 2014 været sendt i høring hos følgende myndigheder og organisationer m.v.:
 Ankestyrelsen, Arbejdsløshedskassernes Samvirke, ATP, Arbejdsløshedskassen for Selvstændige Erhvervsdrivende (ASE), Beskæftigelsesrådet, Business Danmark, Center for Frivilligt Socialt Arbejde, Danmarks Frie Fagforening, Dansk Socialrådgiverforening, Danske Advokater, Danske Regioner, Datatilsynet, Det Centrale Handicapråd, Det faglige hus, Finanssektorens Arbejdsgiverforening, Foreningen af kommunale social-, sundheds- og arbejdsmarkedschefer i Danmark, Fredensborg Kommune, Fredericia Kommune, Frie Funktionærer, FriSe, Frivilligrådet, Frivilligt Forum, Gartneri-, Land- og Skovbrugets Arbejdsgivere, Gentofte Kommune, Gladsaxe Kommune, Kommunale Tjenestemænd og Overenskomstansatte, Kooperationen, Kristelig Arbejdsgiverforening, Kristelig Fagbevægelse, Landsforeningen af Fleks- og skånejobbere, Odense Kommune, Odsherred Kommune, Rigsrevisionen, Vejle Kommune, Vesthimmerland Kommune og Viborg Kommune.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Med hjemmel i den gældende bemyndigelse i § 58, stk. 1, nr. 3, i lov om arbejdsløshedsforsikring m.v. er der fastsat nærmere regler i bekendtgørelse nr. 1344 af 11. december 2009 om fradrag i arbejdsløshedsdagpenge mv. om, hvilken betydning arbejde og indtægt skal have for størrelsen af dagpenge.
 I § 4 i bekendtgørelsen er der fastsat nærmer regler om, at frivilligt, ulønnet arbejde i mere end 4 timer om ugen medfører fradrag i dagpengene.
 Som en konsekvens af § 1, nr. 2, hvor det foreslås, at et medlem i en periode kan udføre frivilligt, ulønnet arbejde i op til 15 timer om ugen uden fradrag i dagpengene, indsættes der en henvisning i § 58, stk. 1, nr. 3, til § 100 e.
 Der henvises til pkt. 2.1.2. i lovforslagets almindelige bemærkninger.
Til nr. 2 Med hjemmel i den gældende bemyndigelse i § 58, stk. 1, nr. 3, i lov om arbejdsløshedsforsikring m.v. er der fastsat nærmere regler i bekendtgørelse nr. 1344 af 11. december 2009 om fradrag i arbejdsløshedsdagpenge mv. om, hvilken betydning arbejde og indtægt skal have for størrelsen af dagpenge.
De gældende regler om, at frivilligt, ulønnet arbejde i op til 4 timer om ugen ikke medfører fradrag i dagpengene er fastsat i § 4 i bekendtgørelse om fradrag i arbejdsløshedsdagpenge mv.
Reglerne vurderes at give ret til, at et medlem af en arbejdsløshedskasse kan arbejde frivilligt og ulønnet i et sådant omfang, at arbejdsindsatsen ikke kan sidestilles med et egentligt arbejde.
Disse regler er derfor fastsat med hjemmel i den gældende bemyndigelse i lovens § 58, stk. 1, nr. 3. I lov om arbejdsløshedsforsikring m.v. er der ikke fastsat en timegrænse for, hvornår en arbejdsindsats får et sådant omfang, at det sidestilles med et arbejde, men efter princippet i funktionærloven betragtes det som et arbejde, når arbejdsindsatsen overstiger 8 timer om ugen.
 Det foreslås i stk. 1, at et medlem kan udføre frivilligt, ulønnet arbejde i op til 15 timer om ugen uden fradrag i dagpengene i perioden fra den 23. marts 2015 til den 20. marts 2017. . De 15 timer om ugen vurderes at kunne sidestilles med en egentlig arbejdsindsats, og ændringen gennemføres derfor med en ny § 100 e. § 100 e indebærer en fravigelse af lovens § 58, stk. 1, nr. 3, hvorefter beskæftigelsesministeren kan fastsætte regler om, hvilken betydning arbejde og indtægt har for størrelsen af dagpenge.
De 15 timer regnes som et gennemsnit over en udbetalingsperiode.
Efter gældende regler i lovens § 46, stk. 1, sker udbetalingen af dagpenge bagud for 4 henholdsvis 5 uger, og hver udbetalingsperiode slutter næstsidste søndag i en måned.
 Det foreslås derfor, at perioden på 2 år løber fra den 23. marts 2015 til den 20. marts 2017. Dermed sikres det, at perioden følger udbetalingsperioderne for dagpenge, som er relevant fordi de 15 timer regnes som et gennemsnit over en udbetalingsperiode.
 Arbejde udover 15 timer om ugen vil medføre fradrag i ydelsen, jf. gældende regler i lovens § 59, hvor det fremgår, at dagpengene nedsættes, når et medlem, som er arbejdssøgende til arbejde i fuld, sædvanlig arbejdstid, opnår arbejde af kortere varighed.
Det foreslås i stk. 2, at den gældende definition af frivilligt, ulønnet arbejde også skal gælde i forhold til frivilligt, ulønnet arbejde i forsøgsperioden.
Ved frivilligt, ulønnet arbejde forstås dermed arbejde, som medlemmet udfører for frivillige organisationer, foreninger eller lignende, som kan udbydes som almindeligt lønarbejde, og som ikke vedrører primær drift og vedligeholdelse.
Ved vurderingen af, om et frivilligt, ulønnet arbejde efter sin art kan udbydes som lønarbejde, har det betydning, om arbejdet i den pågældende organisation udføres af lønnede medarbejdere, eller om det normalt er lønnede medarbejdere, der udfører aktiviteten eller arbejdet i lignende organisationer, foreninger m.v.
Det vil sige organisationer, foreninger m.v., der har tilsvarende formål, omfang og organisering.
Det kan også have betydning, om der er tale om et arbejde, der normalt ikke ville blive udført, hvis ikke den frivillige arbejdskraft varetog opgaven, eller om udførelsen af arbejdet forudsætter en særlig uddannelse.
Frivilligt, ulønnet arbejde må ikke medvirke til at tage arbejde fra personer, der kan eller vil kunne påtage sig arbejdet på almindelige løn- og arbejdsvilkår.
Omfanget af arbejdet, der udbydes på normale lønvilkår, må generelt ikke begrænses.
Det gælder både arbejde, der udføres i privat og i offentligt regi.
Ved en frivillig organisation, forening eller lignende forstås en frivillig grundlagt organisation m.v., hvis primære formål ikke er at skabe overskud.
Et eventuelt overskud må ikke udbetales til medlemmerne, men skal bruges til almennyttige formål.
De frivillige aktiviteter og det frivillige ulønnede arbejde er en betydelig del af organisationens grundlag, og man vælger frivilligt at gå ind i organisationens virke.
Det frivillige, ulønnede arbejde må ikke have forbindelse med privat erhvervsvirksomhed.
 Ved primær drift forstås arbejde eller funktioner, der er med til at sikre organisationens overordnede, administrative drift, herunder centrale organisatoriske og ledelsesmæssige funktioner som fx personaleadministration, eller arbejde, som en offentlig myndighed er forpligtet til at udføre, fx være udbringning af mad til ældre hjemmeboende.
Ved vedligeholdelse forstås funktioner, der er med til at sikre, at de fysiske rammer er i orden, herunder arbejde, der er med til at sikre tilførsel af vand, varme eller elektricitet, og dermed arbejde, som forudsætter, at den enkelte er i besiddelse af en autorisation.
Ved vedligeholdelse forstås også varetagelse af den daglige rengøring, malerarbejde og lignende.
 Den foreslåede forsøgsbestemmelse vil også gælde for fradrag i efterlønnen, jf. lovens § 74 e, stk. 2, og fradrag i fleksydelsen, jf. § 35 i bekendtgørelse nr. 944 af 10. juli 2013 om fleksydelse.
De arbejdsmarkedspolitiske hensyn, der ligger bag de nuværende regler, opretholdes, herunder at frivilligt, ulønnet arbejde alene kan udføres for frivillige foreninger, organisationer og lignende og at arbejde, der vedrører primær drift og vedligeholdelse, som udgangspunkt medfører fradrag fra første time.
Forsøget har heller ikke indflydelse på, at frivillige, ulønnede aktiviteter, det vil sige arbejdsindsatser, der ikke kan udbydes som lønnede arbejdsopgaver, kan udføres uden begrænsning og uden fradrag i dagpengene og efterlønnen.
Disse regler fremgår af § 4 i bekendtgørelse om fradrag i arbejdsløshedsdagpenge mv.
 Der henvises i øvrigt til pkt. 2.1. i lovforslagets almindelige bemærkninger.
Til § 2 Det foreslås, at loven træder i kraft den 23. marts 2015.
 Ved den foreslåede ikrafttrædelse sikres det, at forsøgsperioden på 2 år løber fra den 23. marts 2015 til den 20. marts 2017 og dermed følger udbetalingsperioderne for dagpenge. Årsagen er, at de 15 timer, som et medlem foreslås at kunne udføre frivilligt, ulønnet arbejde uden fradrag i dagpengene, regnes som et gennemsnit over en udbetalingsperiode.
Udbetaling af dagpenge sker bagud for 4 henholdsvis 5 uger.
Hver udbetalingsperiode slutter næstsidste søndag i en måned, jf. § 46 i lov om arbejdsløshedsforsikring m.v.
