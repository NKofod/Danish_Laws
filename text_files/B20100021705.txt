Bekendtgørelse om delegation af ansættelses- og afskedigelseskompetence i Kriminalforsorgen I medfør af § 3, stk. 3, og § 26, stk. 2, i lov om tjenestemænd, jf. lovbekendtgørelse nr. 531 af 11. juni 2004, samt § 3 og § 26, stk. 2, i lov om statens tjenestemænd i Grønland, jf. lovbekendtgørelse nr. 574 af 5. august 1991, fastsættes:
 § 1. Direktøren for Kriminalforsorgen bemyndiges til at ansætte og afskedige tjenestemænd i lønramme 1-35.
 Stk. 2. Uansøgt afskedigelse kan kun foretages af justitsministeren, jf. dog § 3, stk. 2.
§ 2. Fængsels- og arrestinspektørerne og chefen for Kriminalforsorgens Uddannelsescenter bemyndiges til at ansætte tjenestemænd i lønramme 1-34 ved henholdsvis Kriminalforsorgens fængsler, arresthuse og uddannelsescenter.
Undtaget er dog stillingerne som arrestforvarer, hvor ansættelseskompetencen ikke delegeres til arrestinspektørerne.
 Stk. 2. Direktøren for Kriminalforsorgen i Grønland bemyndiges til at ansætte tjenestemænd i lønramme 1-34 ved Kriminalforsorgen i Grønland.
 § 3. Tjenestemænd, der er ansat af fængsels- og arrestinspektørerne, chefen for uddannelsescenteret og direktøren for Kriminalforsorgen i Grønland, afskediges efter ansøgning af disse.
 Stk. 2. Fængsels- og arrestinspektørerne og chefen for uddannelsescenteret kan træffe bestemmelse om uansøgt afskedigelse på grund af manglende egnethed af prøveansatte tjenestemænd i de første 6 måneder af prøveansættelsen i henhold til tjenestemandslovens § 33. Tilsvarende gælder for direktøren for Kriminalforsorgen i Grønland, jf. den grønlandske tjenestemandslovs § 33.
 § 4. Bekendtgørelsen træder i kraft den 15. marts 2010.
 Stk. 2. Bekendtgørelse nr. 1189 af 6. december 2004 om delegation af ansættelses- og afskedigelseskompetence i Kriminalforsorgen ophæves.
