Kabelbakker Arbejdsmiljøklagenævnet har på møde den 24. november 2009 behandlet klagen over Arbejdstilsynets afgørelse af 18. februar 2009. Arbejdstilsynet gav påbud om, at V skulle forebygge faldulykker hos afdelingen S.
Nævnet traf følgende A F G Ø R E L S E Arbejdsmiljøklagenævnet hjemviser sagen til ny behandling og afgørelse i Arbejdstilsynet.
B E G R U N D E L S E Arbejdsmiljøklagenævnet har ved afgørelsen lagt til grund, at der i montagehallen var fastmonterede kabelbakker på gulvet, og at kabelbakkerne var steder, hvor der arbejdedes hele dagen samt ved hyppigt anvendte færdselsområder.
 Arbejdsmiljøklagenævnet har ved afgørelsen også lagt til grund, at Arbejdstilsynet vurderede, at færden ved arbejdspladserne og de øvrige områder, hvor der er kabelbakker, ikke foregår sikkerheds- og sundhedsmæssigt fuldt forsvarligt.
Ifølge § 26, stk. 1, i bekendtgørelsen om faste arbejdssteders indretning skal der foretages et konkret skøn, idet bestemmelsen angiver, at gulvet så vidt muligt skal være i samme niveau og uden buler og huller.
Bestemmelsen angiver også et krav om, at virksomheder skal markere eventuelle niveauforskelle og huller tydeligt, hvis det ikke er muligt at fjerne disse.
Det er således et konkret skøn, om det er muligt at undgå niveauforskelle uden buler i gulvet.
Arbejdstilsynet anser det for muligt at fjerne kabelbakkerne fra gulvniveau.
Arbejdsmiljøklagenævnet finder ikke, at Arbejdstilsynet konkret har begrundet, i hvilket omfang det er muligt at fjerne bulerne i form af kabelbakker på gulvet.
Desuden har Arbejdstilsynet ikke oplyst, om og i hvilke situationer det er praksis at acceptere kabelbakker indenfor branchen.
Arbejdsmiljøklagenævnet skal endvidere overfor Arbejdstilsynet bemærke, at den regel i arbejdsmiljøloven, som Arbejdstilsynet har henvist til i bilag 2 til afgørelsen af 18. februar 2009, under afsnittet Hjemmel for påbud, ikke kan anvendes til at give påbudet.
Det drejer sig om henvisningen til § 38, stk. 1, i arbejdsmiljøloven.
Det er, fordi reglen handler om arbejdets udførelse, mens påbuddet handler om arbejdsstedets indretning.
Der er således ikke sammenhæng mellem den regel i arbejdsmiljøloven, og den bestemmelse der vedrører forholdet i bekendtgørelsen om arbejdsstedets indretning.
 I stedet skulle Arbejdstilsynet have brugt reglerne i kap 6 i arbejdsmiljøloven om arbejdsstedets indretning.
 Nævnet bemærker desuden, at Arbejdstilsynet ikke har rettet op på den forkerte angivelse af regelgrundlaget.
R E G L E R Ved afgørelsen har Arbejdsmiljøklagenævnet anvendt disse regler:
  Om arbejdets udførelse:
a) § 38, stk. 1, i bekendtgørelse nr. 268 af 18. marts 2005 af lov om arbejdsmiljø  Om arbejdsstedets indretning:
a) § 42, stk. 1, i bekendtgørelse nr. 268 af 18. marts 2005 af lov om arbejdsmiljø b) § 26, stk. 1, i bekendtgørelse nr. 96 af 13. februar 2001 om faste arbejdssteders indretning  Om Arbejdstilsynet hjemmel til at give påbud:
a) § 77, stk. 1, i bekendtgørelse nr. 268 af 18. marts 2005 af lov om arbejdsmiljø med de ændringer der følger af lov nr. 1395 af 27. december 2008 O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne Fuldmægtig Kopi til  Arbejdstilsynet, , Postboks 1228, 0900 København C  V  S Afgørelsens retlige grundlag kan læses på de følgende sider.
1. Regler Bekendtgørelse nr. 268 af 18. marts 2005 af lov om arbejdsmiljø med de ændringer der følger af lov nr. 1395 af 27. december 2008 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 96 af 13. februar 2001 om faste arbejdssteders indretning Kapitel 5 Arbejdsrum § 26. Gulvet i arbejdsrummet og under de enkelte arbejdspladser skal så vidt muligt være i samme niveau og uden buler eller huller.
Eventuelle niveauforskelle og huller skal være tydeligt markeret.
Stk. 2. Gulvbelægningen skal være tilpasset det arbejde, der udføres i arbejdsrummet, og have en under hensyn til arbejdets art passende hårdhed og skridsikkerhed.
Hvor der er risiko for væsentligt væskespild eller behov for spuling, skal gulvet være indrettet hertil.
