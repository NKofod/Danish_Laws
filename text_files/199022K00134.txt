Nr LSF 134 Forslag til Lov om ændring af årsregnskabsloven (Styrkelse af revisionen  

 og øget gennemsigtighed i regnskaberne) Fremsat af Erling Olsen (S) Poul Andersen (S) Ole Vagn Christensen (S) Eva  

 Fatum (S) Lotte Henriksen (S) Lissa Mathiasen (S) Sonja Mikkelsen (S) Nyrup  

 Rasmussen (S) Løvig Simonsen (S) Bjørn Westh (S) den 6. februar 1991 § 1 I lov om visse selskabers aflæggelse af årsregnskab m.v., jf.  

 lovbekendtgørelse nr. 436 af 20. juni 1989, som ændret ved lov nr. 308 af 16.  

 maj 1990, foretages følgende ændringer:
 1. § 7, stk. 1, 3. punktum, affattes således:
»Manglende sammenlignelighed eller foretaget tilpasning skal angives  

 ved opstilling af årsregnskabets resultatopgørelse og balance efter såvel de  

 nye regnskabsprincipper som de regnskabsprincipper, der anvendtes ved  

 opstillingen af det foregående årsregnskab, og behørigt begrundes i  

 noterne.« 2. § 56, stk. 1, 1. punktum udgår, og i stedet indsættes:
»Årsberetningen skal indeholde en pålidelig redegørelse for  

 udviklingen i selskabets økonomiske aktiviteter og forhold, herunder en  

 5-års-regnskabsoversigt (resultatopgørelser og balancer). Hvis der i et eller  

 flere af de fem år er foretaget ændringer af værdiansættelserne, skal  

 regnskabsoversigten tilpasses de ændrede principper.
Hvis det ikke er muligt  

 at foretage en nøjagtig tilpasning, skal der udøves et kvalificeret  

 skøn.« 3. I § 61 a, stk. 2, 1. punktum, ændres »1/10 af  

 aktiekapitalen« til: »1/20 af aktiekapitalen«.
 4. I § 61 e indsættes efter stk. 3 som nyt stykke:
»Stk. 4. Ved revisorskift i aktieselskaber, hvis aktier eller  

 obligationer er genstand for offentlig kursnotering, skal såvel  

 aktieselskabets bestyrelse som den afgående revisor uophørligt give  

 Københavns Fondsbørs en begrundet redegørelse for revisorskiftet.« 5. I § 61 k indsættes efter stk. 2 som nyt stykke:
»Stk. 3. Revisors oplysningspligt over for  

 generalforsamlingen fremgår af aktieselskabslovens § 76.« 6. Efter § 61 l indsættes som ny paragraf:
»§ 61 m.
Revisor skal afgive revisionsberetning til  

 generalforsamlingen.
Beretningen skal være bestyrelsen i hænde senest to uger  

 før den ordinære generalforsamling.
 Stk. 2. Revisionsberetningen skal indeholde erklæring om, hvorvidt  

 årsregnskabet og det eventuelle koncernregnskab er opgjort i overensstemmelse  

 med forskrifterne i loven og vedtægterne, tillige med en redegørelse for  

 resultatet af revisionen i øvrigt.
Stk. 3. Indeholder årsregnskabet ikke de oplysninger om resultatet  

 af selskabets drift og økonomiske stilling i øvrigt, som skal oplyses, eller  

 savner revisor i et moderselskab fornødne oplysninger om et datterselskabs  

 forhold, skal revisor gøre bemærkning herom og, såfremt det er muligt, give  

 de nødvendige supplerende oplysninger i sin beretning.
Såfremt revisor ved  

 sin revision har fundet, at der foreligger forhold, som kan medføre ansvar  

 for bestyrelsesmedlemmer eller direktører, skal han gøre anmærkning herom i  

 beretningen.
Revisor kan i øvrigt i beretningen meddele oplysninger, som han  

 anser det for rigtigt at lade komme til aktionærernes kundskab.
 Stk. 4. Bestemmelserne i stk. 1-3 gælder alene for selskaber, der  

 overskrider mindst 2 af de i § 25, stk. 2, nævnte størrelser.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget, der skal ses i sammenhæng med det samtidig hermed fremsatte  

 forslag til lov om ændring af aktieselskabsloven (L 135), har til formål at  

 styrke revisionen og øge regnskabernes gennemskuelighed.
Økonomiske og administrative konsekvenser Lovforslaget har hverken økonomiske eller administrative konsekvenser for  

 det offentlige.
Bemærkninger til lovforslagets enkelte bestemmelser Til § 1 Til nr. 1 og nr. 2 Hvis der skiftes regnskabsprincipper i et selskab, skal årsberetningen  

 indeholde to opstillinger af årets regnskab.
Den ene opstilling skal bringe  

 resultatopgørelsen og balancen opgjort efter de nye regnskabsprincipper, den  

 anden skal bringe resultatopgørelsen og balancen opgjort efter de principper,  

 der anvendtes ved opgørelsen af det foregående års resultatopgørelse og  

 balance.
Hensigten hermed er at øge gennemskueligheden og lette den  

 foreslåede samstilling af årets resultater med de fire foregående års.
Til nr. 3 Bestemmelsen har til formål at øge beskyttelsen af mindretalsaktionærer.
Til nr. 4 Bestemmelsen skal sikre offentlighed omkring revisorskift, der skyldes  

 forhold af interesse for selskabets aktionærer og forretningsforbindelser.
Til nr. 5 Af lovtekniske grunde er det fundet hensigtsmæssigt at placere  

 bestemmelsen, der styrker revisors stilling på et aktieselskabs  

 generalforsamling, i selve aktieselskabsloven.
Til nr. 6 Bestemmelsen svarer til § 91 i den gamle aktieselskabslov, men udgik af  

 denne i 1973, da revisionsberetningen blev gjort til en integreret del af  

 revisionspåtegningen.
Der kan imidlertid være grund til igen at indføre en  

 særlig revisionsberetning til generalforsamlingen som et meddelelsesmiddel,  

 der ligger mellem revisionspåtegningen, der går til alle læsere af  

 regnskabet, og revisionsprotokollen, der kun går til bestyrelsen.
For mindre virksomheder kan kravet om en særskilt revisionsberetning være  

 uhensigtsmæssigt.
Kravet skal derfor kun stilles til selskaber, der  

 overskrider mindst 2 af størrelserne i § 25, stk. 2, som er:
 1. Balancesum 30 mio. kr.
 2. Nettoomsætning 100 mio. kr.
 3. Gennemsnitligt antal medarbejdere i løbet af regnskabsåret 250.
