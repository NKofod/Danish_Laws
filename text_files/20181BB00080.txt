Fremsat den 18. januar 2019 af Rasmus Nordqvist (ALT), Uffe Elbæk (ALT) og Christian Poll (ALT) Forslag til folketingsbeslutning om igangsættelse af et udredningsarbejde, der belyser mulighederne for, hvordan en elektronisk krone (e-krone) kan udformes og implementeres Folketinget pålægger regeringen inden udgangen af folketingsåret 2018-19 at igangsætte et udredningsarbejde om udformningen af en e-krone, der skal være afsluttet og forelagt Folketinget senest den 1. oktober 2020. Udredningsarbejdet skal belyse, hvordan en elektronisk krone (e-krone) i regi af Nationalbanken kan udformes og implementeres.
Udredningsarbejdet skal dels belyse mulighederne for at tilbyde en simpel e-kronebetalingskonto til borgere, virksomheder m.v., hvor e-kronerne fungerer på lige fod med eksisterende fysiske danske kroner.
Udredningsarbejdet skal også belyse mulighederne for at introducere en e-kronekonto, der kan fungere som alternativ til private bankkonti, herunder fungere som lønkonto og som NemKonto.
Bemærkninger til forslaget Igennem det seneste årti har danske banker været involveret i boligbobler, hvidvask, fortielser og utvetydig grådighed som set i sagerne om Roskilde Bank, Jyske Bank, Nordea og Danske Bank.
Det er tæt på umuligt at indgå som en del af samfundet uden en bankkonto.
Alternativet finder det problematisk, at borgere kun har mulighed for at have en bankkonto hos private, profitorienterede banker, som i flere tilfælde har brudt befolkningens tillid.
Alle borgere bør derfor have et reelt alternativ til de private banker, og det er statens opgave at sikre dette alternativ.
 Alternativet ønsker med beslutningsforslaget, at der igangsættes et udredningsarbejde, der belyser, hvordan en elektronisk krone (e-krone) kan udformes og implementeres i Danmark Udredningsarbejdet skal være afsluttet senest den 1. oktober 2020.
Regeringen kan med rette finde inspiration i den svenske rapport »Riksbankens e-kronaprojekt - rapport 2« (Sveriges Riksbank, 2018), hvori der redegøres for introduktionen af en elektronisk krone i regi af den svenske centralbank.
Med tiden er svenske statsborgere tiltænkt frivilligt at kunne veksle deres penge til e-kroner opbevaret på en e-kronekonto i regi af centralbanken.
I den svenske rapport skelnes der umiddelbart mellem to typer af e-kroner.
Den ene er en kontobaseret e-krone, der i rapporten klassificeres på lige fod med penge indsat på private bankkonti som indlån og med mulighed for renter.
Den anden er en værdibaseret e-krone, der følger e-pengedirektivet, og hvor der ifølge den svenske rapport som hovedregel ikke er mulighed for renter.
 Alternativet mener, at der i udredningsarbejdet bl.a. skal belyses følgende model: en elektronisk krone, der fungerer på lige fod med eksisterende fysiske danske kroner, hvor indehaveren ikke har renteindtægter på sit indestående i e-kroner, og hvor overførsler af e-kroner brugere imellem vil være afgiftsfri og fungere som et sikkert og frivilligt alternativ for borgere, som er utrygge ved bankernes ageren.
Skriftlig fremsættelse Rasmus Nordqvist (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om igangsættelse af et udredningsarbejde der belyser mulighederne for, hvordan en elektronisk krone (e-krone) kan udformes og implementeres.
(Beslutningsforslag nr.
B 80) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
