Nr BR 201 Beretning over Forslag til lov om licens til rekreativt fiskeri m.v.   

 Nr B 201 1986-87, 1. samling Blad nr 1070 Afgivet af landbrugs- og fiskeriudvalget Afgivet: 19870603 Udvalget har behandlet lovforslaget i nogle møder og har i den forbindelse stillet spørgsmål til fiskeriministeren, som denne har besvaret skriftligt.
Udvalget har endvidere modtaget mundtlige og/ eller skriftlige henvendelser fra:
Danmarks Sportsfiskerforbund Dansk Amatørfiskerforening Jydsk Fritidsfisker Forbund Nakskov Lystfisker- og Kutterbureau samt Nakskov Sportsfiskerforening.
Udvalget finder ikke, at der med udgangspunkt i lovforslaget, de stillede spørgsmål og besvarelserne heraf samt de ovenfor nævnte henvendelser er baggrund for at gennemføre lovforslaget, som det foreligger.
Udvalget har på grundlag af det arbejde, der udførtes i sidste folketingsår forud for vedtagelsen af lov nr. 306 af 4. juni 1987 om saltvandsfiskeri og de foreliggende referater fra det nedsatte § 12, stk. 4-udvalg, samt de oplysninger, der er fremkommet under behandlingen, overvejet, hvorledes der mest hensigtsmæssigt skabes en ordning, der sikrer midler til fiskepleje og udsætninger samtidig med, at der gennemføres hensigtsmæssige regler for fritidsfiskeriet.
Udvalget opfordrer herefter regeringen til snarest at indkalde § 12, stk. 4-udvalget til yderligere forhandlinger, således at et lovforslag kan fremsættes i folketingsåret 1987-88. Ud over § 12, stk. 4-udvalgets referater af sidste års arbejde bør følgende muligheder indgå i overvejelserne:
- Mulighed for, med midler fra statskassen, at supplere foreningers godkendte udsætningsplaner fra Danmarks Fiskeri- og Havundersøgelser efter et krone til krone princip.
Udsætningsplaner bør omfatte både salte og ferske vande.
- Indførelse af en eventuel promilleafgift pr. kg landet fisk, som indbetales i en fiskefond.
- Omsætningsforbud ved salg af fisk for andre end erhvervs- og bierhvervsfiskere.
- Frit redskabsvalg for fritidsfiskeri, kombineret med en licens i det omfang, der anvendes mere end 1 redskab.
 - Tekniske reguleringer, herunder maskestørrelser.
- Indførelse af fredede områder efter indstillinger fra lokalforeninger.
- Indførelse af periodevise begrænsninger i fritidsfiskeriet efter lokale forhandlinger.
 P.u.v.
