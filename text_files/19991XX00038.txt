Skriftlig fremsættelse (13. oktober 1999) Erhvervsministeren (Pia Gjellerup):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 mærkning og skiltning med pris m.v. og lov om erhvervsfremme. (Udvidede  

 krav til mærkning med enhedspris og overførelse af kompetence  

 til at give forskrifter om volumenstørrelser mv. til lov om  

 erhvervsfremme).
(Lovforslag nr.
L 36).
Formålet med  

 lovforslaget er som i den gældende prismærkningslov at fremme  

 forbrugernes orienteringsmuligheder med hensyn til priser på  

 forbrugsvarer og sikre, at forbrugerne får korrekte prisinformationer i  

 en form, der er forståelig, klar, relevant og gennemsigtig.  

 Prisinformationerne skal gøre det muligt for forbrugerne at  

 sammenligne forskellige produkter inden for samme produktgruppe og dermed  

 medvirke til en effektiv priskonkurrence.
Endvidere skal  

 prismærkningsreglerne være praktisk anvendelige for de  

 erhvervsdrivende.
Samtidig skal lovforslaget sikre den nødvendige  

 tilpasning til gældende EU-regulering.
Lovforslaget er således et  

 led i gennemførelsen af det nye EU-direktiv om forbrugerbeskyttelse i  

 forbindelse med angivelse af priser på forbrugsvarer, der forbedrer  

 forbrugeroplysningen ved at stille et generelt krav om  

 enhedsprismærkning - dvs. angivelse af prisen pr. kg , pr. l mv. - for  

 alle forbrugsvarer.
Direktivet skal være gennemført i dansk ret  

 senest den 18. marts 2000. Med et regelsæt på  

 fællesskabsplan er det muligt at sikre en ensartet og gennemskuelig  

 information til gavn for samtlige forbrugere i det indre marked.
Det er i  

 overensstemmelse med regeringens forbrugerpolitik.
De gældende regler for enhedsprismærkning har  

 vist sig at være yderst kompliceret at håndtere både for  

 myndighederne, forbrugerne og erhvervslivet på grund af fritagelse for  

 pligten til at oplyse enhedspriser ved salg af standardiserede  

 emballagestørrelser.
Fx kan kaffe i dag sælges i pakninger med  

 bl.a. 125 g, 250 g, 500 g og 2000 g, uden at der er pligt til at oplyse  

 enhedsprisen.
De nye regler betyder, at enhedsprismærkning altid  

 skal oplyses, medmindre mærkningen er nytteløs eller egnet til  

 at skabe forvirring.
Det er i forbrugernes interesse, og gør samtidig  

 reglerne lettere at overskue og anvende for de erhvervsdrivende.
Lovforslaget  

 vil dog indebære merudgifter for de dele af detailhandelen, der ikke  

 allerede anvender enhedsprismærkning generelt.
 Lovforslagets hovedindhold er at sikre en udvidelse af  

 bemyndigelsen i den gældende prismærkningslov til at give  

 forskrifter om enhedsprismærkning, der lever op til direktivets  

 generelle krav.
 Lovforslaget opretholder ikke den nugældende  

 mulighed for at undtage erhvervsområder mv. og brugte varer fra  

 prismærkningspligten, da dette ikke er ikke tilladt efter direktivet.  

 Forskriften om undtagelse af kostbare smykker fra pligten til  

 prismærkning foreslås derfor ophævet.
Derimod giver direktivet mulighed for at undtage  

 antikviteter, kunst og auktionssalg fra prismærkningspligten.
Den  

 gældende undtagelse for disse områder foreslås opretholdt,  

 da prisen ofte ved udstilling i forretningslokalet ikke er endelig, men  

 fremkommer ved, at sælger og køber købslår om  

 prisen.
Tilsvarende giver direktivet mulighed for at undtage varer, der  

 leveres i forbindelse med en tjenesteydelse, fx reservedele til biler.  

 Også på dette punkt opretholdes den gældende  

 retstilstand.
I overensstemmelse med direktivet sikrer lovforslaget, at  

 erhvervsministeren får adgang til at fastsætte en øvre  

 grænse for, hvor mange priser der må angives.
Bestemmelsen  

 tænkes navnlig udnyttet, hvis prisangivelser i andre valutaer  

 sideløbende med angivelser i kroner og øre får et  

 sådant omfang, at det går ud over prisgennemsigtigheden.
Da koblingen mellem enhedsprismærkning og  

 standardstørrelser bortfalder efter direktivet, er der ikke  

 længere noget prisoplysningsaspekt i forbindelse med fastsættelse  

 af regler om volumenstørrelser.
Som en konsekvens heraf  

 overføres hjemlen til at give forskrifter om volumenstørrelser  

 mv. til lov om erhvervsfremme.
 Af øvrige forhold kan nævnes, at lovforslaget  

 indeholder enkelte ændringer af teknisk karakter, herunder en  

 ændring af lovens bestemmelse om straf for juridiske personer.
 Endvidere ophæves en bestemmelse i lov om  

 erhvervsfremme om adgang til at fastsætte regler om beskikkelse af  

 vejere og målere, da denne er indholdsløs efter en  

 ophævelse af autorisationsordningen pr. 1. januar 1997.
 Lovforslaget skønnes ikke at indebære  

 økonomiske eller administrative konsekvenser for stat, kommuner og  

 amtskommuner.
 Idet jeg henviser til de udførlige  

 bemærkninger til lovforslaget, skal jeg anbefale forslaget til  

 Folketingets velvillige behandling.
