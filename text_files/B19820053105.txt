 I medfør af § 37, stk. 2 og 3, i lov nr. 179 af 14. maj 1980 om en  

 værdipapircentral fastsættes:
§ 1.  Værdipapircentralen indkalder ved bekendtgørelse  

 i Statstidende cirkulerende, børsnoterede obligationer til registrering i  

 centralen.
Indkaldelsen kan tidligst bekendtgøres 6 måneder før og skal  

 bekendtgøres senest 2 måneder før tidspunktet, hvor obligationerne kan  

 registreres i centralen (konverteringstidspunktet).
 Stk. 2.  Værdipapircentralen drager omsorg for, at der  

 gennem dagblade og lignende sker en passende annoncering om den i stk. 1  

 nævnte indkaldelse.
 § 2.  Den i § 1, stk. 1, 1. pkt., nævnte  

 bekendtgørelse skal angive:
1. hvilke obligationer der indkaldes med angivelse af  

 udsteder samt de yderligere oplysninger, der er nødvendige for at  

 identificere obligationerne, f.eks. serie- eller afdelingsangivelse,  

 forrentning og udløbsår, 2. konverteringstidspunktet, jfr. § 1, stk. 1, 2.  

 pkt., 3. hvilken andelsstørrelse fondsaktivet efter  

 konverteringstidspunktet vil blive registreret i, 4. de i lovens § 37, stk. 4, angivne virkninger af  

 manglende registrering samt det tidspunkt, fra hvilket disse virkninger  

 indtræder, 5. hvor indlevering til registrering kan finde sted,  

 og 6. at depot- eller indskrivningskunder hos  

 indskrivningsstedet kan rekvirere en kontoudskrift, som viser, hvad der på  

 konverteringstidspunktet er deponeret eller indskrevet, jfr. § 4.
§ 3.  Indlevering til registrering i  

 Værdipapircentralen kan kun ske til et kontoførende institut, som har indgået  

 tilslutningsaftale med Værdipapircentralen vedrørende det pågældende  

 fondsaktiv.
Det kontoførende institut udsteder kvittering for modtagelsen af  

 obligationerne.
Stk. 2.  Et kontoførende institut, som har indgået  

 tilslutningsaftale med Værdipapircentralen, skal forud for  

 konverteringstidspunktet meddele de kunder, der i instituttet har indlagt  

 obligationer, der administreres under dets depot- eller indskrivningssystem,  

 at disse obligationer ved dets foranstaltning vil blive registreret i  

 Værdipapircentralen.
Det samme gælder obligationer, der efter  

 konverteringstidspunktet indleveres til dets depot- eller  

 indskrivningssystem.
§ 4.  Depot- og indskrivningssteder skal opbevare kopi  

 af magnetbånd eller lignende, som anvendes ved konverteringen, i 2 år fra  

 indkaldelsestidspunktet.
Det samme gælder det materiale, der har været  

 anvendt ved forvaltningen af de deponerede eller indskrevne obligationer.  

 Depot- eller indskrivningsstedet skal i dette tidsrum på begæring fra  

 kontohaveren udstede en kontoudskrift, som viser, hvad der på  

 konverteringstidspunktet var deponeret eller indskrevet.
 § 5.  Obligationer konverteres til fondsaktiver i den  

 andelsstørrelse, der er fastsat for den pågældende aktividentifikation af  

 Værdipapircentralen i samråd med udstederen.
 Stk. 2.  Andelsstørrelsen kan ikke sættes til et større  

 beløb end den for den pågældende obligationstype på konverteringstidspunktet  

 cirkulerende mindste stykstørrelse.
 Stk. 3.  Ved konvertering af en obligation til et  

 fondsaktiv bortfalder dens litra- og løbenummerbetegnelse, gruppenummer eller  

 lignende individualiserende identifikation.
§ 6.  Senest 3 måneder efter konvertering af  

 obligationer, som beror i de kontoførende institutters depot- og  

 indskrivningssystemer, udsendes en udskrift af kontoen i Værdipapircentralen  

 til ejeren og eventuelle andre rettighedshavere.
Udskriften skal være i  

 overensstemmelse med § 39, stk. 1, i bekendtgørelse om registrering m.v. af  

 obligationer i Værdipapircentralen.
Det fastsættes i tilslutningsaftalen, om  

 udsendelsen af konverteringsmeddelelsen foretages af det kontoførende  

 institut eller af Værdipapircentralen.
 Stk. 2.  Bestemmelsen i stk. 1 er ikke til hinder for,  

 at ejeren eller en rettighedshaver efter begæring til det kontoførende  

 institut kan få en udskrift af kontoen.
 Stk. 3.  Ved registrering i Værdipapircentralen af  

 obligationer gennem et kontoførende institut gives meddelelse om  

 registreringen efter § 31, stk. 1, i bekendtgørelse om registrering m.v. af  

 obligationer i Værdipapircentralen.
 § 7.  Bekendtgørelsen træder i kraft dagen efter  

 offentliggørelsen i Lovtidende.
