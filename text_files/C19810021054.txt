 Skrivelse fra energiministeriet om delegation af visse tilsynsbeføjelser i  

 henhold til lov om visse havanlæg.
Til Statens Skibstilsyn Snorresgade 19 2300 København S.) Idet man henviser til stedfundne drøftelser, bemyndiger energiministeriet  

 herved i medfør af § 9, stk. 2, i lov nr. 292 af 10. juni 1981 om visse  

 havanlæg statens skibstilsyn til at varetage det i lovens § 9, stk. 1,  

 omhandlede tilsyn, for så vidt angår de nedenfor nævnte områder, herunder  

 tilsynet med overholdelsen af de bestemmelser i skibstilsynslovgivningen, der  

 indtil videre skal finde anvendelse i henhold til havanlægslovens § 23, stk.  

 2. Bemyndigelsen omfatter:
- tilsynet med faste havanlægs redningsmidler og med disses  

 udsættelsesarrangementer og betjening, - tilsynet med dansk registrerede flytbare anlægs konstruktion, styrke,  

 flydeevne, indretning og udstyr af maritim karakter samt den hermed forbundne  

 drift, samt - løbende tilsyn med udenlandsk registrerede flytbare anlægs konstruktion,  

 styrkemæssige forhold, flydeevne, indretning og udstyr af maritim karakter  

 samt de hermed forbundne driftsmæssige forhold, der føres efter, at  

 energistyrelsen har godkendt anlægget til anvendelse på dansk område.
 Ligeledes bemyndiges statens skibstilsyn til i henhold til havanlægslovens  

 § 12, stk. 1, at meddele påbud om overholdelse af de nævnte bestemmelser og  

 til at meddele de i lovens § 12, stk. 2, omhandlede påbud.
 Energiministeriet forudsætter, at skibstilsynet i forbindelse med  

 energistyrelsens godkendelse af udenlandsk registrerede flytbare anlæg til  

 anvendelse på dansk område bistår energistyrelsen med vurderingen af forhold,  

 som er omfattet af det ovenfor nævnte løbende tilsyn, som udøves af  

 skibstilsynet.
 Energiministeriet forudsætter endvidere, at det af skibstilsynet udøvede  

 tilsyn samordnes med andre tilsynsmyndigheders arbejde, jfr. havanlægslovens  

 § 10, stk. 1, nr. 1, samt at skibstilsynet årligt afgiver en beretning til  

 energiministeren om tilsynsvirksomheden og om spørgsmål, der måtte opstå i  

 forbindelse med anvendelsen ifølge lovens § 3, stk. 1, af søfartslovgivningen  

 på havanlæg, der forsejles eller bugseres.
 Man skal samtidig anmode skibstilsynet om at indberette forhold, som man  

 måtte blive bekendt med som led i udøvelsen af skibstilsynets almindelige  

 virksomhed, og som er af betydning for overvejelser om anvendelse af  

 bestemmelsen i lovens § 2, stk. 2.
 Klager over de af statens skibstilsyn trufne afgørelser skal indbringes  

 for energiministeren efter dansk forvaltningsrets almindelige regler herom.  

 Det vil i den bekendtgørelse, der udstedes i medfør af lovens § 23, stk. 2,  

 blive foreskrevet, at energiministeren varetager de opgaver, herunder  

 behandlingen af klagesager, der hidtil har påhvilet industriministeren eller  

 har kunnet indbringes for tilbageholdelsesnævnet.
 Det tilføjes, at energiministeriet har til hensigt snarest at påbegynde  

 drøftelser om delegation af beføjelser til at fastsætte nærmere regler i  

 medfør af havanlægsloven.
 Energiministeriet, den 29. december  

 1981.
P.
M.
V.
