Nogle arbejdere nedlagde et akkordarbejde i forbindelse med et  

 byggeri, da de fandt at forudsætningerne for akkordaftalerne ikke kunne  

 holde.
Udtalt, at den opståede uoverensstemmelse burde være løst ad sædvanlig  

 fagretlig vej, således som det havde været aftalt på fællesmøderne.
Der ikke  

 grundlag for bodsfritagelse eller bodsnedsættelse.
 Under denne sag har Dansk Arbejdsgiverrforening for Entreprenørforeningen  

 for A/S Spliid Pedersen, Højbjerg, indklaget Landsorganisationen i Danmark  

 for Specialarbejderforbundet i Danmark og Murerforbundet i Danmark for et  

 antal medlemmer af disse forbund for Arbejdsretten med påstand om, at de på  

 sagens bilag 1 anførte medlemmer af de to forbund til Dansk  

 Arbejdsgiverforening betaler en efter rettens skøn fastsat bod for hver time,  

 de pågældende har deltaget i den overenskomststridige arbejdsnedlæggelse, som  

 fandt sted i tiden fra den 29. juli til og med den 6. august 1986.
 De indklagede, der har erkendt, at arbejdsnedlæggelsen var  

 overenskomststridig, har nedlagt påstand om, at der ikke pålægges de  

 pågældende medlemmer af de to forbund bod, idet de til støtte herfor har  

 anført, at virksomhedens tilsidesættelse af bestemmelsen i Hovedaftalens § 9,  

 stk. 2, gav rimelig grund til arbejdsstandsningen, således at boden skal  

 bortfalde i medfør af bestemmelsen i arbejdsretslovens § 12, stk. 2.
 For det tilfælde, at bod måtte blive pålagt, har de indklagede taget  

 sædvanligt forbehold over for navnelisten, bilag 1.
 Sagens nærmere omstændigheder er efter det oplyste følgende:
De pågældende medlemmer af de to forbund var i 1986 beskæftiget hos A/S  

 Spliid Pedersen med opførelsen af i alt 20 huse, beliggende Hørhavevej i  

 Højbjerg.
Husene var fordelt i 3 rækker - afsnittene A, B og C - med 6 huse i  

 to af rækkerne og en række med 8 huse.
Arbejdet udførtes i akkord, således at  

 der for opmuringen af husene var indgået akkordaftale for hele byggeriet,  

 medens der for det øvrige arbejde, som de pågældende skulle udføre, blev  

 indgået akkordaftaler, efterhånden som byggeriet skred frem.
Da arbejdet i afsnit A var næsten færdigt, opstod der uoverensstemmelse om  

 afregningen for det udførte flise- og klinkearbejde i dette afsnit.
Af en  

 under sagen fremlagt akkorderingsseddel fremgår, at svendene den 2. juni 1986  

 fremsatte krav om, at dette arbejde »samt for ukontinuerlig  

 arbejdsgang« skulle afregnes med »samme timefortjeneste som  

 murakkorden«, svarende til 105 kr. i timen.
Virksomheden afviste kravet,  

 men den 3. juni 1986 opnåedes der enighed mellem virksomhedens ingeniør Søren  

 Steen Møller og tillidsmand Ole Kock Nielsen om, at virksomheden skulle  

 afregne arbejdet med det samme beløb, »som opmuringsakkorden afregnes  

 med, d.v.s. max. 105,-/tm.« Under arbejdet i afsnit B opstod der påny uoverensstemmelse om de indgåede  

 akkordaftaler, idet svendene fandt, at arbejdsforholdene var sådanne, at  

 forudsætningerne for aftalerne ikke kunne holde.
Uoverensstemmelsen  

 resulterede i, at svendene og murerarbejdsmændene nedlagde arbejdet tirsdag  

 den 29. juli 1986 kl. 13.30.
 Arbejdsnedlæggelsen blev behandlet ved fællesmøder torsdag den 31. juli  

 1986. I referaterne fra fællesmøderne hedder det bl.a.:
 »Sagen forhandledes, og fra arbejderside erkendte man, at  

 arbejdsnedlæggelsen er overenskomststridig og gav tilsagn om at pålægge de  

 strejkende at genoptage arbejdet den 1. august d.å. ved normal arbejdstids  

 begyndelse.
 Endvidere var man enig om, at de til grund for arbejdsnedlæggelsen værende  

 årsager - herunder arbejdsgiverens misligholdelse af Hovedaftalens § 9, stk.  

 2, hvilket bestrides fra arbejdsgiverside - behandles ved mæglingsmøde  

 tirsdag den 5. august d.å. kl. 07.00 på arbejdspladsen i henhold til gældende  

 fagretlige regler.
 Fra arbejdsgiverside meddelte man, at det dog var en forudsætning for  

 deltage i nævnte mæglingsmøde, at arbejdet genoptages som ovenfor  

 nævnt«.
 Da arbejdet i strid med det givne pålæg ikke blev genoptaget fredag den 1.  

 august 1986, blev arbejdsnedlæggelsen indbragt for Arbejdsretten som hastesag  

 ved klageskrift af 4. s.m.
 Under et forhandlingsmøde onsdag den 6. august 1986 opnåedes der  

 imidlertid enighed mellem virksomheden og svendene om følgende, der er  

 nedfældet i en samme dag underskrevet akkorderingsseddel:
»Diverse gener ved flisearbejdet (væg og gulv) i hus E, i blok B,  

 afgøres ved at firmaet betaler kr. 2400.« Senere samme dag blev arbejdet derefter genoptaget.
 Den 8. august og den 14. oktober 1986 afholdtes mæglingsmøde, begge gange  

 med samme dagsorden, angivet som post 1, 2 og 3. Post 1 og 2 vedrørte  

 afregning af indleverede akkorderingssedler på tilsammen 2.090 kr., medens  

 post 3 lød:
»Arbejdsgiverens misligholdelse af Hovedaftalens § 9, stk. 2.« I referatet fra mæglingsmødet den 14. oktober 1986 hedder det:
 »Mæglingsudvalget enedes om følgende: punkterne 1-3 afgøres under et  

 med at firmaet efterbetaler kr. 500,-».
 For arbejdsretten er der afgivet forklaring af de i det følgende nævnte  

 vidner.
Ingeniør Søren Steen Møller har forklaret, at opmuringen af husene i  

 afsnit A generedes af frostskader.
Han blev derfor enig med svendene om, at  

 de skulle have 105 kr. i timen i stedet for den aftalte akkordløn.
Han kom  

 hjem fra ferie mandag den 28. juli 1986. Man var da igang med husene i afsnit  

 B.
Tirsdag den 29. juli blev der fra svendenes side rejst krav om  

 ekstrabetaling for flisearbejdet i badeværelserne, idet de ellers ikke ville  

 fortsætte arbejdet.
Vidnet afslog at imødekomme kravet, men tilføjede, at de  

 kunne komme med en akkorderingsseddel, så kunne de tale om det.
Da svendene  

 fastholdt at ville have pengene med det samme, og vidnet afslog dette, blev  

 arbejdet nedlagt.
Vidnet bestrider, at arbejdet har været tilrettelagt på en  

 sådan måde, at arbejdsrytmen er blevet brudt.
Kontorchef Carsten Bekker fra Entreprenørforeningen har forklaret, at der  

 under mæglingsmødet den 14. oktober 1986 opnåedes enighed om afregning af de  

 to akkorderingssedler med i alt 500 kr.
For at få sagen »løst« tog  

 man så også punkt 3 med i forligsteksten, uden at der heri lå nogen  

 erkendelse af, at virksomheden havde tilsidesat Hovedaftalens § 9, stk. 2.
Murersvend og tillidsmand Ole Kock Nielsen har forklaret, at det er  

 rigtigt, at der under opmuringen af husene i afsnit A skete en del  

 frostskader, og at man derfor enedes om at afregne opmuringsakkorden med 105  

 kr. i timen.
Men den egentlige grund til, at man fik lavet en aftale om samme  

 timebetaling for flise- og klinkearbejdet i afsnit A, var, at arbejdet var  

 tilrettelagt på en sådan måde, at de forskellige håndværkere gik i vejen for  

 hinanden, så akkorden ikke kunne holde, fordi der hele tiden skete  

 afbrydelser i arbejdet.
Det er rigtigt, at aftalen kun gjaldt for husene i  

 afsnit A, men det blev samtidig med aftalens indgåelse lovet dem, at de  

 fremover ville kunne arbejde uden at blive forstyrret i arbejdsgangen af de  

 andre håndværkere.
Det skete imidlertid igen under arbejdet i afsnit B.  

 Vidnet rejste derfor over for formanden på pladsen krav om, at arbejdsgangen  

 blev ændret, så de andre håndværkere rykkede ud af de to huse, hvor murerne  

 på det tidspunkt var i gang med flise- og klinkearbejde i badeværelserne.
I  

 modsat fald ville man have samme betaling for arbejdet, som man havde fået  

 for afsnit A.
Hertil sagde formanden: »Det kan du godt regne med,  

 Ole«.
Den følgende dag - den 29. juli 1986 - kom Søren Steen Møller hjem  

 fra ferie.
Vidnet sagde da, at folkene ville have samme garanti for  

 aflønning, som de havde fået for arbejdet i afdeling A.
Da Steen Møller  

 afviste dette krav, var det, som om det hele »gik i hårdknude«, og  

 der blev herefter bare henvist til akkordaftalerne.
Vidnet husker ikke, om  

 han nævnte for Steen Møller, at de dagen før havde talt med pladsformanden om  

 problemerne på byggepladsen og fået lovning på samme aflønning som for  

 arbejdet i afsnit A.
 Sekretær i Murerforbundet Stig Schlunsen har forklaret, at de 500 kr., som  

 man nåede til enighed om ved mæglingsmødet den 14. oktober 1986, også skulle  

 kompensere for tilsidesættelsen af Hovedaftalens § 9, stk. 2. I realiteten  

 var punkt 3 det eneste punkt, der var tilbage at drøfte ved dette møde, idet  

 de øvrige to punkter på dagsordenen var blevet løst allerede ved det  

 tidligere mæglingsmøde.
Klagerne har til støtte for påstanden anført, at de indklagede har  

 erkendt, at arbejdsnedlæggelsen var overenskomststridig, således at alene  

 bodsspørgsmålet står tilbage.
Det betalingsspørgsmål, som gav anledning til  

 arbejdsnedlæggelsen, blev løst ved forhandling mellem parterne og kunne og  

 burde i modsat fald have været løst ad sædvanlig fagretlig vej uden at give  

 anledning til, at arbejdet blev nedlagt.
Der er derfor intet grundlag for  

 bodsfritagelse eller bodsnedsættelse.
De indklagede har anført, at forudsætningen for de indgåede akkordaftaler  

 viste sig ikke at holde.
Det har man fra arbejdsgiverside for så vidt  

 erkendt, som man fik en ny aftale vedrørende arbejdet i badeværelserne i  

 afsnit A og et tilsagn herom fra pladsformanden, da problemerne gentog sig  

 under arbejdet i afsnit B.
Dette tilsagn ville man imidlertid ikke vedstå, da  

 Steen Møller kom tilbage fra ferie, hvilket var grunden til, at sagen  

 herefter gik i hårdknude.
Som det efterfølgende er dokumenteret gennem det  

 ved mæglingsmøderne passerede, har der været rimelig anledning for svendene  

 til at anse forudsætningen for akkordaftalerne for tilsidesat ved de  

 afbrydelser i arbejdsrytmen, som alene skyldtes virksomhedens forhold.  

 Arbejdsnedlæggelsen var derfor rimeligt begrundet i virksomhedens forhold,  

 hvilket må føre til at lade den forskyldte bod bortfalde.
 Arbejdsretten skal udtale:
Efter det foreliggende blev arbejdsnedlæggelsen tirsdag den 29. juli 1986  

 kl. 13.30 iværksat, fordi de ved byggeriet beskæftigede murersvende anså  

 forudsætningerne for den indgåede akkordaftale om flise- og klinkearbejdet i  

 badeværelserne i byggeriets afsnit B for bristet på grund af den forstyrrelse  

 af arbejdsrytmen, som tilstedeværelsen af andre håndværkere forårsagede.  

 Arbejdsnedlæggelsen blev behandlet ved fællesmøder torsdag den 31. s.m. for  

 såvel svende som arbejdsmænd.
Fra arbejderside erkendte man, at  

 arbejdsnedlæggelsen var overenskomststridig, og man gav tilsagn om at pålægge  

 de strejkende at genoptage arbejdet fredag den 1. august 1986. Det blev  

 samtidig aftalt, at de til grund for arbejdsnedlæggelsen værende årsager  

 skulle behandles ved et mæglingsmøde tirsdag den 5. august 1986, dog under  

 den forudsætning, at arbejdet blev genoptaget i overensstemmelse med  

 pålægget, hvilket ikke skete.
Grunden til arbejdsnedlæggelsen var således en banal lønuoverensstemmelse  

 i et løbende akkordforhold, som kunne og burde være løst ad sædvanlig  

 fagretlig vej som aftalt ved fællesmøderne.
Da man uanset dette valgte at  

 fortsætte den overenskomststridige arbejdsnedlæggelse, findes der ikke  

 grundlag for bodsfritagelse eller bodsnedsættelse.
 T h i k e n d e s f o r r e t :
 De på sagens bilag 1 anførte medlemmer af Specialarbejderforbundet i  

 Danmark og Murerforbundet i Danmark skal hver især til Dansk  

 Arbejdsgiverforening betale en bod, der fastsættes til 20 kr. for  

 murerarbejdsmænd og 24 kr. for murersvende for hver time, de pågældende har  

 deltaget i den overenskomststridige arbejdsnedlæggelse i tiden fra den 29.  

 juli til og med den 6. august 1986.
 Sagens omkostninger 2000 kr., skal de indklagede betale til Arbejdsretten.
 (* 1) Henvisninger: Per Jacobsen s.209.
