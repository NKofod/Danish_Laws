Varemærket NAUTA DUTILH kunne  

 registreres for advokatvirksomhed på baggrund af indarbejdelse År 1997, den 14. juli afsagde Patentankenævnet  

 (Grønning-Nielsen, Hans Chr.
Thomsen, J.C.
Warnich-Hansen)  

 følgende KENDELSE i sagen j.nr.
V 70/94:
Klage fra DE MAATSCHAP NAUTA DUTILH, Nederlandene,  

 v/Internationalt Patent-bureau over Patentdirektoratets afgørelse af 11. oktober 1994  

 vedrørende varemærkeansøgning nr.
VA 7749 1990.
 Den 10. oktober 1990 indgav klageren en ansøgning  

 om registrering af varemærket NAUTA DUTILH (ordmærke) for klasse  

 42:
 Advokat-og notarvirksomhed.
 I skrivelse af 20. juni 1991 meddelte Patentdirektoratet,  

 at "Mærket er fundet uegnet til registrering, da det indeholder noget,  

 der er egnet til at opfattes som anden mands firma/navn, og hjemmel hertil  

 ikke er godtgjort, jf. bestemmelsen i § 14, stk. 1, nr. 4 i  

 varemærkeloven, jf. lovbekendtgørelse nr. 249 af 17 apr.  

 1989.
Begrundelsen herfor er, at mærket indeholder  

 personnavnet Nauta." Klageren skrev i den anledning den 19. juni 1992  

 følgende til direktoratet:
 "Under henvisning til direktoratets skrivelse af 21.  

 februar 1992 fremsendes hoslagt udskrift af ansøgernes  

 benelux-registrering, sammen med en bekræftet engelsk  

 oversættelse deraf, til dokumentation for ansøgernes ret til at  

 bruge NAUTA i sit varemærke i sit hjemland.
 Indledningsvis vil vi understrege, at det ansøgte  

 mærke ikke er det rene ordmærke NAUTA, men NAUTA i kombination  

 med DUTILH i særlig skrifttype og efterfulgt af en stor prik.
Herudover skal bemærkes, at NAUTA er et latinsk ord,  

 der betyder skipper, skibsfører, sømand.
Det latinske ord NAUTA  

 stammer iøvrigt fra det græske ord for skib - naus - og  

 går igen i et stor antal danske ord og udtryk, som f.eks. nautisk,  

 nautil, nautik, nautisk mil, nautiske instrumenter, nautisk astronomi  

 etc.
Ordet DUTILH er en fantasibetegnelse og vil formentlig  

 normalt opfattes som en sådan.
Hvis NAUTA DUTILH imidlertid skulle  

 opfattes som indeholdende et personnavn, vil NAUTA - så vidt vi kan  

 bedømme - snarere opfattes som fornavn og DUTILH som efternavn.
 Selvom figurmærket "NAUTA DUTILH" ville opfattes som  

 indeholdende personnavnet NAUTA, mener vi dog, at det ansøgte  

 mærke må være registrerbart.
 Den omstændighed, at den ansøgte betegnelse  

 NAUTA DUTILH er ansøgernes firmanavn, må nemlig også  

 være af betydning. "DE MAATSCHAP" i ansøgernes navn bruges i  

 Nederlandene, når en virksomhed ikke drives i en speciel selskabsform  

 og kan - såvidt vi har fået oplyst - nærmest  

 oversættes med "firmaet/selskabet". Ansøgernes firmanavn er  

 således ikke DE MAATSCHAP NAUTA DUTILH, men NAUTA DUTILH.
 I denne forbindelse vil vi henvise til  

 bemærkningerne til den tidligere varemærkelovs § 14, stk. 1, pkt.  

 4 i betænkning (nr. 199) år 1958, side 125 hvor det udtales:
"Beskyttelsen vedrører alene anden mands navn eller  

 firma.
Der er intet til hinder for, at en anmelder optager eget personnavn  

 eller eget firmanavn i varemærket.
Optages personnavnet i  

 varemærket, må dette dog i reglen identificeres ved fornavn eller  

 forbogstaver for det eller de fornavne, anmelderen normalt anvender." I det ansøgte mærke må personnavnet  

 NAUTA utvivlsomt anses for at være vel så identificeret ved  

 tilføjelsen DUTILH, som hvis NAUTA havde været kombineret med et  

 fornavn eller forbogstav.
Ifølge nu gældende lov § 5, pkt. 1 kan  

 indehaveren af en varemærkeret heller ikke forbyde, at andre i  

 overensstemmelse med god markedsføringsskik gør  

 erhvervsmæssig brug af eget navn.
Heraf følger efter vor  

 opfattelse, at der skal ses blidt på brug af egne navne som  

 varemærker." Den 17. december 1992 fastholdt direktoratet, at  

 mærket er uegnet til registrering og udtalte:
 "De henviser bl.a. til, at NAUTA har en betydning på  

 latin og indgår som en del at ansøgers selskabsnavn.
 I brev af 08 dec. 1992 spørger De, hvornår De  

 kan forvente en besked i sagen.
Vi fastholder, at det ansøgte mærke er uegnet  

 til registrering i medfør af varemærkelovens § 14, nr. 4, idet  

 mærket indeholder personnavnet Nauta.
At nauta betyder skipper,  

 skibsfører og sømand på latin, spiller i denne  

 forbindelse ingen større rolle, fordi denne betydning næppe i  

 almindelighed er kendt her i landet.
Et mærke som indeholder et personnavn kan efter  

 omstændighederne registreres f.eks. i det tilfælde, hvor  

 ansøgernavnet er fuldstændig identisk med det ansøgte  

 mærke." Efter anmodning fra klageren meddelte Patentdirektoratet  

 den 23. august 1993, at behandlingen af ansøgningen efter anmodning  

 var stillet i bero indtil den 1. november 1993.
 Den 12. november 1993 fastholdt direktoratet, at det  

 ansøgte mærke er uegnet i medfør af varemærkelovens  

 § 14, nr. 4, da det består af et personnavn.
 Klageren udtalte herefter i skrivelse af 12. januar 1994  

 som følger:
"Under henvisning til direktoratets skrivelse af 12.  

 november 1993 skal vi høfligst anmode direktoratet om at tage sagen op  

 til fornyet overvejelse på baggrund af den justering af praksis, der er  

 foretaget i relation til varemærker, der indeholder personnavne.
Vi  

 skal i denne forbindelse henvise til et notat, vedlagt Patentdirektoratets  

 skrivelse af 4. januar 1994, til myndighedens største kunder.
 I nævnte notat Ad 1, pkt. 2 oplyses der  

 følgende:
"Er der på den anden side en eksisterende navneret i  

 Danmark, men indgår det pågældende efternavn sammen med  

 andre mærkebestanddele, herunder andre efternavne, vil § 14, nr. 4 som  

 hovedregel ikke blive anvendt.
Indgår navnet i en sådan  

 sammenhæng svækkes den navneretlige beskyttelse så en  

 registrering som varemærke ikke er udelukket.
Det skal her erindres, at  

 en varemærkeregistrering i sig selv er begrænset og ikke  

 udelukker bærerne af det pågældende efternavn i at bruge  

 dette, jf. bl.a. varemærkelovens § 5." Såvidt vi kan se, er NAUTA DUTILH et  

 varemærke, som klart må falde ind under hovedreglen i pkt. 2,  

 d.v.s. at § 14, nr. 4 ikke bliver anvendt på grund af, at det  

 pågældende efternavn indgår i varemærket sammen med  

 andre mærkebestanddele.
Vor opfattelse er således, at  

 personnavnet NAUTA indgår i en sådan sammenhæng, at den  

 navneretlige beskyttelse svækkes, så en registrering som  

 varemærke ikke er udelukket.
I denne forbindelse skal bemærkes,  

 at den kendsgerning, at DUTILH ikke er et personnavn, ikke bør  

 svække registrerbarheden af varemærket NAUTA DUTILH, især  

 på baggrund af at DUTILH, snarere end NAUTA, vil blive opfattet som et  

 personnavn.
De eneste personer, der muligvis vil opfatte NAUTA som et  

 navn (og ikke som det latinske ord, det også er), må være  

 dem, der kender nogen, der hedder NAUTA.
Der er meget få personer,  

 såvidt vi kan se, ved navn NAUTA her i landet.
Et ord som NAUTA kan  

 herudover ikke anses for at bestå af en "naturlig  

 personnavnskonstruktion", som f.eks. hvis ordets sidste del havde været  

 ING, LIN, ER eller selvfølgelig SEN.
Der er os bekendt heller ikke  

 nogen ved navn NAUTA, der er særlig kendt.
På baggrund af dette  

 må det antages, at antallet af personer, der vil opfatte betegnelsen  

 NAUTA som et personnavn, er få.
Det store flertal vil således opfatte NAUTA DUTILH  

 som et udtryk med nautisk tilknytning eller som en fantasibetegnelse.
Vi skal  

 her henvise til Hude & Olsen, side 125, hvor der henvises til R.
Knophs  

 "Åndsretten":
"Når navnet ikke brukes som kjennetegn for  

 uvedkommende, men som fantasinavn, eller som arts- eller  

 beskaffenhetsbeskrivelse, kan innehaveren [af personnavnet] derimot ikke  

 protestere", og et mærke indeholdende et navn, der optræder  

 som en fantasibetegnelse, kan derfor registreres på trods af, at der er  

 bærere af navnet.
 Dette fremgår også klart af den danske lov.  

 Ifølge de seneste 3 varemærkelove må et varemærke  

 ikke registreres (vor understregning):
 1939-loven § 4 nr. 4:
 når det indeholder ... angivelser, der tydeligt  

 fremtræder ... som navnet på en anden person.
 1959-loven § 14, stk. 1 nr. 4:
 når mærket indeholder noget, der er egnet  

 til at opfattes ... som en anden mands navn.
 1991-loven § 14 nr. 4:
 [når det] består af eller indeholder en  

 bestanddel der kan opfattes som et personnavn.
 Vi mener ikke, at NAUTA i NAUTA DUTILH med rette  

 umiddelbart kan opfattes som et personnavn.
 Vi opfatter selv mærket NAUTA DUTILH som en  

 fantasibetegnelse og blev rent faktisk overraskede over at opdage, at NAUTA  

 var et forbeholdt navn.
Til orientering fremsender vi kopi af korrespondance  

 mellem ansøgerne og et par danske klienter fra tiden før  

 ansøgningen om varemærkeregistrering af firmanavnet NAUTA  

 DUTILH.
Varemærket NAUTA DUTILH var således i brug her i landet  

 på ansøgningstidspunktet og ansøger, firmaet NAUTA  

 DUTILH, var allerede på dette tidspunkt et stort, internationalt  

 advokatkontor.
Vi kan i denne forbindelse henvise til brevpapiret, hvoraf det  

 fremgår, at NAUTA DUTILH udover tre kontorer i sit hjemland,  

 Nederlandene, har kontorer i Bryssel, Paris, Madrid, New York, Singapore,  

 Jakarta og Beijing.
 På baggrund af ovenstående bedes  

 ansøgningen NAUTA DUTILH fremmet til registrering.
Herefter er det muligt for enhver bærer af  

 personnavnet NAUTA at nedlægge indsigelse, såfremt en af disse -  

 mod vor formodning - vil føle, at hans eller hendes navnerettigheder  

 bliver krænket ved registreringen af NAUTA DUTILH.
Da sagen  

 ifølge vor opfattelse er af principiel betydning, anmoder vi  

 høfligst om, at sagen tages op til afgørelse ved et  

 afdelingsmøde.
Hvis - på trods af ovenstående - direktoratet  

 måtte finde, at det ansøgte mærke er uegnet i  

 medfør af varemærkelovens § 14 nr. 4, vil ansøgerne  

 subsidiært acceptere, at "DE MAATSCHAP" tilføjes med små  

 bogstaver ovenover firmanavnet "NAUTA DUTILH" i det ansøgte  

 mærke.
Som oplyst i vor skrivelse af 29. juni 1992, side 2, er  

 imidlertid NAUTA DUTILH - og ikke DE MAATSCHAP NAUTA DUTILH -  

 ansøgernes firmanavn, idet "DE MAATSCHAP" nærmest kan  

 oversættes med "firmaet/selskabet", jævnfør vedlagte  

 brevkopier.
Som det fremgår af Betænkning nr. 199 1958, side 125,  

 er der intet til hinder for, at en ansøger optager eget  

 firmanavn i et varemærke, hvorfor det ansøgte mærke  

 også på baggrund af dette bør kunne registreres." Hertil svarede direktoratet i skrivelse af 9. maj  

 1994:
"De har i brev af 12 jan. 1994 anmodet direktoratet om at  

 tage ovennævnte varemærkeansøgning op til fornyet  

 overvejelse.
De henviser blandt andet til Patentdirektoratets notat af 4 jan.  

 1994, som er tilsendt de største kunder.
De henviser endvidere til, at  

 Nauta ikke fremtræder som et personnavn, og at der kun findes få  

 bærere af navnet.
 Vi fastholder, at det ansøgte mærke i  

 medfør af varemærkelovens § 14, nr. 4, er uegnet til  

 registrering, idet mærket indeholder personnavnet Nauta. som  

 begrundelse herfor henvises der til vores brev af 17 dec. 1992.
For så vidt angår Deres henvisning til  

 ovennævnte notat, skal vi oplyse, at det, der sigtes til i notatet, er  

 f.eks. "CANAUTALEX" eller "Nauta & Krogh", hvor vi ikke vil komme med  

 personnavneindvendingen.
Som vi også ved det efterfølgende  

 storkundemøde gjorde opmærksom på, er det vanskeligt -  

 eller snarere umuligt - kort i et notat at gøre rede for vores praksis  

 vedr. personnavne.
 At der sandsynligvis kun findes få bærere af  

 navnet Nauta medfører ikke, at der alene af den grund kan ses bort fra  

 - alt andet lige - større beskyttelse end meget udbredte navne.  

 Således nyder almindelige "-sen"-navne ingen beskyttelse.
Vi skal oplyse, at De kan få mærket DE  

 MAATSCHAP NAUTA DUTILH registreret, hvis det er ansøgers eget  

 firmanavn.
Under hensyn til sagens særlige omstændigheder vil vi  

 i dette konkrete tilfælde acceptere, at De ændrer mærket  

 som anført ovenfor." I skrivelse af 7. september 1994 anførte klageren  

 følgende:
 "Under henvisning til Direktoratets skrivelse af 9. maj  

 1994 skal vi meddele, at ansøgerne - efter grundigt at have overvejet  

 sagen - ikke ønsker at tilføje "DE MAATSCHAP" i mærket da  

 de, som det fremgår af den dokumentation for brug, som vi har  

 indleveret, bruger NAUTA DUTILH og ikke DE MAATSCHAP NAUTA DUTILH.
 Vi skal hermed anmode Direktoratet om at tage sagen op til  

 fornyet overvejelse på basis af følgende:
 Advokatfirmaet NAUTA DUTILH blev dannet ved en fusion af  

 firmaet DUTILH, VAN DER HOEVEN & SLAGER og firmaet NAUTA VAN HAERSOLTE.  

 Til orientering fremsender vi en kopi af den meddelelse vedrørende  

 fusionen, som blev fremsendt til alle danske forretningsforbindelser den 1.  

 januar 1990.
Til orientering fremsender vi endvidere en kopi af et brev  

 fra vor hollandske ordregiver i hvilket der oplyses, at DUTILH også er  

 et personnavn.
DUTILH og NAUTA er således efternavne på to af  

 ansøgerfirmaets grundlæggere.
Det er tale om en sammenstilling af to efternavne, der  

 begge må anses for at være meget sjældne - i hvert  

 tilfælde her i landet.
Risikoen for at danske bærere af navnet  

 NAUTA skulle ønske at bruge/registrere NAUTA netop i kombination med  

 DUTILH som varemærke eller forretningskendetegn, må anses for  

 minimal eller ikke eksisterende.
 Vi henviser i øvrigt til:
at der er fuld identitet mellem det ansøgte  

 mærke NAUTA DUTILH og ansøgernes firmanavn - DE MAATSCHAP  

 betyder kun "selskabet/firmaet" at ansøgerne har dokumenteret brug af betegnelsen  

 NAUTA DUTILH her i landet samt at der den 19. januar 1992 blev fremsendt en udskrift af  

 ansøgernes BENELUX-registrering På baggrund af ovenfor stående anmoder vi om,  

 at det ansøgte mærke bliver registreret på linie for  

 eksempel med VR 08.981 1992 FAUSTINO MARTINEZ, VR 00.212 1993 LAMBERT KAY og  

 VR 03.139 1994 COLLETT DICKENSON PEARCE." Den 11. oktober 1994 afslog direktoratet  

 ansøgningen under henvisning til varemærkelovens § 14, nr. 4 med  

 følgende begrundelse:
"Vi har ikke fundet DUTILH som et personnavn - hverken i  

 listen over beskyttede personnavne eller i telefonbøger.
Når De  

 oplyser, at DUTILH er et personnavn, må det bero på, at det er et  

 personnavn i Holland.
Eftersom navneloven og varemærkeloven alene  

 finder anvendelse på navne i Danmark (medmindre der er tale om meget  

 kendte personer), har det for vurderingen af denne sag ingen betydning, at  

 DUTILH er et navn i Holland.
Deres henvisning til bl.a. ordmærket COLLET  

 DICKENSON PEARCE (VR 3139 1994) er ikke fuldstændig analog med  

 nærværende.
Dette mærke med tre navne og andre  

 tilfælde med &-tegn eller lignende mellem to her i landet  

 beskyttede navne anses ikke for uegnet til registrering i medfør af  

 varemærkelovens § 14, nr. 4.
Dette skyldes, at når navnene optræder  

 på denne særlige måde sammen med andre her i landet  

 beskyttede navne, så træder navnehensynet i baggrunden.
Der er  

 ikke den samme grund til, at bærere af et af navnene i et sådant  

 mærke kan føle sig krænket på samme måde, som  

 hvis navnet havde stået alene eller sammen med andre  

 mærkebestanddele, som ikke her i landet er personnavne.
I de omtalte  

 tilfælde fremtræder mærket ofte også som indehaverens  

 virksomhedsnavn.
 De har ikke brugt mærket i sådan et omfang  

 forud for ansøgningsdagen, at det kan anses for indarbejdet her i  

 landet.
Som begrundelse for afslaget henvises der endvidere til  

 den tidligere korrespondance i sagen." Denne afgørelse har klageren ved skrivelse af 7.  

 december 1994 indbragt for ankenævnet.
 Med skrivelse af 6. juli 1995 fremsendte klageren en  

 erklæring af 16. maj 1995 fra Advokatsamfundet og anmodede samtidig om  

 en begrænsning af ansøgningen til at angå klasse 42:
 Advokatvirksomhed.
 Advokatsamfundets erklæring lød som  

 følger:
"Til brug for det hollandske advokatfirma Nauta Dutilhs  

 registrering i Danmark af varemærket (figurmærke) "Nauta Dutilh  

 med en prik" skal Det danske Advokatsamfund herved bekræfte, at  

 betegnelsen NAUTA DUTILH forud for ansøgningsdatoen 10. oktober 1990  

 var almindelig kendt inden for advokatbranchen i Danmark som kendetegn for  

 det pågældende hollandske advokatfirma i forbindelse med  

 advokatydelser, samt at betegnelsen NAUTA DUTILH på samme  

 måde og i samme omfang, så vidt det er Det danske Advokatsamfund  

 bekendt, fortsat er i brug." I anledning af klagen har direktoratet ved skrivelse af  

 29. januar 1996 afgivet følgende udtalelse:
 "Med klageskrivelsen er fremsendt erklæring af 16  

 maj 1995 fra Advokatsamfundet, hvoraf fremgår, at betegnelsen NAUTA  

 DUTILH forud for ansøgningsdatoen 10 okt 1990 var almindelig kendt  

 inden for advokatbranchen i Danmark som kendetegn for ansøgers  

 advokatfirma, samt at betegnelsen, såvidt det er Advokatsamfundet  

 bekendt, fortsat er i brug.
 I klageskrivelsen er ansøgningen endvidere  

 begrænset til at angå klasse 42: advokatvirksomhed.
 Ansøgningen blev afslået ved direktoratets  

 skrivelse af 11 okt 1995 under henvisning til bestemmelsen i  

 varemærkelovens § 20, stk. 2, jf. § 14, nr. 4 med den begrundelse, at  

 mærket indeholder personnavnet Nauta.
Efter den foretagne begrænsning af  

 ansøgningen og indsendelsen af den nævnte erklæring fra  

 Advokatsamfundet er det direktoratets opfattelse, at bestemmelsen i  

 varemærkelovens § 14, nr. 4 ikke længere er til hinder for  

 mærkets registrering." Der har ikke været afholdt mundtlig forhandling i  

 sagen.
 Ankenævnet skal udtale:
Under hensyn til begrænsningen af varefortegnelsen  

 og til direktoratets skrivelse af 29. januar 1996 bestemmes:
 Sagen tilbagesendes til direktoratet til fortsat  

 behandling.
