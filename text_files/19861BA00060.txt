Nr BSF 60 Forslag til folketingsbeslutning om en kabellov Fremsat af Ingerlise Koefoed (SF) Birthe Hansen (SF) Ebba Strange (SF)  

 Jette Westh (SF) den 25. november 1986 Folketinget opfordrer regeringen til tidligt i 1987 at fremsætte et forslag om en kabellov.
 Kabelloven skal udarbejdes efter følgende retningslinjer:
A.
KABELNÆVN 1. Der oprettes et kabelnævn bestående af 5 til 7 medlemmer med mediemæssig, forbrugerpolitisk, teknisk og juridisk sagkundskab.
Kabelnævnet skal - behandle alle anliggender af programmæssig art i hybridnettet, - føre tilsyn med anliggender af programmæssig art i fællesantennenettene og - administrere tilladelser til fællesantenneanlægs midlertidige programforsyning fra kommunikationssatellitter.
B.
FÆLLESANTENNEANLÆGGENE 2. Der udarbejdes et tilladelsessystem for den programmæssige drift af fællesantenneanlæg og kabel-tv-systemer.
Betingelserne herfor skal omfatte ejerforhold, programansvarlighed, programsammensætning og kanalfordeling, jf. nedenfor.
 Tilladelsessystemet administreres af kabelnævnet.
Tilladelsen til programmæssig drift af fællesantenneanlægget forudsættes at have karakter af en registrering.
3. Der udarbejdes regler for brugerindflydelse i de store fællesantenneanlæg, der ejes af P & T, telefonselskaberne eller kommunerne.
Brugerindflydelsen skal svare til den brugerindflydelse, der gælder i fællesantenneforeningsejede kabelanlæg.
4. Der udarbejdes regler for mindretalsbeskyttelse ved programvalget i fællesantenneanlæg.
5. Det påhviler fællesantenneforeninger m.v. at sikre, at der i anlægget sker en fordeling af Danmarks Radios fjernsynsprogrammer og det landsdækkende og de regionale programmer fra TV 2. Desuden skal en kanal i anlægget stilles til rådighed til fordeling af lokale tv-programmer, interesse-tv og lignende ikke-professionelle programmer.
Fællesantenneanlæggene kan opnå tilladelse til fordeling af lyd- og billedprogrammer inden for det enkelte kabelanlæg efter principper som anført i lovgivningen om nærradio og lokal-tv.
C.
HYBRIDNETTET 6. Kabelnævnet varetager, uafhængigt af televirksomhederne, alle anliggender af programmæssig art i forsyningsnettet i overensstemmelse med nedenstående regler.
7. Kabelnævnet repræsenterer fællesantenneforeningerne i forhold til programleverandørerne, således at alle de programmer, der blot ytres ønske om fra en brugerforenings side, sendes til pågældende HOVEDFORDELINGSPUNKT, medmindre tvingende grunde, f.eks.
ophavsretlige, forhindrer det.
Det påhviler desuden kabelnævnet at sikre, at det samlede udbud i hybridnettet muliggør overholdelsen af mustcarry-reglerne, som er nævnt ovenfor, ligesom der i det samlede programudbud skal tilstræbes en kulturel og genremæssig alsidighed.
Kabelnævnet har pligt til at fremsende oplysninger til fællesantenneanlæggene om alle teknisk tilgængelige inden- og udenlandske programmer.
8. Kabelnævnet fastsætter efter forhandling med de implicerede parter prisen pr. program, idet dog prisen for et specifikt program skal afspejle en eventuel programafgift og udgiften for rundsendelse af programmet.
Ud over udgiften for rundsendelse må der ikke forekomme geografisk bestemte forskelle i programpriser.
Herudover gælder det, at den tekniske rundsendelse af de danske landsdækkende eller regionale programmer samt rundsendelse i den åbne kanal er afgiftsfri.
Programmerne afsættes eet ad gangen, og den enkelte fællesantenneforening afgør selv, hvilke og hvor mange programmer den vil aftage.
9. Rent teknisk drives hybridnettet af televirksomhederne, som pålægges at fremføre alle de programmer, som kabelnævnet har indgået aftale om, til hvert enkelt hovedfordelingspunkt, for så vidt blot een fællesantenneforening ved pågældende hovedfordelingspunkt ytrer ønske om det.
Prisen for den tekniske rundsendelse skal pr. kanal være den samme i et givet hovedfordelingspunkt.
Eventuelle afgifter fra programleverandør til televirksomheder for rundsendelse forhandles via kabelnævnet.
10. Såfremt kabelnævnet efter forhandling med televirksomhederne skønner, at der ikke inden for rimelige tekniske og økonomiske rammer kan skaffes tilstrækkelig kapacitet i forsyningsnettet til at overholde punkt 8, påhviler det kabelnævnet at overholde must cary-reglerne og reglen om en åben kanal til ikke-kommercielle formål.
Herudover skal kabelnævnet sikre, at alle landsdækkende nordiske programmer rundsendes i hybridnettet.
Endelig skal det samlede programudbud sammensættes således, at der opnås en kulturel og genremæssig alsidighed.
11. Der skal afsættes een kanal i forsyningsnettet til ikke-kommercielle formål.
Den tekniske fremføring af programmer på denne kanal skal være afgiftsfri.
Kanalen, som kan anvendes til interessegruppe-tv, undervisnings-tv, borgerproduceret tv m.v., administreres af kabelnævnet efter nærmere fastsatte regler.
BEMÆRKNINGER TIL FORSLAGET ALMINDELIGE BEMÆRKNINGER Målet med en kabellov, der både omfatter det nationale distributionssystem for TV: hybridnettet og de lokale distributionssystemer: fællesantenneanlæggene, er:
- at opnå et samlet programudbud, der er så bredt og alsidigt som muligt, - at brugerne får den størst mulige direkte indflydelse på programudbuddet, og - at brugerne får de bedst mulige betingelser for selv at ytre sig i billedmediet.
Det vigtigste middel til at nå det anførte mål er at fratage televirksomhederne den indflydelse på sammensætning af programmer, der rundsendes i hybridnettet, som de har i dag.
Dette kan ske ved, at man adskiller kabelejerskab fra programredaktionel virksomhed.
Rent teknisk gøres det i forslaget ved, at der oprettes et kabelnævn, hvis opgave det er at varetage den programredaktionelle funktion i hybridnettet.
Herved gøres televirksomhederne til det, som de er i alle andre henseender, nemlig neutrale transportører af signaler.
Brugerne køber kabelplads af televirksomhederne, og programmerne køber de gennem kabelnævnet.
Herudover indføres der også med forslaget et regelsæt for fællesantenneforeningernes programmæssige aktivitet og for programbeføjelser for brugere, der er tilsluttet ikkebrugerejede kabelsystemer.
Formålet er at sikre en demokratisk brugerindflydelse på programsammensætningen i fællesantenneanlæggene, også i kabel-tv-systemer, som ikke ejes direkte af brugerne.
BEMÆRKNINGER TIL FORSLAGETS ENKELTE PUNKTER ad 1 Kabelnævnet er den centrale instans i forslaget til en kabellov.
Det skal inden for sit kompetenceområde have den endelige administrative afgørelse af de behandlede sager, idet dets afgørelse dog kan indbringes for domstolene.
Nævnet fastlægger selv sin forretningsorden og ansætter det nødvendige personale.
Nævnet skal være partipolitisk uafhængigt og i sin virksomhed være uafhængig af ministeren for kulturelle anliggender og ministeren for offentlige arbejder.
AD 2 Tilladelsessystemet omfatter kun programmæssige forhold.
Det skal sikre, at der ved alle fællesantenneanlæg og kabel-tv-systemer eksisterer brugerforeninger, i hvilke brugerne har en demokratisk indflydelse på programudvalget i fællesantenneanlægget.
Ud over disse regler opretholdes naturligvis det eksisterende tekniske godkendelsessystem.
Fordelen ved et registreringssystem er, at man får en oversigt over eksisterende fællesantenneforeninger, og at fællesantenneabonnenter i tilfælde af utilfredshed og eventuel misligholdelse af programreglerne kan rette henvendelse til kabelnævnet.
AD 3 Den overvejende del af fællesantenneanlæggene ejes og administreres af antennelav eller -foreninger, som er oprettet med dette formål for øje.
Det er alene hensigten med punktet at præcisere deres programmæssige funktion svarende til, hvad den principielt er i dag.
En del fortrinsvis mindre fællesantenneanlæg ejes og administreres af ejendommens ejer, af et boligselskab eller af en boligforening.
Endvidere ejes og administreres en mindre del af kommunale myndigheder; ca. 50 kommuner har fået oprettelsestilladelse til egentlige byanlæg.
Endelig ejes og administreres en mindre del af fællesantenneanlæggene, ca. 35, af televirksomhederne.
Det er hensigten at give brugerne i disse anlæg samme indflydelse på programtilrettelæggelsen, som man har i de brugerejede anlæg.
AD 4 Bestemmelsen skal forhindre, at et mindretal i en brugerforening ikke får tilgodeset sit programønske.
Forskellige modeller til mindretalsbeskyttelse vil kunne anvendes.
Herudover kan man overveje, om der skal være særlige regler for brugerindflydelse i de store brugerforeninger, f.eks. foreninger med over 1.000 medlemmer.
AD 5 Bestemmelsens 1. punktum svarer til den ændring af § 3 i lov om radio- og fjernsynsvirksomhed, der blev gennemført ved lov nr. 276 af 6. juni 1985.
Bestemmelsens 2. punktum omhandler en åben kanal, som både kan bruges til lokale programmer og til lokale og landsdækkende »ikkeprofessionele« programmer, f.eks. interessegruppe-tv, meddelelses- og instruktionsprogrammer m.v.
Bestemmelsens 3. punktum omhandler fællesantenneforeningernes selvproducerede tekst- og programvirksomhed.
Yderligere must carry-regler kan eventuelt overvejes ved anlæg med stor programkapacitet.
AD 6 Det er meningen med forslaget helt at adskille de programmæssige og de kommercielle interesser i hybridnettet.
AD 7 Bestemmelsen skal begrænse kabelnævnets selvstændige kulturpolitiske beføjelser, således at kabelnævnet fungerer som en slags »indkøbsforening« for fællesantenneforeningerne.
AD 8 Priserne pr. program fastsættes efter en samlet afvejning af alle prisfaktorer, dog således - at den tekniske RUNDSPREDNING af de 2 landsdækkende og de regionale danske programmer samt den åbne kanal er afgiftsfrie, - at den del af prisen for en given programkanal, der hidrører fra den tekniske RUNDSENDING, er den samme pr. kanal i et givet hovedfordelingspunkt, og - at prisen for eventuelt betalings-tv svarer til indkøbsprisen pr.
abonnent; brugeren skal altså betale den faktiske pris for eventuelt betalings-tv.
AD 9 Bestemmelsen sikrer, at televirksomhederne ikke har nogen programmæssig indflydelse i modsætning til i dag, hvor de f.eks.
sælger programmerne i »pakker« og derved begrænser fællesantenneforeningernes mulighed for fri programsammensætning.
Bestemmelsen sikrer endvidere, at televirksomhederne får deres udgifter dækket.
AD 10 Nærmere bestemmelser udarbejdes efter forhandling med televirksomhederne og så vidt muligt med repræsentanter for fællesantenneforeningerne.
AD 11 Hvis der er større interesse for den ikkekommercielle åbne kanal, end der er plads til, må kabelnævnet fungere som redaktør af kanalen og/ eller oprette flere kanaler efter forhandling med alle implicerede parter.
