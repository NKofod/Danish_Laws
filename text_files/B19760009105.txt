 Efter derom med samtlige øvrige ministerier førte forhandlinger fastsættes  

 herved følgende bestemmelser om statsinstitutioners arkiver og deres forhold  

 til Rigsarkivet og landsarkiverne:
 § 1.  Denne bekendtgørelse gælder for alle statens  

 myndigheder, institutioner og virksomheder, jfr. dog § 10, stk.2. I det  

 følgende anvendes under eet udtrykket institutioner.
§ 2.  Ved arkivalier forstås såvel skriftligt  

 materiale som enhver anden art af materiale, der formidler information og er  

 blevet til eller tilvejebragt i forbindelse med institutionens og dens  

 medarbejderes tjenstlige virke.
For kort, tegninger og planer, fotografier,  

 film og mikrofilm, grammofonplader, lydbånd, hulkort, magnetbånd og andre  

 medier til behandling og opbevaring af data gælder de samme regler som for de  

 øvrige arkivalier, for så vidt de er en del af institutionens arkiv, jfr. dog  

 § 10, stk. 2.
§ 3.  Hvis der i en institution opbevares arkiver  

 eller dele af arkiver, som hidrører fra en anden institution, skal de  

 behandles som selvstændige arkiver.
Dette gælder for så vidt angår sager, der  

 er afsluttet af den anden institution, uanset om institutionen helt eller  

 delvis har overtaget den anden institutions arbejdsområde.
Varig tilaktering  

 af afsluttede sager, hidrørende fra andre institutioner, må kun finde sted  

 efter aftale med Rigsarkivet eller vedkommende landsarkiv.
 Stk. 2.  Ved aflevering til Rigsarkivet eller et  

 landsarkiv skal arkivalier, der hidrører fra andre institutioner, opføres på  

 særskilte fortegnelser, jfr. § 5, stk. 1.
 § 4.  Rigsarkivet og landsarkiverne er  

 institutionernes konsulenter i arkivanliggender, herunder også i spørgsmålet  

 om sagsdannelse og arkivdannelse, jfr. § 8. Planer for nye arkivlokaler skal  

 forelægges dem til udtalelse.
 § 5.  Rigsarkivaren fastsætter bestemmelser om  

 Rigsarkivets og landsarkivernes tilsyn med institutionernes arkiver og giver  

 regler for førelse af fortegnelser over deres indhold, for almindelige  

 opbevaringsforhold samt for arkivaliernes indpakning og mærkning.
 Stk. 2.  Tilsynet med den enkelte institutions arkiv  

 udføres af det arkiv, hvortil dets arkivalier afleveres i henhold til  

 gældende regler, jfr. § 6, stk. 6.
§ 6.  Institutionerne afleverer deres arkivalier til  

 Rigsarkivet eller landsarkiverne, når arkivalierne er 30 år gamle, med mindre  

 der i gældende love, bekendtgørelser, cirkulærer m.m. er fastsat andre  

 frister.
Rigsarkivaren eller landsarkivarerne kan dog, hvor forholdene taler  

 for det, forlænge denne afleveringsfrist eller give en institution lov til at  

 aflevere arkivalier, som endnu ikke er 30 år gamle.
Afleveringspligten  

 omfatter ikke arkivalier, som er en del af en institutions videnskabelige  

 samlinger.
Rigsarkivaren kan desuden fritage institutionerne for aflevering  

 af arkivalier, som til stadighed anvendes i det løbende arbejde.  

 Rigsarkivaren træffer afgørelse i sådanne spørgsmål.
 Stk. 2.  En institution må kun aflevere sine arkivalier,  

 jfr. § 2, til Rigsarkivet eller et landsarkiv, ikke til andre statslige,  

 kommunale eller private institutioner.
 Stk. 3.  Afleveringerne til Rigsarkivet eller  

 landsarkiverne skal så vidt muligt foregå med mellemrum på mindst 5 år.  

 Rigsarkivaren fastsætter regler for, hvordan afleveringen skal ske.  

 Institutionerne afholder udgifter til transport af de arkivalier, der  

 afleveres.
 Stk. 4.  Arkivalier fra ophævede institutioner skal  

 straks afleveres til Rigsarkivet eller landsarkiverne, med mindre de skal  

 bruges af andre institutioner, der overtager deres sagsområde, jfr. § 3, stk.  

 1.
 Stk. 5.  Når ikke-permanente kommissioner, udvalg og  

 lignende, nedsat af et ministerium, har afsluttet deres arbejde og ophører  

 med at eksistere, skal deres arkiver afleveres til Rigsarkivet.
Stk. 6.  Efter de i lov nr. 42 af 30. marts 1889 om  

 oprettelse af et Rigsarkiv m.m. givne retningslinjer træffer Rigsarkivaren  

 bestemmelse om, hvilke institutioner der skal aflevere til Rigsarkivet, og  

 hvilke der skal aflevere til landsarkiverne.
Hvis en institution virker inden  

 for to eller flere landsarkivområder, bestemmer Rigsarkivaren, hvordan dens  

 arkiv eventuelt skal fordeles mellem landsarkiverne.
 § 7.  Kassation af arkivalier må kun finde sted med  

 Rigsarkivarens samtykke eller i henhold til bestemmelser, som er godkendt af  

 Rigsarkivaren.
 Stk. 2.  Rigsarkivaren kan give generel tilladelse til  

 kassation af bestemte kategorier af arkivalier.
 Stk. 3.  Rigsarkivaren kan foreskrive, at visse arter af  

 materiale ikke må indgå i arkiverne eller skal udskilles inden arkivaliernes  

 aflevering til Rigsarkivet eller landsarkiverne.
Stk. 4.  Arkivalier, der i medfør af stk. 1 er bestemt  

 til kassation, kan ikke afleveres til arkivvæsenet.
De skal destrueres på en  

 sådan måde, at uvedkommende ikke kan få adgang til dem, f.eks. ved  

 makulering, opbrænding eller formaling i papir- eller papfabrik.
 § 8.  Institutionernes arkivsystemer, herunder  

 journal- og arkivplaner, bør være således indrettet, at institutionerne selv  

 kan foretage kassation af det materiale, der kan kasseres i henhold til  

 Rigsarkivarens godkendelse.
 Stk. 2.  Hvis en institutions journal- eller arkivplaner  

 ikke gør en effektiv kassation mulig, kan Rigsarkivaren henstille til den  

 pågældende institution, at den lader udarbejde nye planer, hvori dette hensyn  

 er tilgodeset.
 Stk. 3.  Nye journal- eller arkivplaner skal forelægges  

 Rigsarkivaren til godkendelse, før de tages i brug. Ændringer i bestående  

 journal- og arkivplaner skal ligeledes forelægges Rigsarkivaren til  

 godkendelse, iden de træder i kraft, dog kun for så vidt de betyder en  

 forandring i planernes struktur eller i kassationsbestemmelserne.
§ 9.  Rigsarkivaren træffer inden for den gældende  

 lovgivnings rammer bestemmelser om offentlighedens adgang til at benytte de  

 afleverede arkivalier.
Efter samråd med Rigsarkivaren kan vedkommende  

 myndighed forbeholde sig i en bestemt årrække at give tilladelse til  

 benyttelse af visse arkivalier, som den selv eller institutioner, der er den  

 underordnet, har afleveret til Rigsarkivet eller landsarkiverne.
Stk. 2.  Institutionerne kan til tjenstlig brug låne  

 arkivalier, som de har afleveret til arkivvæsenet.
Rigsarkivaren giver  

 almindelige regler for sådanne udlån.
Efter aftale med de styrelser,  

 hvorunder de arkivskabende institutioner hører, kan han bestemme, at visse  

 kategorier af arkivalier undtages fra udlån.
 Stk. 3.  Til forskningsbrug kan institutionerne udlåne  

 arkivalier til benyttelse på Rigsarkivets, landsarkivernes og  

 Erhvervsarkivets læsesale, på biblioteker eller andre institutioner, som af  

 Rigsarkivaren er godkendt som berettiget til at modtage indlån fra  

 Rigsarkivet eller landsarkiverne.
 Stk. 4.  Udlån fra institutionerne til private må  

 normalt ikke finde sted.
 § 10.  Kirke- og Undervisningsministeriets  

 reglementariske bestemmelser for de ministerielle kontorers forhold til  

 Kongerigets Arkiv af 31. december 1886, §§ 1, 2, 3, 5, 6, 7 og 8 i Kirke- og  

 Undervisningsministeriets bekendtgørelse nr. 34 af 10. marts 1891,  

 Konseilspræsidiets bekendtgørelse nr. 129 af 22. juli 1902 samt  

 Undervisningsministeriets bekendtgørelser nr. 277 af 1. april 1919 og nr. 461  

 af 25. september 1922 ophæves.
Stk. 2.  Bestemmelserne i denne bekendtgørelse omfatter  

 ikke Folketinget og Danmarks Radio; for sidstnævnte institution gælder de  

 regler, der måtte blive fastsat i medfør af § 20 i lov nr. 421 af 15. juni  

 1973 om radio- og fjernsynsvirksomhed.
Domstolene og politimesterembederne er  

 omfattet af bestemmelserne i denne bekendtgørelse, dog således at reglerne i  

 justitsministeriets cirkulærer af 13. december 1960 om journalisering og  

 arkivering ved underretterne og af 19. december 1963 om arkivering ved  

 politimesterembederne fortsat er gældende.
 § 11.  Denne bekendtgørelse træder i kraft den 1.  

 april 1976.
 Ministeriet for kulturelle anliggender,  

 den 20. februar 1976.
 Niels Matthiasen.
/-E.
Thrane.
