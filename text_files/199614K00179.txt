Nr BTL 179 Betænkning over Forslag til lov om gennemførelse af Europolkonventionen  

  

 Nr L 179 1996-97, 1. samling Afgivet af Retsudvalget Afgivet: 19970520 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Udvalget anmoder om, at lovforslaget henvises til fornyet  

 udvalgsbehandling efter 2. behandling.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis, Enhedslistens,  

 Fremskridtspartiets og Dansk Folkepartis medlemmer af udvalget) indstiller  

 lovforslaget til forkastelse ved 3. behandling.
Et mindretal inden for mindretallet (Socialistisk Folkepartis medlem af  

 udvalget) er imod den opbygning, som Europol hviler på.
Skal kriminalitet  

 bekæmpes, herunder grænseoverskridende kriminalitet, findes der mange andre  

 muligheder end den mulighed, der nu lægges op til via Europol og de  

 databaser, som bliver resultatet.
 SF mener samtidig, at der er et problem i forhold til grundlovens § 20.
Ved tiltrædelse af en konvention af denne karakter, hvor det drejer sig om  

 at tildele EF-Domstolen præjudiciel kompetence, bindes de danske domstole,  

 omend det erkendes, at de ikke fratages kompetencen til træffe danske  

 afgørelser, hvis de vel at mærke er i overensstemmelse med EF-Domstolens  

 afgørelse.
På den baggrund er det SF's opfattelse, at der er en betydelig  

 usikkerhed om, hvorvidt man kan ratificere præjudiciel forelæggelse for  

 EF-Domstolen, som der findes i Europolprotokollen, uden at benytte den  

 procedure, som er foreskrevet i grundlovens § 20.
Et andet mindretal inden for mindretallet (Enhedslistens medlem af  

 udvalget) udtaler, at partiet ikke er imod bekæmpelse af kriminalitet,  

 hverken når den finder sted i Danmark eller udlandet.
Men Enhedslisten er  

 imod, at der opbygges institutioner og strukturer som dem, der er skitseret i  

 Europolkonventionen.
Enhedslistens kritik retter sig imod mange enkeltheder i  

 selve konstruktionen af Europol.
Kritikken har været fremført mange gange og  

 vedrører især de retssikkerhedsmæssige aspekter af de registre, som er  

 indbygget i konventionen.
 Men også fra en principiel vinkel er der efter Enhedslistens opfattelse  

 grund til at fremhæve følgende:
For det første er den måde, vedtagelsen af Europolkonventionen finder sted  

 på, efter Enhedslistens opfattelse meget betænkelig.
Der er tale om, at  

 Folketinget skal tage stilling til et meget vidtgående og omfattende  

 samarbejde, uden at alle dele af dette samarbejde er kendt for Folketinget.  

 Konventionen er på flere punkter ikke færdigudarbejdet, men skal suppleres  

 med forskellige udfyldelsesbestemmelser.
Som det fremgår af svaret på  

 udvalgets spørgsmål nr. 2, jf. bilag 9, er i hvert fald 10 af disse nærmere  

 uddybninger af konventionen ikke færdige, ja for nogle er der endog tale om,  

 at de endnu ikke foreligger i udkast.
Det forekommer derfor helt uforståeligt  

 og for Enhedslisten ganske uacceptabelt, at konventionen forelægges til  

 vedtagelse i så ufærdig en form.
Det sætter et alvorligt spørgsmålstegn ved  

 det demokratiske i hele processen, og det er dybt problematisk set fra  

 Enhedslistens synspunkt, at et flertal i Folketinget på denne måde  

 »køber katten i sækken« og sender Danmark ind i et forpligtende  

 samarbejde uden at kende dets grundlag og rammer fuldt ud.
I det lys har Enhedslisten derfor bemærket sig svaret på spørgsmål nr. 6,  

 jf. bilag 9, hvoraf det fremgår, »at sager, som vedrører Europol, og som  

 behandles på formelle eller uformelle møder i Rådet (retlige og indre  

 anliggender), skal forelægges for de to udvalg efter de angivne  

 retningslinjer«.
Denne tilkendegivelse betyder efter Enhedslistens  

 opfattelse, at afgørende beslutninger i Europol, som har betydning for  

 Danmark, skal sanktioneres i Folketingets relevante udvalg.
Europolkonventionen er forsynet med en protokol, som overlader til  

 EF-Domstolen at træffe præjudicielle afgørelser.
Danske domstole vil i  

 konkrete sager være forpligtet til at lægge EF-Domstolens præjudicielle  

 afgørelser til grund, det vil sige, at disse afgørelser vil være normativt  

 bindende for danske domstole.
Med andre ord vil præjudicielle EF-domme være  

 en del af gældende dansk ret og vil altså være pligtskabende for danske  

 borgere og virksomheder.
Som følge heraf vil der være tale om  

 suverænitetsafgivelse i grundlovens forstand, hvilket ikke kan finde sted med  

 hjemmel i grundlovens § 19, men kræver brug af grundlovens § 20.
 En vedtagelse af lovforslaget i den nuværende udformning vil således efter  

 Enhedslistens opfattelse være i strid med grundloven.
Endelig finder Enhedslisten, at hele håndteringen af spørgsmålet om  

 Europols operative beføjelser er helt uacceptabel.
Efter konventionen har  

 Europol kun til opgave at udarbejde analyser af kriminelle forhold, som de  

 nationale politimyndigheder kan bruge i deres efterforskning.
Men dette  

 grundtræk ved konventionen, som Enhedslisten hele tiden har tvivlet på  

 oprigtigheden af, har med de seneste beslutninger om at tillægge Europol  

 »operativ kapacitet« fået en drejning, som betyder, at der i  

 virkelighedens verden er skabt et grundlag for opbygningen af det  

 unionspolitikorps, som ikke mindst Tysklands forbundskansler, Helmut Kohl,  

 har været en varm fortaler for.
For Enhedslisten er denne udvikling ikke  

 overraskende, da partiet hele tiden har betvivlet holdbarheden i de  

 forsikringer, som er blevet udstedt om, at det ikke var formålet at skabe et  

 unionspoliti.
Men over for befolkningen er det utroværdigt og politisk  

 uhærderligt at foregive, at der ikke er tale om et sådant projekt, når alle  

 bestræbelser viser det modsatte.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Kristian Thulesen  

 Dahl (DF) Helge Adam Møller (KF) John Vinther (KF) Gitte Seeberg (KF) Tom  

 Behnke (FP) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren, som denne har besvaret skriftligt og mundtligt.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis, Fremskridtspartiets og  

 Enhedslistens medlemmer af udvalget) indstiller lovforslaget til  

forkastelse.
Et mindretal inden for mindretallet (Enhedslistens medlem af udvalget) har  

 over for regeringen under samråd i såvel Folketingets Retsudvalg som  

 Europaudvalg påpeget, at reglerne om Europols databaser ikke vil forhindre,  

 at dansk politi får adgang til oplysninger, som efter dansk lov ikke må  

 indsamles, registreres eller bruges af danske myndigheder.
Det drejer sig  

 bl.a. om oplysninger fra andre lande om danskeres politiske holdninger og  

 sexuelle orientering m.v.
Det står klart, at sådanne oplysninger vil kunne registreres i bl.a.  

 Europols kommende registre om terrorisme.
EU har ikke kunnet finde en  

 definition på begrebet terrorisme, og det betyder efter Enhedslistens  

 opfattelse, at der åbnes for registrering af politiske aktiviteter, som i  

 Danmark vil være fuldt lovlige.
Samtidig står det fast, at der vil være ringe kontrol med de danske  

 forbindelsesofficerers brug af oplysninger, som de henter i Europols  

 databaser.
Det påregnes, at der kun i ti pct. af tilfældene vil ske en  

 registrering, når en bruger går ind i Europols registre.
EU-landenes justitsministre behandler i øjeblikket kommende regler om  

 immunitet for Europols direktør og medarbejdere.
Det fremgår af disse regler,  

 at Europolmedarbejderes immunitet kun kan hæves af Europols direktør.
Det  

 betyder, at det i praksis vil være næsten umuligt at retsforfølge  

 Europolmedarbejdere for embedsforseelser.
Direktøren for Europol kan kun  

 retsforfølges, hvis Europols styrelsesråd hæver direktørens immunitet.
I  

 realiteten er den retlige kontrol med Europol altså overladt til Europol  

 selv.
Det er efter Enhedslistens opfattelse dybt bekymrende, at der oprettes  

 en politisk efterretningstjeneste, hvis medarbejdere i praksis ikke kan  

 retsforfølges, hvis de overtræder lovene.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
