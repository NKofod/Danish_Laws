 Fondsregistret besluttede, at en institution ikke kunne betegnes som  

 en fond omfattet af fondsloven, navnlig fordi institutionens midler, som  

 tilvejebragtes ved indsamlinger og gaver, anvendtes til formålet i samme  

 regnskabsår som midlerne var tilvejebragt.
(* 1) Fondsregistret (Civilretsdirektoratet) tilskrev institutionen således:
 Vedrørende: X-institution.
 Fondsregistret anerkender herved modtagelsen af Deres skrivelse af 2.  

 februar 1989.
 I den anledning skal man meddele, at X-institution efter Fondsregistrets  

 opfattelse ikke er en selvejende institution (fond).
 Man har ved afgørelsen lagt vægt på, at X-institution ikke har de  

 karakteristika, der kendetegner fonde.
X-institution er ifølge vedtægten og efter det overfor Fondsregistret i  

 øvrigt oplyste en organisation, der har til formål at udøve hjælpearbejde i  

 ind- og udland.
Midlerne til organisationens virksomhed tilvejebringes ved  

 spontane bidrag, ved indsamlinger og ved bidrag fra andre private og  

 offentlige organisationer.
Af organisationens regnskab for 1987 fremgår, at  

 den væsentligste del af de modtagne bidrag er anvendt til forskellige  

 hjælpearbejder.
 X-institution har således efter Fondsregistrets opfattelse karakter af en  

 indsamlingsorganisation henhørende under Y-kirke, hvorfor den ikke er  

 registreringspligtig efter lov om fonde og visse foreninger.
 Fondsregistret foretager sig herefter ikke videre i sagen.
 (* 1) Fondsloven er ændret med virkning fra 1. januar 1992.
Fondsregistret er nedlagt.
Spørgsmålet om fondes retsevne afgøres herefter  

 af den kommunale skattemyndighed udfra samme retningslinjer som anvendtes af  

 Fondsregistret.
