 Elever på ungdomshjem beskæftiget med arbejde på hjemmet og aflønnet  

 med det for sådant arbejde fastsatte vederlag, anses ikke for så vidt angår  

 dette arbejde for omfattet af ATP-ordningen.
 ATP havde meddelt, at der skulle beregnes og indbetales ATP-bidrag for de  

 elever, der er erhvervsmæssigt beskæftiget på et ungdomshjem.
 Kommunen klagede herover, idet det blev anført, at eleverne ved siden af  

 skolegangen går til hånde på institutionen/familieplejen med forefaldende  

 arbejde, f.eks. vedligeholdelsesarbejde, som pædagogisk erhvervstræning.  

 Lønnen er fastsat af Socialstyrelsen i cirkulære om lommepenge,  

 arbejdsvederlag og andre ydelser til børn og unge i døgninstitution/dagpleje.
Institutionen havde oplyst, at eleverne er mellem 16 og 18 år, at de er  

 beskæftiget med gartneri og landbrug samt smede- og autoværksted samt at der  

 ikke udbetales feriegodtgørelse, men et ferietilskud.
Klageren havde  

 endvidere anført, at der ikke betales ATP-bidrag for indsatte i fængsler og  

 anstalter under Kriminalforsorgen selv om de indsatte modtager gratis kost og  

 logi.
ATP havde ved sin afgørelsen bl.a. lagt vægt på, at arbejdsvederlagets  

 størrelse overstiger ATP's mindstegrænse for, hvad der anses for egentlig  

 løn.
ATP fandt, at elevernes beskæftigelse, uanset den ikke fuldt ud kan  

 sammenlignes med forholdene på arbejdsmarkedet, må anses for erhvervsmæssig.  

 ATP har endvidere henvist til, at værdien af kost og logi bør medregnes ved  

 beregningen af timelønnen.
 Ankenævnets afgørelse:
 Under hensyn til, at de arbejdsydelser, der er tale om, ikke har  

 erhvervsmæssigt, men snarere pædagogisk sigte, og for så vidt i væsentlig  

 grad kan sammenlignes med arbejdet i kriminalforsorgens anstalter, hvor  

 ATP-bidrag ikke betales, finder Ankenævnet det betænkeligt at anse de  

 pågældende elever som erhvervsmæssigt beskæftigede lønmodtagere og dermed  

 omfattet af ATP- ordningen.
 Ankenævnet ændrede således ATP's afgørelse.
