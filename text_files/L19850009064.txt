Den 23. august 1985 undertegnedes i Nairobi en overenskomst mellem Danmark  

 og Kenya, ifølge hvilken den danske regering stiller ekspertbistand og  

 stipendier til rådighed for Kenya.
Overenskomsten udgør de generelle rammer  

 omkring Danmarks faglige samarbejde med Kenya.
I henhold til overenskomsten, som fastsætter eksperternes retlige stilling  

 under udsendelsen til Kenya, vil de være fritaget for retsforfølgelse, hvad  

 angår deres udtalelser og handlinger i tjenesten.
Endvidere vil eksperterne  

 og den danske regering blive holdt ansvarsfri for skadevoldende handlinger  

 begået i tjenesten, medmindre de er begået forsætligt eller ved grov  

 uagtsomhed.
Kenyas regering yder eksperterne og deres familier fuld  

 retsbeskyttelse.
 Ifølge overenskomsten betaler den danske regering hovedparten af  

 udgifterne i forbindelse med udsendelsen, herunder eksperternes løn - som  

 ikke beskattes i Kenya - samt rejseomkostninger.
 Der indrømmes fritagelse for importafgifter og told ved indførsel af visse  

 medbragte ejendele, herunder motorkøretøjer.
 Den danske regering vil finansiere et antal stipendier til kortere  

 studieophold i Danmark, Kenya eller et andet udviklingsland.
 Uoverensstemmelser vedrørende overenskomstens fortolkning skal afgøres ved  

 forhandling mellem de to lande, og ændringer og tilføjelser foretages ved  

 brevveksling efter indbyrdes aftale.
