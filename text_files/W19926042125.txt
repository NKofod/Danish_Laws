 Forsikringstager ikke anset for part i Finanstilsynets sag om  

 overdragelse af en livsforsikringsbestand til et andet forsikringsselskab.
K der handler på vegne S, sammesteds, har i skrivelse af 5. november 1991  

 klaget over, at Finanstilsynet den 16. oktober 1991 afslog at give ham  

 aktindsigt efter reglerne i forvaltningslovens kapitel 4 i Finanstilsynets  

 sag om overdragelse af en livsforsikringsbestand og samtidig afslog at  

 udsætte behandlingen af sagen, indtil klageren havde haft adgang til  

 aktindsigt.
Den påklagede afgørelse har journalnr.
L 2987 - 1 a.
 Sagens omstændigheder er følgende:
Ved stiftelsesoverenskomst af 14. juni 1991 aftalte A A/S, B Forsikring  

 A/S og C Livsforsikring A/S at stifte livsforsikringsselskabet D  

 Livsforsikring A/S.
Selskabet blev stiftet med henblik på at overtage den del  

 af livsforsikringsbestanden i C Livsforsikring A/S, der indeholder fast  

 forrentede livrenter uden bonusret.
Selskabet skulle stiftes og overdragelsen  

 skulle ske med regnskabsmæssig virkning fra den 1. januar 1991.
Den 25. juni 1991 offentliggjorde Finanstilsynet en redegørelse i henhold  

 til lov om forsikringsvirksomhed § 157. Af redegørelsen fremgår, at C  

 Livsforsikring A/S har ansøgt Finanstilsynet om tilladelse til den omhandlede  

 overdragelse.
Det anføres i redegørelsen, at overdragelsen af  

 forsikringsbestanden ikke medfører ændringer i forsikringsvilkårerne,  

 herunder forsikringsydelse, præmie og forsikringsbetingelser, og at  

 overdragelsen efter loven ikke giver forsikringstagerne en særlig ret til at  

 hæve forsikringsaftalen.
Forsikringstagere med forsikringer, som er omfattet  

 af overdragelsen, har ret til at fremsætte indsigelse over for  

 Finanstilsynet.
Fristen for indsigelse var den 29. september 1991.
S, der modtager forsikringsydelser fra en forsikring, som er omfattet af  

 den ansøgte overdragelse, rejste i skrivelse af 23. september 1991 til  

 Finanstilsynet indsigelse mod overdragelsen, idet hun fandt såvel den  

 økonomiske baggrund som fremgangsmåden uforsvarlig.
Som begrundelse anførtes  

 bl.a.:
 »Det specielle kontraktforhold, at forsikringstageren har opfyldt  

 sine forpligtelser fuldt ud og det nystiftede selskab fremover alene har at  

 indfri sine kontraktlige forpligtelser, er ikke sikret under alle tænkelige  

 forhold med en teknisk reserve på 67 mio. kr.
Tillige er det betænkeligt, at alene Livrentebestanden udtages og  

 overføres til et erhvervsmæssigt »dødt« selskab, der som eneste  

 indtægtskilde har frugterne af en værdipapirbeholdning.' I fortsættelse af denne indsigelse anmodede klageren K, der oplyste at  

 repræsentere S, i skrivelse af 14. oktober 1991 - altså efter  

 indsigelsesfristens udløb - under henvisning til forvaltningslovens kapitel 4  

 Finanstilsynet om at få tilstillet følgende oplysninger:
 »A.) De nærmere omstændigheder omkring Livsforsikringsselskabets salg  

 af pantebrevsbeholdning til skadesselskab i 1983.
 B.) Fortegnelse over bestand af værdipapirer, ialt bogført til 750 mio.  

 kr., der påtænkes anvendt som apportindskud ved oprettelse af D  

 Livsforsikring A/S.
C.) En beskrivelse af den livrentebestand, der påtænkes overdraget med  

 nøje beskrivelse af de anvendte aktuarmæssige forudsætninger og optjente  

 bonusreserver, som er anvendt.« Samtidig anmodede klageren Finanstilsynet om at afvente uddybende  

 kommentarer til indsigelsen af 23. september 1991 før tilsynet traf endelige  

 beslutning om at godkende overdragelsen.
 I den påklagede skrivelse af 16. oktober 1991 afslog Finanstilsynet at  

 give klageren aktindsigt som part efter forvaltningsloven, idet tilsynet som  

 begrundelse anførte:
»Finanstilsynet anser normalt alene de institutioner, som tilsynet  

 fører tilsyn med, som parter i forhold til tilsynet og dermed omfattet af  

 partsbegrebet i forvaltningsloven, jf. denne lovs § 9. Institutionernes  

 kunder har efter Finanstilsynets opfattelse således ikke ret til aktindsigt i  

 medfør af forvaltningsloven, medmindre de i den enkelte sag skønnes at have  

 en sådan konkret individuel og væsentlig retlig interesse i at få de ønskede  

 oplysninger udleveret, at de skal tildeles partsbeføjelser.
En sådan  

 interesse foreligger ikke efter Finanstilsynets skøn i det foreliggende  

 tilfælde.« Finanstilsynet tilføjede, »for god ordens skyld«, at aktindsigt  

 heller ikke kunne gives efter reglerne i lov om offentlighed i forvaltningen  

 under henvisning til tilsynets tavshedspligt efter lov om  

 forsikringsvirksomhed § 240, stk. 4, sammenholdt med offentlighedslovens §  

 14. Endvidere afslog Finanstilsynet at udsætte beslutningen om, hvorvidt der  

 kan gives tilladelse til at overdrage den pågældende livsforsikringsbestand.  

 Som begrundelse herfor henviste tilsynet til, at fristen for indsigelse efter  

 lov om forsikringsvirksomhed § 157, stk. 3, udløb den 29. september 1991, og  

 at man ikke efter fristens udløb kan modtage yderligere indsigelser.
Den 19. december 1991 meddelte Finanstilsynet S, at de foreliggende  

 indsigelser mod overdragelse af livsforsikringsbestanden ikke har indeholdt  

 argumenter, som har givet Finanstilsynet anledning til at nægte  

 overdragelsen.
Finanstilsynet har herefter ved brev af den 19. december 1991  

 bestemt, at overdragelsen kan finde sted i overensstemmelse med det fremsatte  

 forslag, hvorefter den i lov om forsikringsvirksomhed beskrevne fremgangsmåde  

 er tilendebragt.
Over for Erhvervsankenævnet har klageren i klageskrivelsen af 5. november  

 1991 bl.a. henvist til, at forsikringstageren, der er 72 år og  

 folkepensionist, ikke er tryg ved, at Finanstilsynet »søger at skjule  

 væsentlige oplysninger af betydning for den påtænkte overdragelse, og frygter  

 nu, at foretagendet A med tilsynets hjælp søger »at tørre resultatet af  

 en række finansielle eventyr af« på forsikringsejerene med opsatte  

 livrenter.' De ønskede oplysninger er nødvendige for at foretage »en  

 økonomisk beregning af de tab, forsikringsejeren som kreditor udsættes for,  

 når debitor ønsker delegation uden tilstrækkelige tekniske reserver  

 afsættes.« I et supplerende indlæg af 8. februar 1992 har klager præciseret, at  

 klagen vedrører hans adgang til aktindsigt efter forvaltningslovens regler om  

 en parts aktindsigt samt spørgsmålet om udsættelse efter samme lovs § 11 og §  

 21 af Finanstilsynets afgørelse om overdragelse af forsikringsbestanden.
 I et yderligere indlæg af 16. marts 1992 har klager navnlig henvist til,  

 at stiftelsesdatoen i revisors vurderingsberetning fejlagtigt er angivet som  

 den 18. juni 1991.
 Finanstilsynet har i en redegørelse for sagen af 10. januar 1992 og en  

 supplerende udtalelse af 11. marts 1992 fastholdt den trufne afgørelse og  

 bl.a. udtalt:
»Det er i bemærkningerne til § 157 anført, at en tilladelse til  

 overdragelse af forsikringsbestanden kun kan gives under behørig hensyntagen  

 til de eventuelt fremsatte indsigelser.
Det er endvidere anført, at  

 forsikringstagerne derimod ikke vil kunne forhindre, at overdragelsen af  

 forsikringsbestanden finder sted, ligesom en forsikringstager, der er imod  

 overdragelsen, ikke kan opsige forsikringsaftalen p.g.a. overdragelsen.
De enkelte indsigelser indgår i det skøn, der lægges til grund for  

 tilsynets afgørelse af, om der kan gives tilladelse til overdragelse af en  

 forsikringsbestand.
Også S's skrivelse er indgået i dette skøn.
Det bemærkes, at Finanstilsynets tavshedspligtsbestemmelser er af stor  

 betydning for institutionerne, idet institutionerne derved har sikkerhed for,  

 at materiale, der bliver tilsendt Finanstilsynet, ikke vil blive videregivet.  

 Et konkurrerende forsikringsselskab vil således ikke direkte eller indirekte  

 kunne sikre sig forretningsmæssige oplysninger om dette selskab.
Dette  

 forhold er samtidig med til at sikre, at Finanstilsynet fra  

 forsikringsselskaberne får det korrekte og relevante oplysningsmateriale, som  

 er et nødvendigt led i tilsynsarbejdet.« De af Finanstilsynet omtalte lovforarbejder findes i Folketingstidende  

 1980-81, Tillæg A, sp. 1580-1581.
 Ankenævnet udtaler:
Forvaltningsloven (lov nr. 571 af 19. december 1985) indeholder i kapitel  

 4 bestemmelser om aktindsigt for den, der er part i en sag.
Denne aktindsigt  

 er efter lovens § 9, stk. 2, ikke begrænset af lovgivningens særlige  

 tavshedsforskrifter, men alene af reglerne i forvaltningsloven, navnlig  

 dennes §§ 12-15. Loven indeholder ikke nogen definition af, hvem der er part  

 i lovens forstand, men dette er bl.a. behandlet i Justitsministeriets  

 vejledning til loven, pkt. 49-55.
Bestemmelserne i lov om forsikringsvirksomhed (lovbekendtgørelse nr. 726  

 af 31. oktober 1990 med senere ændringer) §§ 157 og 158 (kapitel 16) giver et  

 forsikringsselskab adgang til helt eller delvis at overdrage sin  

 livsforsikringsbestand til et andet selskab.
Loven indeholder detaljerede  

 regler om den fremgangsmåde, der i så fald skal følges.
Det er herunder  

 bestemt, at overdragelsen kræver tilladelse fra Finanstilsynet, der skal  

 bedømme, om overdragelsen er forsvarlig over for forsikringstagerne.
De  

 berørte forsikringstagere kan inden for en vis frist fremsætte indsigelse  

 over for Finanstilsynet, og tilsynets beslutning om, hvorvidt overdragelsen  

 skal tillades, skal træffes »under hensyntagen til« de fremsatte  

 indsigelser.
Derimod kræver overdragelsen ikke samtykke fra de enkelte  

 forsikringstagere, og disse kan ikke modsætte sig, at overdragelse sker,  

 ligesom overdragelsen ikke giver forsikringstagerne ret til at ophæve  

 forsikringen.
Der er således i lovgivningen foretaget en afvejning af på den  

 ene side selskabets interesse i at kunne overdrage en forsikringsbestand uden  

 samtykke fra forsikringstagerne og på den anden side forsikringstagernes  

 interesse i eventuelt at modsætte sig dette.
Efter den retsstilling og de  

 beføjelser, som de nævnte regler giver forsikringstagerne, finder ankenævnet,  

 at den enkelte forsikringstager, ihvertfald i det foreliggende tilfælde, hvor  

 begæringen om aktindsigt først er fremsat efter udløbet af  

 indsigelsesfristen, ikke kan anses for part i forvaltningslovens forstand i  

 Finanstilsynets sag om godkendelse af overdragelse af en  

 livsforsikringsbestand.
 Herefter kan ankenævnet tiltræde, at Finanstilsynet har afslået at give  

 klager aktindsigt som part efter forvaltningslovens kapitel 4.
Forvaltningslovens § 11 indeholder bestemmelser om udsættelse af en sags  

 afgørelse, når en part har begæret aktindsigt, og § 21 indeholder  

 bestemmelser om udsættelse, når en part ønsker at afgive en udtalelse i  

 sagen.
Da klager efter det foran anførte ikke kan anses for part i  

 forvaltningslovens forstand i Finanstilsynet sag om godkendelse af den  

 pågældende overdragelse, kan ankenævnet tiltræde, at Finanstilsynet har  

 afslået at udsætte sagen.
 Ankenævnet stadfæster herefter den påklagede afgørelse.
Klageren har indbragt Erhvervsankenævnets afgørelse for Folketingets  

 Ombudsmand.
Ombudsmandens udtalelse foreligger endnu ikke.
