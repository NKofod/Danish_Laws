Bekendtgørelse om ændring af bekendtgørelse om en midlertidig kompensationsordning for selvstændige ramt af én eller flere COVID-19-relaterede restriktioner § 1 I bekendtgørelse nr. 189 af 8. februar 2021 om en midlertidig kompensationsordning for selvstændige ramt af én eller flere COVID-19-relaterede restriktioner, foretages følgende ændringer:
 1. Indledningen affattes således:
»I medfør af § 3, stk. 1, § 7, stk. 4, og § 23, stk. 3, i lov nr. 1518 af 18. december 2018 om erhvervsfremme og i medfør af akt nr. 302 af 17. september 2020, akt nr. 325 af 1. oktober 2020, akt nr. 10 af 22. oktober 2020, akt nr. 35, akt nr. 36 og akt nr. 40 af 12. november 2020, akt nr. 95 af 3. december 2020, akt nr. 134 af 17. december 2020, akt nr. 138 af 12. januar 2021, akt nr. 149 af 28. januar 2021 og akt nr. 167 af 25. februar 2021, fastsættes:« 2. § 1, stk. 4, nr. 2, affattes således:
»2) Forbud mod forsamlinger på over 500 personer i henhold til bekendtgørelse om forbud mod store forsamlinger i forbindelse med håndteringen af COVID-19, såfremt den selvstændige som følge deraf oplever et omsætningstab, der er direkte ramt af eller direkte relateret til arrangementer med et forventet deltagerantal på mere end 350 personer, der er aflyst, væsentligt ændret eller udskudt som følge af COVID-19 i perioden efter stk. 3, og hvor arrangementet er planlagt til afholdelse i Danmark.« 3. § 1, stk. 5, nr. 1 og 2, affattes således:
»1) Forbud mod forsamlinger på over 50 personer, jf.
Sundheds- og Ældreministeriets bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19 eller senere beslægtede bekendtgørelser, såfremt den selvstændiges omsætning stammer fra direkte leverancer til private arrangementer uden for private hjem og sociale arrangementer med offentlig adgang.
2) Forbud mod forsamlinger på over 10 personer, jf.
Sundheds- og Ældreministeriets bekendtgørelse om forbud mod større forsamlinger og mod adgang til og restriktioner for lokaler og lokaliteter i forbindelse med håndtering af covid-19 eller senere beslægtede bekendtgørelser, såfremt den selvstændiges omsætning stammer fra direkte leverancer til private arrangementer og sociale arrangementer med offentlig adgang med mindst 10 personer, herunder leverandører af lyd, lys, busser eller taxaer.« 4. I § 2, nr. 6, ændres »9. marts 2020« til: »første dag i den måned kompensationsperioden begynder, jf. § 4, stk. 6,«.
 5. I § 4, stk. 4, indsættes som 2. pkt.:
»Selvstændige, der ansøger om kompensation fra og med den 9. december 2020, skal dog alene have omsætning på mindst 8.000 kr. i gennemsnit pr. måned i kalenderåret 2019, jf. dog stk. 5.« 6. I § 5, stk. 2, ændres »stk. 5« til: »stk. 5-7«.
 7. I § 5, stk. 3, indsættes efter »stk. 4«: »og 7«.
 8. I § 5 indsættes som nyt stk. 6 og 7:
»Stk. 6. Der kan fra og med den 9. december 2020 og efterfølgende fra og med den første i hver måned i kompensationsperioden til og med den 28. februar 2021 ansøges om kompensation på op til 30.000 kr. pr. måned pr. selvstændig, jf. dog 2. pkt.
Selvstændige, der har mindst én fuldtidsbeskæftiget ansat, jf.  § 4, stk. 3, som har været ansat i hele perioden, der ansøges om kompensation for, jf. 1. pkt., kan opnå kompensation på op til 33.000 kr. pr. måned pr. selvstændig.
Kompensationsudbetaling efter 1. og 2. pkt. er betinget af, at den selvstændige i februar 2021 maksimalt trækker 23.000 kr. ud af virksomheden.
Stk. 7. Såfremt en selvstændig, som modtager kompensation efter stk. 6, har en medarbejdende ægtefælle, hæves loftet for den maksimale kompensation forholdsmæssigt.
Der kan dog maksimalt opnås kompensation på 23.000 kr. for den medarbejdende ægtefælle.« Stk. 6 bliver herefter til stk. 8.
 9. § 5, stk. 6, som bliver stk. 8, affattes således:
»Stk. 8. Kompensation efter denne bekendtgørelse er omfattet af reglerne i Temporary Framework for State aid measures to support the economy in the current COVID-19 outbreak sektion 3.1, hvorefter der ifølge punkt 22(a), kan tildeles et samlet kompensationsbeløb svarende til maksimalt 1.800.000 EUR for kompensationsordninger omfattet heraf indtil den 31. december 2021. I medfør af reglerne i sektion 3.1 punkt 23(a) kan der indtil den 31. december 2021 tildeles et samlet kompensationsbeløb svarende til maksimalt 270.000 EUR for virksomheder inden for fiskeri- og akvakultursektoren og maksimalt 225.000 EUR til virksomheder, der beskæftiger sig med primærproduktion af landbrugsprodukter.« 10. I § 7, stk. 1, ændres »den selvstændige for indkomståret 2020« til: »den selvstændige for det indkomstår, henholdsvis 2020 og 2021, der modtages kompensation for,«.
 11. I § 10, stk. 13, indsættes efter »stk. 2-12«: »og § 5, stk. 6, 3. pkt.,«.
 12. I § 10, stk. 14, ændres »ansøger for indkomståret 2020« til: »ansøger for det indkomstår, henholdsvis 2020 og 2021, der modtages kompensation for,«.
 13. I § 16 indsættes som stk. 4 og 5:
»Stk. 4. Selvstændige, der har modtaget kompensation efter § 5, stk. 6-7, udtages til kontrol for, om § 5, stk. 6, 3. pkt. er overholdt.
Erhvervsstyrelsen kan i forbindelse med kontrollen efter 1. pkt. pålægge den selvstændige at anvende revisorbistand fra en uafhængig, godkendt revisor.
Stk. 5. Der ydes godtgørelse for 80 pct. af udgifterne til revisorbistanden efter stk. 4, 2. pkt., dog maksimalt 8.000 kr.« 14. I § 17, stk. 1, nr. 2, ændres »art. 22(a), jf. § 5, stk. 6« til: »sektion 3.1, jf. § 5, stk. 8«.
§ 2 Stk. 1. Bekendtgørelsen træder i kraft den 7. marts 2021.
 Stk. 2. Bekendtgørelsens § 1, nr. 9 og 14, finder anvendelse på ansøgninger modtaget fra og med den 27. november 2020.
 Stk. 3. Bekendtgørelsens § 1, nr. 10 og 12, finder anvendelse på ansøgninger modtaget fra og med den 14. januar 2021.
 Stk. 4. Ansøgere, der på ikrafttrædelsestidspunktet, jf. stk. 1, har fået udbetalt kompensation efter bekendtgørelse nr. 189 af den 8. februar 2021, kan ansøge om efterregulering af kompensationen efter denne bekendtgørelse.
