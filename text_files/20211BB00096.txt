Fremsat den 22. februar 2022 af Uffe Elbæk (FG), Jan Bjergskov Larsen (SF), Sofie Carsten Nielsen (RV), Rosa Lund (EL) og Torsten Gejl (ALT) Forslag til folketingsbeslutning om oprettelse af et center for demokratiudvikling og borgerinddragelse Folketinget beslutter inden udgangen af indeværende folketingsår at igangsætte etableringen af et center for demokratiudvikling og borgerinddragelse.
Centerets formål skal være at bidrage til udvikling af et mere involverende og demokratisk samfund.
Først og fremmest skal centeret forske i og fremme nye samt understøtte eksisterende værktøjer, der kan bruges til at styrke og videreudvikle vores demokrati og politiske system.
Eksempelvis skal centeret bidrage til udvikling af nye idéer og løsninger, som kan styrke borgernes politiske engagement og medindflydelse og lyst til at deltage i demokratisk dialog og aktivitet.
 Centeret skal herunder gøre følgende:
  Arbejde for at knytte borgerinddragelse til politiske beslutningsprocesser og for på andre måder at styrke og udvide demokratiet.
  Forske i og eksperimentere med nye, konkrete modeller for borgerinddragelse og demokratiudvikling med henblik på at styrke og udbrede viden om involverende demokrati og demokratiske metoder.
  Gennemføre projekter med anvendelse af inddragende metoder på vigtige samfundsmæssige problemstillinger, så metoderne derigennem kan blive udviklet, afprøvet og udbredt i det danske demokrati.
  Sikre Danmark en position i den internationale demokratidebat som et land, der løbende udvikler demokratiet, og formidle resultaterne til politiske beslutningstagere, interessenter og offentligheden, både nationalt og internationalt.
  Styrke arbejdet med at inddrage de befolkningsgrupper, der i dag er dårligst repræsenteret i det parlamentariske system.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 141, folketingsåret 2018-19, 1. samling.
Der henvises til www.folketingstidende.dk, Folketingstidende 2018-19, 1. samling, tillæg A, B 141 som fremsat, og tillæg F, møde 92, kl. 12:12.
Danmark er et af de mest demokratiske lande i verden.
Vi har frie og lige valg, vi har en høj valgdeltagelse, og vi har en befolkning, som generelt bakker op om vores demokratiske institutioner.
Alligevel kan man med rette tale om, at vores demokrati er under pres.
Tilliden til politikerne er i bund, og flere års centraliseringspolitik betyder, at mange i dag oplever, at beslutningerne er rykket længere væk.
Derudover er der fortsat stor forskel på, hvem der deltager i demokratiet, og magthaverne ligner i stigende grad hinanden, når det kommer til f.eks. indkomst og uddannelseslængde.
Ikke desto mindre ved vi fra andre sfærer af samfundet, at folk normalt gerne vil engagere sig, hvis de oplever, at det skaber værdi, og at de bliver inkluderet og taget alvorligt.
F.eks. er mange danskere vant til at have indflydelse på og medbestemmelse i deres dagligdag, f.eks. på arbejdspladsen, i skolebestyrelsen, i sportsforeningen m.v.
Forslagsstillerne mener, at problemet med manglende politisk deltagelse kan løses ved at skabe et mere åbent, inkluderende og engagerende demokrati.
Derfor foreslås det helt konkret at opprioritere indsatsen med at videreudvikle demokratiet og fremme borgerinddragelse ved at oprette et center for demokratiudvikling og borgerinddragelse.
 Centeret skal på den baggrund have følgende formål:
  Arbejde for at knytte borgerinddragelse til politiske beslutningsprocesser og for på andre måder at styrke og udvide demokratiet.
  Forske i og eksperimentere med nye, konkrete modeller for borgerinddragelse og demokratiudvikling med henblik på at styrke og udbrede viden om involverende demokrati og demokratiske metoder  f.eks. rummer den teknologiske udvikling muligheder for nye metoder til borgerinddragelse, som kan og bør udforskes i højere grad.
  Gennemføre projekter med anvendelse af inddragende metoder på vigtige samfundsmæssige problemstillinger, så metoderne derigennem kan blive udviklet, afprøvet og udbredt i det danske demokrati.
  Sikre Danmark en position i den internationale demokratidebat som et land, der løbende udvikler demokratiet, og formidle resultaterne til politiske beslutningstagere, interessenter og offentligheden, både nationalt og internationalt.
  Styrke arbejdet med at inddrage de befolkningsgrupper, der i dag er dårligst repræsenteret i det parlamentariske system.
Forslagsstillerne vil endvidere lægge op til, at der i forbindelse med etablering af centeret nedsættes et kontaktudvalg af folkevalgte fra Folketinget.
Kontaktudvalget skal hvert år beslutte en 3-årig arbejdsplan for centeret, som samlet dækker centerets hovedopgaver, og hvori det første år er udmøntet i konkrete projekter.
Kontaktudvalget etableres med det formål at sikre, at medlemmer af Folketinget fra alle partier i Folketinget og fra en række fagudvalg får mulighed for at følge centerets arbejde.
Det er endvidere hensigten med kontaktudvalget, at dets medlemmer skal bidrage til at sprede udvalgets erfaringer til andre udvalg i Folketinget og til andre demokratiske institutioner på både lokalt, regionalt, nationalt og internationalt niveau.
Skriftlig fremsættelse Uffe Elbæk (FG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af et center for demokratiudvikling og borgerinddragelse.
(Beslutningsforslag nr.
B 96) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
