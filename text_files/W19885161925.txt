 En tidligere afgørelse om svigsslettelse kunne ikke lægges uprøvet til  

 grund i tilfælde, hvor der var behov for at se bort fra undskyldelig  

 afbrydelse af medlemskab i forbindelse med overgang til efterløn.
 Ankenævnet tiltrådte i april 1986 Direktoratet for  

 Arbejdsløshedsforsikringens afgørelse, hvorefter det fremgår af forarbejderne  

 til arbejdsløshedsforsikringslovens § 75 b, stk. 3, at direktøren for  

 arbejdsløshedsforsikringen har bemyndigelse til at bestemme, at der ses bort  

 fra undskyldelige afbrydelser i medlemskabet af en arbejdsløshedskasse.
 Uanset at der i den konkrete situation var tale om en meget kortvarig  

 afbrydelse af medlemskabet, kunne afbrydelsen alene tilregnes medlemmets egen  

 svigagtige adfærd.
 Direktoratet fandt derfor, at betingelserne for at bortse fra afbrydelsen  

 i medlemskabet ikke var opfyldt, og medlemmet kunne derfor ikke overgå til  

 efterløn.
 Ombudsmanden bemærkede over for ankenævnet bl.a., at det forhold, at  

 medlemmet ikke har stået som medlem af arbejdsløshedskassen den 4. maj 1983,  

 tillægges af myndighederne den virkning, at hun bliver afskåret fra at  

 modtage efterløn (hun vil ikke kunne opfylde de almindelige betingelser i §  

 75 b, stk. 1, på grund af sin alder).
Der er intet, der tyder på, at myndighederne ved afgørelsen af, på hvilket  

 tidspunkt medlemmet kunne genoptages i arbejdsløshedskassen, gjorde sig  

 overvejelser om, hvilke konsekvenser det ville have for hendes adgang til at  

 modtage efterløn, at hun var ude af arbejdsløshedskassen i kort tid.  

 Optagelse på ny som medlem skete den 5. maj 1983, fordi medlemmet ansøgte om  

 optagelse fra dette tidspunkt.
Hun mente sig ikke berettiget til optagelse  

 tidligere, fordi hun som beskæftiget med skiftende arbejdstider ikke var i  

 arbejde den 3. og 4. maj 1983. Ombudsmanden bad direktoratet om at udtale sig  

 om, hvorvidt der var noget til hinder for, at medlemmet kunne have været  

 genoptaget i arbejdsløshedskassen fra den 3. maj 1983.
 Direktoratet udtalte på ombudsmandens foranledning bl.a., at direktoratet  

 ved anmodning om genoptagelse efterkom medlemmets begæring af 31. oktober  

 1983 om genoptagelse pr. 5. maj 1983.
 Direktoratet tilføjede, at medlemmet ikke ville kunne være optaget  

 tidligere, såfremt hun ikke var i arbejde, idet det er en betingelse for at  

 blive optaget i en arbejdsløshedskasse, at pågældende er i arbejde, jf.  

 arbejdsløshedsforsikringslovens § 41, stk. 1. Der var derfor ikke grundlag  

 for overvejelser om eventuelle konsekvenser for overgang til efterløn.
 Ligeledes fastholdt direktoratet det tidligere fremførte om afbrydelse i  

 medlemskabet, hvorefter medlemskabet havde været afbrudt, selv om  

 genoptagelse havde fundet sted samme dag.
 Ombudsmanden udtalte bl.a.: »........
Dispensationsbestemmelsen i lov om arbejdsformidling og  

 arbejdsløshedsforsikring, § 75 b, stk. 3, indeholder ikke nogen nærmere  

 angivelse af, under hvilke omstændigheder en dispensation bør gives, bortset  

 fra markeringen af, at det kun bør ske »undtagelsesvis«.
I  

 bemærkningerne til lovforslaget er det i tilslutning hertil anført, at  

 bestemmelsen tilsigter at åbne mulighed for, at der kan bortses for  

 »undskyldelige afbrydelser« af medlemskabet.
 Som begrundelse for sin afgørelse i medlemmets sag anførte direktoratet -  

 for så vidt i overensstemmelse hermed - at afbrydelsen af medlemskabet i  

 medlemmets sag alene kunne ».... tilregnes medlemmets egen svigagtige  

 adfærd«, og at betingelserne for at bortse fra afbrydelsen derfor ikke  

 kunne anses for opfyldt.
For en principiel vurdering må afgørelsen af, om der skal dispenseres  

 efter stk. 3, imidlertid bero på en konkret rimelighedsvurdering med  

 udgangspunkt i de reale hensyn, der begrundede gennemførelsen af den særlige  

 overgangsordning, som er hjemlet i § 75 b, stk. 2. I denne konkrete vurdering  

 vil det naturligvis ofte indgå med betydelig vægt, om afbrydelser af  

 medlemskabet har været mere eller mindre undskyldelig: men der kan efter min  

 opfattelse ikke med henvisning til lovforslagsbemærkningen tillægges dette  

 element i skønstemaet en sådan betydning, at de blotte forhold, at en  

 foreliggende afbrydelse af medlemskab skyldes en afgørelse efter  

 arbejdsløshedsforsikringslovens § 87, stk. 1, om slettelse (på grund af svig)  

 i sig selv udelukker anvendelse af dispensationsbestemmelsen.
Der må i alle  

 tilfælde foretages en konkret vurdering af den foreliggende sags individuelle  

 omstændigheder.
 Jeg må forstå direktoratets og ankenævnets afgørelser således, at de ikke  

 bygger på en sådan samlet konkret vurdering.
Jeg har i denne forbindelse navnlig hæftet mig ved, at det materiale, der  

 foreligger om sagen fra 1984, kun i begrænset omfang kan tjene til belysning  

 af, i hvilken grad den fejlagtige udbetaling af dagpenge kunne tilregnes  

 medlemmet.
Hun ønskede ikke dengang at anfægte tilbagebetalingskravet, og  

 således som sagen forløb, havde hun herefter i virkeligheden ingen særlig  

 anledning til at gå nærmere ind på, hvorledes det kunne være sket, at der ved  

 flere lejligheder var påført færre arbejdstimer end faktisk præsteret på  

 dagpengekortene.' Ombudsmanden henstillede, at ankenævnet undergav sagen fornyet behandling  

 og meddelte medlemmet en ny afgørelse.
Ombudsmanden pegede på, at afgørelsen  

 i medlemmets tilfælde havde alvorlige og utilsigtede konsekvenser.
 Ankenævnet oplyste i marts 1987 over for ombudsmanden, at kassen gjorde  

 gældende, at direktoratets afgørelse af 4. november 1984, hvorefter medlemmet  

 slettes for svig, må anses for korrekt på daværende tidspunkt, men at  

 afgørelsen i henhold til gældende regler, jf. direktoratets cirkulære af 24.  

 april 1986, bør ændres til 120 timers effektiv karantæne.
 Direktoratet, som ikke umiddelbart kunne tilslutte sig denne fortolkning,  

 idet nævnte cirkulære alene kan anvendes i tilfælde, hvor der ikke er truffet  

 afgørelse i sagen, oplyste samtidig, at spørgsmålet om en eventuel udvidelse  

 af direktoratets fortolkning af cirkulærets anvendelse den 17. december 1986  

 var forelagt for Arbejdsministeriet med henblik på forelæggelse for  

 Justitsministeriet. ........
 Det var således nævnets opfattelse, at behovet for en konkret  

 rimelighedsvurdering i henhold til arbejdsløshedsforsikringslovens § 75 b,  

 stk. 3, som ombudsmanden har anmodet ankenævnet om at ville foretage, herved  

 eventuelt ville bortfalde. ........
 Ifølge Justitsministeriets udtalelse af 3. juli 1987 havde direktoratet og  

 ankenævnet ikke pligt til at genoptage sager, der var endeligt afgjort før  

 cirkulærets ikrafttrædelse.
 Ankenævnet behandlede herefter sagen på ny og traf følgende afgørelse:
 »Ankenævnet finder efter fornyet overvejelse, at der for medlemmets  

 vedkommende kan være behov for at se bort fra afbrydelsen af medlemskabet i  

 perioden 3. maj til 5. maj 1983, jf. arbejdsløshedsforsikringslovens § 75 b,  

 stk. 3.
 Ankenævnet ophæver derfor den tidligere trufne afgørelse.
 Ankenævnet har herved lagt vægt på, at afgørelsen fik helt ekstraordinære  

 og utilsigtede konsekvenser for medlemmet, som følge af, at udelukkelsen fra  

 retten til efterløn skete på et tidspunkt, hvor medlemmet - i tillid til den  

 vejledning, hun havde modtaget -, allerede havde trukket sig tilbage fra  

 arbejdsmarkedet.
 Nævnet har iøvrigt været opmærksom på, at sanktionsudmålingen efter de  

 nugældende retningslinier fastsat i direktoratets cirkulære af 24. april 1986  

 (som ændret ved cirkulære af 19. februar 1987) i den foreliggende sag ikke  

 ville have medført, at medlemmet var blevet slettet for svig.
Arbejdsløshedskassen anmodes om at foretage det videre fornødne vedrørende  

 behandlingen af medlemmets ansøgning om overgang til efterløn fra den 1.  

 oktober 1985.« På direktoratets anmodning oplyste ankenævnet efterfølgende, at det  

 principielle i afgørelsen - hvis der var tale om noget sådant - udelukkende  

 gik på, at en tidligere truffet afgørelse om slettelse for svig, i den af  

 arbejdsløshedsforsikringslovens § 75 b, stk. 3, omhandlede  

 dispensationstilfælde, ikke kan lægges uprøvet til grund.
