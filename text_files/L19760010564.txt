 Ved kgl. resolution af 22. maj 1974 har Danmark ratificeret en i Reykjavik  

 den 31. januar s.å. undertegnet aftale mellem Danmark, Finland, Island, Norge  

 og Sverige om de ansattes retsstilling ved nordiske institutioner.
 Aftalen har følgende ordlyd:
AFTALE mellem Danmark, Finland, Island, Norge og Sverige om de ansattes  

 retsstilling ved nordiske institutioner Regeringerne i Danmark, Finland, Island, Norge og Sverige, som  

 konstaterer, at der findes et antal offentligretslige institutioner med  

 nordisk ansat personale, som forudsætter, at der i fremtiden vil blive oprettet flere sådanne  

 institutioner, som finder det ønskeligt at få ensartede regler om retsstillingen,  

 herunder løn- og arbejdsvilkår for de ansatte ved nordiske institutioner, har indgået følgende aftale:
Artikel 1 Til tjeneste ved nordiske institutioner ansættes statsborgere i et af de  

 nordiske lande.
Med Nordisk Ministerråds samtykke kan også statsborgere fra  

 andre lande ansættes.
 Ved ansættelse i den enkelte institution skal man søge at opnå en rimelig  

 fordeling af de ledende stillinger mellem borgere fra de forskellige nordiske  

 lande.
 Artikel 2.
Ministerrådet eller den rådet bemyndiger fastsætter arbejdsinstruks og  

 reglement for personalet ved en nordisk institution.
Af reglementet skal det  

 fremgå, hvilket eller hvilke organer der er ansættelsesmyndighed for  

 institutionen.
 Før instruks eller reglement fastsættes, skal der gives vedkommende  

 personaleorganisationer lejlighed til at udtale sig.
 Artikel 3.
 Hver aftalepart forpligter sig til at give statsansatte arbejdstagere  

 tjenestefrihed i indtil 4 år for at gøre tjeneste i nordiske institutioner og  

 ved genindtræden i deres stilling at lade dem få godskrevet tjenestetiden ved  

 institutionen, som om den var udført i hjemlandet.
 Artikel 4.
Ansættelse i en nordisk institution skal ske ved kontakt mellem  

 Ministerrådet eller den enkelte institution, som Ministerrådet udpeger, og  

 den ansatte.
Såfremt Ministerrådet ikke har aftalt andet, skal kontrakten  

 udformes på grundlag af den normalkontrakt, som Ministerrådet har fastsat.
 Inden generelle ansættelsesvilkår for personalet fastsættes, skal der  

 indhentes udtalelse fra de statslige institutioner, som regelmæssigt  

 behandler spørgsmål om statslige løn- og arbejdsvilkår i de berørte lande.  

 Det forudsættes, at disse institutioner i fornøden udstrækning drøfter sagen  

 med arbejdstagerorganisationerne, før en sådan udtalelse gives.
Før der ansættes personale ved den enkelte institution, skal der føres  

 forhandlinger om løn- og arbejdsvilkår, som ikke er fastsat i  

 normalkontrakten.
Disse forhandlinger føres på den ene side af repræsentanter  

 for den centrale statslige lønningsmyndighed i det land, hvor institutionen  

 er placeret, eller den som ovennævnte lønningsmyndighed giver fuldmagt og  

 eventuelt repræsentanter for Ministerrådet, og på den anden side af  

 repræsentanter for de interesserede personaleorganisationer i samme land.
 Artikel 5.
 Hver aftalepart forpligter sig til at lade de ansatte ved de nordiske  

 institutioner blive medlemmer af den statslige pensionsordning i  

 tjenestelandet på de samme vilkår, som gælder for tilsvarende stillinger i  

 statens tjeneste i tjenestelandet, såfremt ikke andet er fastsat ved aftale  

 med den enkelte tjenestemand.
 Aftaler, som er eller måtte blive indgået mellem de nordiske lande om  

 samordning af rettigheder indtjent i de statslige pensionsordninger, skal  

 også gælde for de ansatte ved nordiske institutioner, som har  

 pensionsrettigheder i de nordiske lande, som har tiltrådt aftalen.
 Artikel 6.
 Såfremt vedkommende arbejdstager er medlem af en personaleorganisation,  

 som har indgået lønaftale vedrørende personalet ved institutionen, gælder  

 følgende:
 Enhver tvist om forståelsen af en ansættelseskontrakt eller spørgsmål, som  

 iøvrigt udspringer af kontraktforholdet, skal først indbringes til mægling  

 for to mæglingsmænd, hvoraf institutionen eller den centrale statslige  

 lønningsmyndighed udmelder den ene og vedkommende personaleorganisation  

 udmelder den anden.
Hvis forlig opnås, kan tvisten - dersom parterne bliver enige herom -  

 indbringes til afgørelse for en voldgift på tre medlemmer, hvoraf  

 institutionen udmelder een og vedkommende personaleorganisation een.
Disse to  

 udpeger det tredje medlem, som skal være formand.
Hvis disse ikke kan blive  

 enige om udnævnelsen, skal formanden udmeldes i henhold til lovgivningen i  

 tjenestelandet, eller på den måde som fastsættes i aftalerne vedrørende den  

 enkelte institution.
Dersom vedkommende arbejdstager ikke er medlem af en  

 personaleorganisation, kan tvisten - hvis parterne bliver enige herom -  

 indbringes for en voldgift på tre medlemmer, hvoraf hver af parterne udmelder  

 et medlem.
Disse to udpeger det tredje medlem, som skal være formand.
Kan de  

 to medlemmer ikke opnå enighed om udnævnelse, skal formanden udpeges af  

 vedkommende domstol eller anden myndighed i henhold til lovgivningen i  

 tjenestelandet.
 Artikel 7.
 Ministerrådet fastsætter ved hvilke institutioner aftalen skal anvendes.
 Ministerrådet kan beslutte, at bestemmelserne i denne aftale kun delvis  

 skal anvendes ved en bestemt institution.
 Artikel 8.
 Denne aftale skal ratificeres, og ratifikationsdokumenterne skal snarest  

 muligt deponeres i det norske udenrigsdepartement, og bekræftede afskrifter  

 skal af det norske udenrigsdepartement tilstilles hver enkelt aftalepart.  

 Aftalen træder i kraft på det tidspunkt Ministerrådet bestemmer.
 Artikel 9.
 Ønsker nogen af aftaleparterne at opsige aftalen, skal skriftlig  

 meddelelse herom sendes til den norske regering, som straks skal underrette  

 de øvrige aftaleparter herom samt om datoen for meddelelsens modtagelse.
 Opsigelsen gælder kun for det land, der har indgivet den, og får gyldighed  

 seks måneder efter udløbet af den måned, i hvilken den norske regering modtog  

 meddelelsen om opsigelsen.
 Til bekræftelse heraf har undertegnede befuldmægtigede repræsentanter  

 undertegnet denne aftale.
 Udfærdiget i Reykjavik i et eksemplar på dansk, finsk, islandsk, norsk og  

 svensk, som alle har samme gyldighed, den 31. januar 1974.
For Danmarks Regering Ove Guldberg Danmarks ratifikationsinstrument deponeredes i det norske  

 udenrigsdepartement den 2. juli 1974.
 Aftalen trådte i medfør af artikel 8, stk. 2, i kraft den 1. marts 1976.
Udenrigsministeriet, den 2. november  

 1976 Ivar Nørgaard.
