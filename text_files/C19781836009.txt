Det meddeles herved, at man, efter at kildeskattelovens § 37 A er ændret  

 ved lov nr. 508 af 2. oktober 1974, ikke mere finder, at det skal vurderes på  

 årsbasis, hvorvidt omfanget af hustruens arbejde er tilstrækkeligt til, at en  

 del af overskuddet i mandens eller ægtefællernes fælles erhvervsvirksomhed  

 kan overføres til beskatning hos hustruen i tilfælde, hvor virksomheden ikke  

 har været drevet hele året.
Det er herefter tilstrækkeligt, at omfanget af  

 hustruens arbejde har været væsentligt i den periode inden for indkomståret,  

 hvor den fælles virksomhed har været i drift.
 Praksisændringen har virkning fra og med indkomståret 1975.
 For så vidt angår indkomstårene 1975 og 1976 skal der dog kun tages hensyn  

 til praksisændringen i det omfang, de skattepligtige selv retter henvendelse  

 til vedkommende amtsskatteinspektorat - i København og på Frederiksberg  

 vedkommende skattedirektorat - vedrørende eventuel ændring af ansættelsen.  

 Henvendelse må ske inden 3 år efter udløbet af vedkommende indkomstår.
