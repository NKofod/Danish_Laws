 Levnedsmiddelkontrolenhederne.
En stadsdyrlæge har forespurgt veterinærdirektoratet, hvorvidt der  

 foreligger særlige regler fra sundhedsstyrelsen om indretning af  

 vuggestuekøkkener.
Veterinærdirektoratet har i denne anledning rettet en  

 henvendelse til sundhedsstyrelsen, der i skrivelse af 7. juli 1977 udtaler  

 følgende:
 »Indtil bistandslovens ikrafttræden havde socialstyrelsen tilsynet  

 med institutionsbyggeriet, og i socialstyrelsens vejledning fra marts 1969 om  

 projektering af daginstitutioner for børn og unge anføres det vedrørende  

 institutioner med børn fra 0-1 år, at køkkenet og det egentlige mælkekøkken  

 skulle være adskilt som selvstændige dele af samme rum.
I mælkekøkkenet skulle der være 2 køkkenborde, 2 stålvaske, den ene til  

 opvask, den anden til oprensning af flasker og krus.
Samtidig skulle der i  

 køkkenet være et lille køleskab til spæde børns mælkeblandinger.
 Efter bistandslovens ikrafttræden har socialstyrelsen i marts 1973 udsendt  

 vejledning om indretning af daginstitutioner, og heri er kravene, der ikke er  

 et krav længere, blevet lempet således, at der nu kun står, at opmærksomheden  

 henledes på, at sundhedsmyndighederne bl.a. vil kræve, at der ved indretning  

 af køkken tages hensyn til, at de 0-1 åriges mælkeblandinger kan tilberedes  

 særskilt og opbevares i et særskilt køleskab.
 I henhold til indenrigsministeriets bekendtgørelse nr. 435 af 23. august  

 1974 fører embedslægen tilsyn med de hygiejniske forhold i daginstitutioner  

 for børn og unge og vejleder herigennem kommunerne med henblik på indretning  

 af daginstitutioner.
 Vedrørende daginstitutioner skal man fra sundhedsstyrelsens side anbefale,  

 at institutioner for børn mellem 0-1 år indretter køkkenet således, at  

 tilberedningen af mælkeblandinger sker ved et separat bord, der indeholder  

 vaskemuligheder, kogeplade, ligesom der bør forefindes separat køleskab til  

 opbevaring af mælkeblandingerne.
 Herudover må det forudsættes, at der forefindes ordentlige  

 rengøringsmuligheder, at de redskaber, der bruges til tilberedningen kun  

 anvendes til dette formål, samt at der sker en grundig rengøring og  

 desinfektion af glasflasker og flergangssutter.
Med hensyn til mælkekøkkener på børneafdelinger findes der heller ikke  

 nogle retningslinier, men de hygiejniske forhold ved tilberedningen af  

 mælkeblandinger på en børneafdeling må være mindst lige så omhyggelige som i  

 daginstitutionerne, også under hensyntagen til at det her drejer sig om syge  

 børn.« Sundhedsstyrelsen har ved sagens fremsendelse til veterinærdirektoratet  

 bilagt et eksemplar af »Vejledning om indretning af  

 daginstitutioner«, Socialstyrelsen marts 1973. Veterinærdirektoratet må  

 henvise de enkelte enheder til, såfremt det skønnes nødvendigt, at anskaffe  

 nævnte vejledning.
 P.v.v.
