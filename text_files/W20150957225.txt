Ligebehandlingsnævnets afgørelse om alder - stillingsopslag - ansættelse - medhold J. nr. 2013-6810-09272 En 51-årig kvinde ønskede at søge en opslået stilling som handicaphjælper via indklagedes hjemmeside.
I jobannoncen var angivet et alderskrav på 21-45 år.
Da klager faldt uden for alderskravet kunne hun ikke få lov til at søge stillingen via hjemmesiden, men fik en meddelelse om, at hun ikke opfyldte kriterierne for at søge stillingen.
Socialministeriet har givet dispensation til, at mennesker med handicap, der ansætter personale til at assistere sig i dagligdagen, kan søge efter personale, der aldersmæssigt svarer til vedkommende selv.
Da den handicappede kvinde, der søgte en hjælper var 66 år, fandt nævnet, at stillingsopslaget falder uden for den givne dispensation.
 Klager fik derfor medhold i klagen og en godtgørelse på 25.000 kr.
 Klagen drejer sig om påstået forskelsbehandling på grund af alder i forbindelse med, at indklagede i et stillingsopslag annoncerede efter personer i en bestemt aldersgruppe, og klager derfor ikke kunne få lov at søge stillingen som handicaphjælper via indklagedes hjemmeside.
Ligebehandlingsnævnets afgørelse Det var i strid med forskelsbehandlingsloven, at indklagede annoncerede efter personer i en bestemt aldersgruppe, der ikke aldersmæssigt svarede til den handicappede.
 Det var også i strid med forskelsbehandlingsloven, at klager ikke kunne komme i betragtning til den pågældende stilling.
 Indklagede skal inden 14 dage betale en godtgørelse til klageren på 25.000 kr. med procesrente fra den 29. april 2013, hvor klagen er modtaget i Ligebehandlingsnævnet.
Sagsfremstilling En 51-årig kvinde ønskede at søge en stilling som handicaphjælper via en hjemmeside, der drives af indklagede.
 I jobannoncen var angivet et alderskrav på 21-45 år for ansøgere til stillingen.
 Den handicappede kvinde, der søgte en hjælper, var på ansøgningstidspunktet 66 år.
Klager skulle for at søge jobbet oprette en profil på hjemmesiden, hvor man blandt andet skulle opgive sit fødselsår.
Da klager oprettede profilen og loggede ind på siden for at søge jobbet, fremkom en meddelelse, hvori der stod:
"Du opfylder desværre ikke kriterierne (alder og/eller køn) for at søge denne stilling. Ønsker du alligevel at drøfte mulighederne for at komme i betragtning bedes du notere annoncenummeret og kontakte os telefonisk inden for almindelig kontortid." Klager rettede herefter ved mail af 10. april 2013 henvendelse til indklagede, hvor hun oplyste, at hun mente, at denne praksis var i strid med forskelsbehandlingsloven.
På opfordring fra indklagede oplyste hun annoncenummeret, hvorefter indklagede oplyste, at der var tale om en kvinde, som søgte en kvindelig hjælper.
Indklagede opfordrede desuden klager til at søge stillingen.
 Klager takkede i mail af 17. april 2013 indklagede for opfordringen til at søge stillingen, men gjorde endnu en gang opmærksom på, at hjemmesiden forhindrede hende i at søge på grund af hendes alder.
 Socialministeriet har i en afgørelse af 13. oktober 2013 bestemt følgende:
"Efter drøftelse med Beskæftigelsesministeriet gav Socialministeriet dispensation til, at mennesker med handicap, der ansætter personale efter § 77 i lov om social service til at assistere sig i dagligdagen, skal have ret til at lægge vægt på ansøgerens alder, således at personen kan søge efter personale, der aldersmæssigt svarer til vedkommende selv." Parternes bemærkninger Klager gør gældende, at indklagede udøver forskelsbehandling ved at afskære en gruppe borgere fra at søge de opslåede stillinger alene på grund af alder.
Klager ønsker en godtgørelse herfor.
Klager henviser til, at hun er afskåret fra at søge det pågældende job på grund af sin alder.
Indklagede har desuden oplyst telefonisk, at medarbejderne hos indklagede ikke må udlevere kontaktoplysninger på annoncøren.
 Klager mener, at de af indklagede omtalte dispensationer skal være tilgængelige på hjemmesiden.
 Indklagede gør gældende, at de ikke har udsat klager for forskelsbehandling.
Indklagede henviser til, at der foreligger en dispensation med hensyn til alder i forbindelse med rekruttering af handicaphjælpere.
De henviser til Socialministeriets afgørelse af 13. oktober 2005.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af blandt andet alder på arbejdsmarkedet efter lov om forskelsbehandling på arbejdsmarkedet m.v. (forskelsbehandlingsloven) Det må ikke ved annoncering angives, at der til ansættelse søges eller foretrækkes en person af en bestemt alder.
 En arbejdsgiver må ikke forskelsbehandle ansøgere til ledige stillinger ved ansættelse.
 Såfremt det ved visse former for erhvervsudøvelse og uddannelser er af afgørende betydning, at udøveren er af en bestemt alder, og kravet herom står i rimeligt forhold til den pågældende erhvervsaktivitet, kan vedkommende minister efter indhentet udtalelse fra beskæftigelsesministeren fravige bestemmelserne i §§ 2-5.
 Socialministeriet har ved afgørelse af 13. oktober 2005 givet dispensation til, at mennesker med handicap, der ansætter personale til at assistere sig i dagligdagen, skal have ret til at lægge vægt på ansøgerens alder, således at personen kan søge efter personale, der aldersmæssigt svarer til vedkommende selv.
Nævnet har lagt til grund for afgørelsen, at indklagede i stillingsopslaget har søgt efter personer i alderen 21-45 år, og at klager var 51 år og dermed faldt uden for den ønskede aldersgruppe.
Klager blev derfor afvist af hjemmesiden, da hun forsøgte at søge stillingen.
 Da den handicappede kvinde, der søgte efter en hjælper, var 66 år, og målgruppen for ansøgningen var personer i alderen 21 til 45 år, finder Ligebehandlingsnævnet, at stillingsopslaget falder uden for den givne dispensation, og at indklagede derfor ikke lovligt kunne afvise klagers ansøgning med henvisning til hendes alder.
 Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fastsættes til 25.000 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 25.000 kr. til klager med procesrente fra den 29. april 2013, hvor sagen blev indbragt for Ligebehandlingsnævnet.
Beløbet skal betales inden 14 dage.
