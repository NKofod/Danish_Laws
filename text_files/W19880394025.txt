Ankenævnet tiltrådte direktoratets afgørelse, hvorefter et medlem, der  

 havde fået udbetalt feriedagpenge og efterfølgende fået løn af arbejdsgiveren  

 for samme periode, skulle tilbagebetale dagpengebeløbet, jf.  

 arbejdsløshedsforsikringslovens § 86, stk. 1, samt ikendes  

 uagtsomhedskarantæne, jf. lovens § 87, stk. 3. På ombudsmandens foranledning  

 genoptog nævnet sagen vedrørende tilbagebetalingspligten.
Nævnet fastholdt,  

 at medlemmet skulle tilbagebetale, men med en ændret begrundelse, idet nævnet  

 støttede kravet på dansk rets almindelige retsgrundsætninger om  

 dobbeltforsørgelse.
Kassens afdeling klagede den 25. maj 1988 over ankenævnets afgørelse af  

 19. maj 1988 vedrørende tilbagebetaling af feriedagpenge og karantæne.
Ved  

 afgørelsen fastholdt ankenævnet sin tidligere afgørelse af 27. april 1987.
 Ankenævnet havde den 27. april 1987 tiltrådt en afgørelse fra Direktoratet  

 for Arbejdsløshedsforsikringen om, at medlemmet skulle tilbagebetale  

 feriedagpenge, 1.256 kr., samt gennemgå 5 ugers karantæne.
 Afdelingen havde i sin klage til ombudsmanden navnlig henvist til, at  

 medlemmet ikke havde et retligt krav på den løn, som han senere modtog  

 svarende til ferieperioden: der var tale om en slags gave fra arbejdsgiveren.
 Ombudsmanden havde den 7. oktober 1987 bedt ankenævnet og Direktoratet for  

 Arbejdsløshedsforsikringen om en udtalelse, idet han anførte:
»Det fremgår af de bilag, jeg har modtaget, at medlemmet holdt ferie  

 i perioden fra den 13. til den 19. august 1984, og at han i forbindelse med  

 ferieafholdelsen modtog feriedagpenge.
Den 13. september 1984 fik han fra sin  

 arbejdsgiver a conto udbetalt en nettoløn pr. check for august måned, og i  

 slutningen af september 1984 fik han en lønafregning for august-september.
 Ankenævnet henviser i sin afgørelse om tilbagebetaling og karantæne til,  

 at medlemmet »....burde have oplyst arbejdsløshedskassen om, at han  

 havde modtaget løn fra arbejdsgiveren samtidig med, at han modtog  

 feriedagpenge.« Jeg går ud fra, at denne betragtning er ankenævnets  

 begrundelse for dels at anse de subjektive betingelser for tilbagebetaling i  

 arbejdsløshedsforsikringslovens § 86, stk. 1, for opfyldt, dels at betegne  

 medlemmets adfærd som »uagtsom«, jf. § 87, stk. 3, og cirkulære af  

 24. april 1986. Direktoratet for Arbejdsløshedsforsikringen anvender i sin  

 afgørelse i sagen af 21. marts 1986 en lignende begrundelse.
Jeg beder om, at det af udtalelserne kommer til at fremgå, hvorvidt  

 ankenævnet og direktoratet ved vurderingen af de lige nævnte spørgsmål har  

 været opmærksom på, at lønudbetalingen og lønafregningen først fandt sted,  

 efter at medlemmet havde anmodet om og fået udbetalt feriedagpenge, og i  

 givet fald, hvorledes denne omstændighed er indgået i vurderingen.' Ankenævnet genoptog herefter sagen til fornyet behandling og indhentede  

 supplerende oplysninger fra arbejdsløshedskassen og Direktoratet for  

 Arbejdsløshedsforsikringen.
 Den 19. maj 1988 fastholdt ankenævnet sin tidligere afgørelse, idet nævnet  

 anførte:
 »Ankenævnet har lagt til grund, at medlemmet modtog løn under sin  

 ferie i august 1984, og at han derfor ikke har været berettiget til  

 feriedagpenge, jf. arbejdsløshedsforsikringslovens § 75 h.
 Ankenævnet har herved lagt vægt på, at det forhold, at medlemmet ikke har  

 en ubetinget ret i henhold til lov eller overenskomst til løn under ferie,  

 ikke bevirker, at forholdet må betragtes som en gave, hvis arbejdsgiveren  

 alligevel udbetaler løn under ferie.
 Da medlemmet i den foreliggende situation ikke har mistet en  

 arbejdsindtægt de gældende dage, ville han ikke være dagpengeberettiget, og  

 han opfylder således heller ikke betingelserne for at modtage feriedagpenge,  

 jf. arbejdsløshedsforsikringslovens § 75 h, stk. 1, 2. pkt.
 Ankenævnet har endvidere lagt til grund, at medlemmet fik udbetalt  

 feriedagpenge i tilslutning til ferien, hvilket nu er bekræftet i kassens  

 brev af 19. november 1987, hvorefter feriedagpengene 1.256 kr. netto var til  

 medlemmets disposition den 20. august 1984.
 Endelig har nævnet lagt til grund, at medlemmet ifølge de foreliggende  

 lønsedler fik udbetalt sin løn således:
 3.323 kr. netto (a conto) for juni måned (1/2 måned).
 5.208,40 kr. netto for juli til disposition den 31. juli 1984.
 5.713,60 kr. netto (a conto) for august måned, udbetalt den 13. september  

 1984.
 5.724 kr. for september måned til disposition den 28. september 1984.
 Ankenævnet finder, at medlemmet, da han den 13. september 1984 modtog a  

 conto løn for august måned, og senest da han modtog lønafregning for  

 september måned (den 30. september 1984), burde have indset, at han havde  

 fået fuld løn for august måned, hvor han samtidig havde modtaget  

 feriedagpenge.
 Ankenævnet finder derfor fortsat, at det kan tilregnes medlemmet som  

 uagtsomt, at han ikke var opmærksom herpå og ikke oplyste dette til  

 arbejdsløshedskassen, og at han derfor skal tilbagebetale det med urette  

 modtagne feriedagpengebeløb, jf. arbejdsløshedsforsikringslovens § 86, stk.  

 1.
Ankenævnet finder endvidere, at forholdet skal medføre, at medlemmet  

 idømmes en karantæne for det uagtsomme forhold, jf. § 87, stk. 2, nu stk.  

 3.« I anledning af afdelingens fornyede klage i skrivelse af 25. maj 1988 over  

 ankenævnets seneste afgørelse, anmodede ombudsmanden i skrivelse af 1. juni  

 1988 nævnet om en udtalelse, idet han anførte: ».......
Jeg anmoder om, at ankenævnets udtalelse til mig kommer til at indeholde  

 en mere udførlig begrundelse for, at ankenævnet har anset de subjektive  

 betingelser i arbejdsløshedsforsikringslovens § 86, stk. 1, for at kræve  

 tilbagebetaling for opfyldt og har anset medlemmets forhold for uagtsomt i  

 relation til arbejdsløshedsforsikringslovens § 87. Jeg henviser i den  

 forbindelse til det, jeg anførte i min skrivelse af 7. oktober 1987 til  

 nævnet, og til ankenævnets seneste afgørelse, hvoraf det fremgår, at  

 medlemmet ved modtagelsen af feriedagpengene ikke havde modtaget løn for  

 august måned 1984 og ikke havde kendskab til, at han ville modtage løn for  

 ferieperioden. .......« I en udtalelse af 15. juli 1988 til ombudsmanden anførte ankenævnet:
 »Det er fortsat ankenævnets opfattelse, at medlemmet må antages at  

 have modtaget feriedagpengene den 20. august 1984 med rette, idet han må  

 formodes på dette tidspunkt at være uden kendskab til, at han senere ville få  

 udbetalt løn for samme tidsrum - hvilket han ikke havde krav på, og at han,  

 da han fik udbetalt a conto beløb for august måned den 13. september med  

 5.713,60 kr. netto og i hvert fald, da han ca. 14 dage senere fik udbetalt  

 restløn med 5.724 kr. netto, burde have indset, at han havde fået udbetalt  

 feriedagpenge i august for en periode, som han havde fået løn for.
 Ved at fortie over for kassen, at medlemmet havde modtaget løn og  

 feriedagpenge for den samme periode, har medlemmet udvist uagtsomhed af en  

 vis grovere karakter, og dette bør efter ankenævnets opfattelse medføre  

 tilbagebetaling, jf. § 86, stk. 1.
Med samme begrundelse finder ankenævnet, at medlemmet skal idømmes en  

 karantæne for uagtsomt forhold, jf. § 87, stk. 3.« Den 19. oktober 1988 havde nogle af ombudsmandens medarbejdere en  

 drøftelse med ankenævnets repræsentanter, der navnlig vedrørte spørgsmålet om  

 hjemlen for det rejste tilbagebetalingskrav, og det af medlemmet udviste  

 forhold set i relation til arbejdsløshedsforsikringslovens § 86, stk. 1, og §  

 87, stk. 3. Nævnsrepræsentanterne anførte, at hjemlen for det i sagen rejste  

 tilbagebetalingskrav efter deres opfattelse og med støtte i en sag, som  

 nævnet senere har afgjort, ikke kan søges i arbejdsløshedsforsikringslovens §  

 86, stk. 1, og at ankenævnets afgørelse derfor var forkert begrundet for så  

 vidt angik denne del af afgørelsen.
 Ombudsmanden udtalte den 6. december 1988:
Efter almindelig opfattelse omfatter bestemmelsen i  

 arbejdsløshedsforsikringslovens § 86, stk. 1, tilfælde, hvor medlemmet har  

 været i ond tro med hensyn til sin ret til arbejdsløshedsdagpenge (viden) og  

 visse tilfælde af grovere uagtsomhed.
Jeg henviser i den forbindelse til  

 lovforarbejderne til arbejdsløshedsforsikringslovens § 86, stk. 1, (jf.  

 Folketingstidende 1969/70, tillæg A, sp. 2457) og tilsvarende bestemmelser i  

 anden lovgivning.
Det fremgår af ankenævnets udtalelse til mig, at nævnet har lagt til  

 grund, at udbetalingen af feriedagpenge til medlemmet - på  

 modtagelsestidspunktet - skete med rette, og at medlemmet først senere (i  

 september) kom i »ond tro«.
Ankenævnet har som hjemmel for sin  

 afgørelse om tilbagebetaling henvist til arbejdsløshedsforsikringslovens §  

 86, stk. 1.
Efter min opfattelse forudsætter krav om tilbagebetaling efter § 86, stk.  

 1, at dagpengebeløbet er blevet udbetalt med urette (dvs. at modtageren på  

 modtagelsestidspunktet ikke var berettiget til de udbetalte dagpenge), og at  

 modtageren på (modtagelsestidspunktet) var i ond tro med hensyn til sin  

 berettigelse til dagpengene.
Det forhold, at modtageren efterfølgende  

 modtager et beløb fra anden side, som hvis det var blevet udbetalt på  

 tidspunktet for dagpengeudbetalingen, ville have gjort ham uberettiget til  

 dagpenge, eller den omstændighed, at han efterfølgende kommer i ond tro med  

 hensyn til sin berettigelse til de udbetalte dagpenge, kan ikke danne  

 grundlag for et tilbagebetalingskrav (efter arbejdsløshedsforsikringslovens §  

 86, stk. 1.) Tilbagebetalingskravet i den foreliggende sag kan derfor ikke støttes på  

 bestemmelsen i arbejdsløshedsforsikringslovens § 86, stk. 1.
 Som anført ovenfor gav ankenævnets repræsentanter under drøftelsen den 19.  

 oktober 1988 udtryk for samme opfattelse.
 Jeg har ikke herved taget stilling til, om et tilbagebetalingskrav kan  

 gøres gældende på et andet grundlag, f.eks. på grundlag af en ulovbestemt  

 dobbeltforsørgelsesbetragtning.
Med hensyn til den ikendte karantæne efter arbejdsløshedsforsikringslovens  

 § 87, stk. 3, har jeg ved min gennemgang af sagen fundet, at det kan give  

 anledning til nogen tvivl, om medlemmets undladelse af at oplyse, om  

 »ferielønnen« under de konkrete omstændigheder med rette kan  

 betegnes som en forseelse efter arbejdsløshedsforsikringslovens § 87, stk. 3,  

 (dvs. uagtsomt forhold). Jeg henviser herved til oplysningerne i sagen om den  

 måde, hvorpå lønudbetalingerne for månederne juni til september 1984 fandt  

 sted.
Jeg har dog ikke fundet fuldt tilstrækkeligt grundlag for at kritisere  

 ankenævnets vurdering, hvorefter det kunne tilregnes medlemmet som uagtsomt,  

 at han ikke var opmærksom på og oplyste om, at han havde modtaget løn for  

 ferien.
Jeg har i den forbindelse henset til den meget vidtgående  

 oplysningspligt, som påhviler medlemmerne efter standardvedtægten for danske  

 anerkendte abejdsløshedskasser, (jf. nu bekendtgørelse nr. 545 af 22. august  

 1986, tidligere standardvedtægten for 1978, §§ 14 og 15). Omfanget af den  

 ikendte karantæne beror på en skønsmæssigt præget vurdering, som jeg efter de  

 regler om den praksis, der gælder for min virksomhed, ikke kan kritisere, med  

 mindre der foreligger særlige omstændigheder.
På baggrund af det anførte har jeg henstillet til ankenævnet at undergive  

 sagen en fornyet overvejelse vedrørende tilbagebetalingskravet og meddele  

 medlemmet en ny afgørelse. ......' Ankenævnet genoptog sagen for så angik kravet om tilbagebetaling af  

 feriedagpenge i henhold til arbejdsløshedsforsikringslovens § 86, stk. 1.
 Ankenævnet lagde til grund, at medlemmet måtte antages at have modtaget  

 feriedagpengene den 20. august 1984 med rette, idet han måtte formodes på  

 dette tidspunkt at være uden kendskab til, at han senere ville få udbetalt  

 løn for samme tidsrum - hvilket han ikke havde krav på, og at han, da han fik  

 udbetalt a conto beløb for august måned den 13. september med 5.713,60 kr.  

 netto og i hvert fald, da han ca. 14 dage senere fik udbetalt restløn med  

 5.724 kr. netto, burde have indset, at han havde fået udbetalt feriedagpenge  

 i august for en periode, som han havde fået løn for.
 Ankenævnet fandt imidlertid, at tilbagebetalingskravet ikke kunne  

 fastholdes med henvisning til arbejdsløshedsforsikringslovens § 86, stk. 1,  

 idet medlemmet den 20. august 1984 har modtaget feriedagpenge med rette og i  

 god tro.
 Da medlemmet imidlertid har modtaget 2 ydelser (feriedagpenge og løn), der  

 dækker samme formål og samme periode, fandt ankenævnet, at der i det konkrete  

 tilfælde kunne kræves tilbagebetaling af de udbetalte feriedagpenge med  

 hjemmel i dansk rets almindelige retsgrundsætninger.
 Ankenævnet lagde herved særlig vægt på, at det fandtes rimeligt at lægge  

 risikoen på medlemmet under hensyn til, at han burde have indset, at han  

 havde fået udbetalt feriedagpenge i august måned 1984 for en periode, som han  

 fik løn for.
 Ankenævnet fastholdt således tilbagebetalingskravet, men med en ændret  

 begrundelse.
