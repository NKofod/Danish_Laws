Udtalt, at amtsråd (kommunalbestyrelser) som hovedregel har fri adgang  

 til delegation.
Det forhold, at kommunalbestyrelsen i lovgivningen er anført  

 som det kompetente organ, indebærer således ikke et forbud imod delegation,  

 medmindre andet er fastsat eller forudsat i lovgivningen.
Herudover antages  

 det dog ud fra forholdets natur, at visse beslutninger skal træffes af  

 kommunalbestyrelsen.
Det har været antaget, at der gælder delegationsforbud i sager, hvor  

 der skal træffes beslutninger, som indebærer betydelige indgreb i borgernes  

 retsstilling, som det eksempelvis er tilfældet på der har været begrundet i  

 særlige retssikkerhedsmæssige synspunkter ekspropriationsområdet.
Rækkevidden  

 af dette delegationsforbud, der har været begrundet i særlige  

 retssikkerhedsmæssige synspunkter er dog anset for tvivlsom bl.a. under  

 hensyn til, at der er sket væsentlige ændringer i lovgivningen, der vedrører  

 reguleringen af fast ejendom, ligesom der er gennemført en  

 forvaltningsproceslovgivning.
 I nyere forvaltningsretlig litteratur er der tillige udtrykt tvivl om  

 den retlige virkning af de meget vage grundsætninger om, at beslutninger, der  

 er principielle, eller som er politisk særligt betydningsfulde, bør træffes  

 af kommunalpolitiske organer.
 På denne baggrund må det antages, at en delegation kun er udelukket i  

 tilfælde, hvor der foreligger særlige omstændigheder, der kan begrunde en  

 fravigelse af den almindelige regel om fri adgang til delegation til organer,  

 der er underordnet kommunalbestyrelsen (amtsrådet).
 Indenrigsministeren fandt ikke, at der i den konkrete sag, hvor  

 amtsrådet i forbindelse med godkendelsen af et endeligt detailprojekt  

 vedrørende en vejforlægning havde bemyndiget udvalget for teknik og miljø til  

 at gennemføre de nødvendige arealerhvervelser m.v., havde gjort sig sådanne  

 særlige omstændigheder gældende, at delegationen af beslutningskompetencen  

 kunne anses for at være i strid med lovgivningen.
Trafikministeriet Frederiksholm Kanal 27 1218 København K I skrivelse af 19. juni 1991 (j.nr. 92-522-k793-33) har Trafikministeriet  

 på baggrund af en klage fra advokat Georg Løber for ejerne af ejendommen  

 matr.nr. 6a, Rostved by, Thorsager, Mogens Hvid og Ole Krogh, over Århus  

 Amtskommunes beslutning om ekspropriation til ombygning af landevej 534,  

 Kalø-Kolind, anmodet Indenrigsministeriet om en udtalelse angående  

 spørgsmålet om, hvorvidt amtsrådet kan delegere sin ekspropriationskompetence  

 til udvalget for teknik og miljø.
 Det fremgår af sagen, at Århus Amtsråd den 6. november 1990 godkendte et  

 endeligt detailprojekt vedrørende vejforlægning ved Rostved, og at amtsrådet  

 samtidig bemyndigede amtsrådets udvalg for teknik og miljø at gennemføre de  

 nødvendige arealerhvervelser m.v. ved ekspropriation.
 I denne anledning skal Indenrigsministeriet udtale følgende:
Efter § 43 i lov om offentlige veje, (lovbekendtgørelse nr. 261 af 25.  

 april 1990) kan vejbestyrelsen iværksætte ekspropriation til offentlige vej-  

 og stianlæg, når almenvellet kræver det.
Amtsrådet er vejbestyrelse for så  

 vidt angår landeveje, jf. § 2, stk. 2, jf. stk. 3, i lov om offentlige veje.
Som hovedregel har amtsrådet (eller kommunalbestyrelsen) fri adgang til  

 delegation.
Det forhold, at kommunalbestyrelsen i lovgivningen er anført som  

 det kompetente organ, indebærer således ikke et forbud imod delegation,  

 medmindre andet er fastsat eller forudsat i lovgivningen.
Herudover antages det dog ud fra forholdets natur, at visse beslutninger  

 skal træffes af kommunalbestyrelsen.
Dette gælder eksempelvis belutninger i  

 sager, der vedrører den samlede kommunalbestyrelses forhold, og beslutninger  

 i sager af politisk indhold, hvor der skal træffes særligt vidtrækkende  

 beslutninger.
Det har tillige været antaget, at der gælder delegationsforbud i sager,  

 hvor der skal træffes beslutninger, som indebærer betydelige indgreb i  

 borgernes retsstilling, således som det eksempelvis er tilfældet på  

 ekspropriationsområdet.
Der kan herved henvises til Folketingets Ombudsmands  

 beretning 1972, s. 93 ff., hvori ombudsmanden udtalte, at delegation af  

 ekspropriationskompetence som udgangspunkt må kræve lovhjemmel, men at  

 særlige forhold efter omstændighederne kan føre til, at et formelt krav herom  

 ikke kan opretholdes.
Der henvises endvidere til Indenrigsministeriets  

 cirkulæreskrivelse af 15. juli 1987 om amtsråds og kommunalbestyrelsers  

 beslutninger om ekspropriation af fast ejendom.
Indenrigsministeriet har senere i skrivelse af 12. november 1987 udtalt,  

 at rækkevidden af det nævnte delegationsforbud, der har været begrundet i  

 særlige retssikkerhedsmæssige hensyn, måtte anses for tvivlsom.
Ministeriet  

 henviste herved til, at der siden 1974 var sket væsentlige ændringer i  

 lovgivningen, der vedrører reguleringen af fast ejendom, ligesom der var  

 gennemført en forvaltningsproceslovgivning.
På denne baggrund fandt  

 Indenrigsministeriet ikke tilstrækkelig grundlag for at fastslå, at et  

 amtsråds delegation til et stående udvalg af beslutningsretten ved  

 ekspropriation af mindre arealer, der var uden væsentlig betydning for  

 ejernes eller brugernes fortsatte benyttelse af den pågældende ejendom, kunne  

 anses for at være i strid med lovgivningen.
I den pågældende sag var der  

 endvidere knyttet det forbehold til delegationsbeslutningen, at sager, hvori  

 der fremkom væsentlige bemærkninger fra ejeren elller brugeren, skulle  

 forelægges for amtsrådet.
Om kommunalbestyrelsens delegationsadgang kan i øvrigt henvises til  

 Folketingets Ombudsmands beretning 1978, side 751 ff., der indeholder en  

 redegørelse herom.
Det er heri bl.a. anført:
 »Det er for kommunalforvaltningen karakteristisk, at  

 afgørelseskompetencen principielt tilkommer amtsrådet/kommunalbestyrelsen,  

 men at der er en meget udbredt praksis for at delegere beslutningskompetence  

 til andre organer, der er underordnet kommunalbestyrelsen; enten stående  

 udvalg eller de enkelte kommunale forvaltningsgrene.
Denne udbredte delegationspraksis skyldes først og fremmest administrative  

 effektivitetshensyn.
Dertil kommer, at de modhensyn, som almindeligvis  

 fremføres imod ulovhjemlet delegation, i mindre udstrækning gør sig gældende  

 netop inden for dette område.
Den kompetence, som i princippet tilkommer  

 kommunalbestyrelsen eller amtsrådet, er således ikke i almindelighed -  

 således som tilfældet kan være for visse statslige nævn m.v. - tillagt disse  

 organer som specielt fagligt sagkyndige organer eller som organer, hvis  

 sammensætning og procedure - som visse statslige domstolslignende nævn - har  

 særligt sigte på varetagelse af retssikkerhedshensyn.
Baggrunden er snarere  

 den, at kompetencetildelingen sikrer, at disse organer får mulighed for at  

 fastlægge visse hovedprincipper for de øvrige kommunale organers beslutninger  

 i enkeltsager.« Der henvises endvidere til Preben Espersen, Delegation i kommunestyret  

 (1985), side 47-48, hvor det er anført, at det er tvivlsomt, om der gælder en  

 almindelig forvaltningsretlig grundsætning om, at afgørelser vedrørende mere  

 betydelige indgreb i borgernes retsstilling må træffes af  

 kommunalbestyrelsen.
I den juridiske litteratur er det senest i Bent Christensen,  

 Forvaltningsret - Forvaltningens opgaver og organisation (1987), side 147  

 ff., anført, at der antages at gælde nogle meget vage grundsætninger om, at  

 beslutninger, der er principielle, eller som er politisk særligt  

 betydningsfulde, herunder for mindretal i kommunalbestyrelsen, bør træffes af  

 kommunalpolitiske organer.
Det er anført, at grundsætningernes retlige  

 virkning er tvivlsom, samt at ombudsmandens standpunkt i den ovenfor  

 refererede sag fra FOB 1972, s. 93 ff., med den voldsomme forøgelse af  

 kommunern es opgaver, der er sket i de seneste tiår, ikke er overbevisende.
 På denne baggrund må det antages, at en delegation kun er udelukket i  

 tilfælde, hvor der foreligger særlige omstændigheder, der kan begrunde en  

 fravigelse af den almindelige regel om fri adgang til delegation til organer,  

 der er underordnet kommunalbestyrelsen (amtsrådet).
 I den foreliggende sag, hvor Århus Amtsråd i forbindelse med godkendelsen  

 af det endelige detailprojekt vedrørende vejforlægningen bemyndigede udvalget  

 for teknik og miljø til at gennemføre de nødvendige arealerhvervelser mv. ved  

 ekspropriation, finder Indenrigsministeriet ikke, at der har gjort sig  

 sådanne særlige omstændigheder gældende, at delegationen af  

 beslutningskompetencen kan anses for at være i strid med lovgivningen.
 Sagens akter vedlægges.
