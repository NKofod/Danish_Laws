 Med henblik på at opnå indseende med tilskud og gaver m.v. (donationer),  

 der ydes fra privat side, og hvortil bevilling ikke forefindes på finanslov,  

 fastsættes efter forhandling med Rigsrevisionen følgende bestemmelser for  

 modtagelse af donationer:
§ 1.  Tilbud fra private donatorer om ydelse af  

 pengetilskud på 50.000 kr. og derover eller af gaver af en tilsvarende værdi  

 skal af de bevillingsforvaltende myndigheder (d.v.s.
Forsvarskommandoen og  

 Hjemmeværnskommandoen samt øvrige myndigheder og institutioner m.fl. med  

 selvstændig hovedkonto på finansloven) eventuelt efter forudgående fornøden  

 meddelelse herom fra respektive underlagte myndigheder være at forelægge  

 Forsvarsministeriet til godkendelse, forinden tilbudet accepteres.  

 Ministeriets godkendelse vil endvidere være nødvendig i tilfælde, hvor der  

 til modtagelsen af donationen er knyttet særlige betingelser, samt hvor  

 donationen eller den for kontant tilskud tilsigtede anskaffelse vil kunne  

 medføre ikke ubetydelige driftsudgifter for staten.
 I øvrige tilfælde vil tilbud om donationer kunne accepteres af de  

 bevillingsforvaltende myndigheder.
 § 2.  Personel og myndigheder under  

 Forsvarsministeriet eller disses samarbejdsudvalg o.lign. må ikke rette  

 henvendelse til leverandører af varer og/eller tjenesteydelser om ydelse af  

 tilskud og gaver m.v.
§ 3.  Efter udløbet af hvert finansår og senest den  

 20. januar skal der af de bevillingsforvaltende myndigheder fremsendes  

 indberetning til Forsvarsministeriet om de i finansåret modtagne donationer,  

 eventuelt efter forudgående fornøden meddelelse herom fra respektive  

 underlagte myndigheder.
Af indberetningen må fremgå donators navn, beløbets  

 størrelse eller gavens anslåede værdi, formålet med donationens ydelse samt  

 eventuelle særlige omstændigheder i forbindelse hermed, derunder for gaver  

 ydet som tilskud til en bestemt anskaffelse, oplysning om de samlede udgifter  

 ved anskaffelsen og om de konti, af hvilke det manglende beløb er afholdt.
§ 4.  Med hensyn til den regnskabsmæssige behandling  

 af kontante donationer bemærkes, at beløbet ved modtagelsen skal føres til  

 indtægt på en konto for kreditorer.
Det løbende forbrug afskrives på  

 omhandlede kreditorkonto, og ved finansårets slutning foretages der samlet  

 postering i bevillingsregnskabet af det i finansårets løb forbrugte beløb,  

 henholdsvis til indtægt på konto »diverse indtægter« og til udgift  

 på de efter udgiftens art relevante konti.
 § 5.  Endelig bemærkes, at de som gave modtagne eller  

 for kontant tilskud indkøbte genstande optages i inventarregnskab.
 § 6.  Dette cirkulære er i det væsentlige identisk med  

 Kundgørelse for Forsvaret B. 1-1981, der udgår.
 P.M.V.
 E.B.
