Skriftlig fremsættelse (3. februar 1999) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 retsforholdet mellem arbejdsgivere og funktionærer. (Fuld løn  

 til gravide funktionærer under sygdom, konkurrence- og  

 kundeklausuler).
(Lovforslag nr.
L 172).
 Lovforslaget ændrer funktionærloven på  

 to punkter, § 7 (fuld løn under graviditetsbetinget sygdom) og § 18  

 (konkurrenceklausuler), samt indfører en ny bestemmelse om  

 kundeklausuler i § 18 a.
Forslaget om fuld løn under graviditetsbetinget  

 sygdom fremsættes for at bringe dansk ret i overensstemmelse med  

 EF-domstolens dom af 19. november 1998. I overensstemmelse med dagpengelovens  

 regler omfatter retten til fuld løn også den situation, hvor  

 offentligt fastsatte bestemmelser forhindrer kvinden i at varetage sit  

 arbejde, og arbejdsgiveren ikke kan finde anden passende beskæftigelse  

 til hende.
Retten til halv løn under selve barselsorloven bevares i en  

 periode fra op til 4 uger før forventet fødsel til 14 uger  

 efter fødslen, svarende til ligebehandlingslovens regler.
Forslaget  

 medfører derfor i det hele taget en bedre sammenhæng i de  

 forskellige regelsæt på området.
 Forslaget om ændring af reglerne om  

 konkurrenceklausuler og indførelse af nye regler om kundeklausuler  

 fremsættes for at sikre mobiliteten på arbejdsmarkedet.
 Forslaget skal ses som et udtryk for en balance mellem  

 på den ene side lønmodtagerens interesse i ikke urimeligt at  

 blive begrænset i sine erhvervsmuligheder/udnyttelsen af sine faglige  

 kvalifikationer, og på den anden side virksomhedernes berettigede  

 interesse i ikke at blive udsat for unfair konkurrence fra tidligere ansatte,  

 der tager ansættelse hos konkurrenten eller stjæler kunderne.
Konkurrenceklausulforslaget medfører et krav om, at  

 den tidligere arbejdsgiver hver måned skal betale 50 pct. af den  

 løn, der blev givet på tidspunktet for fratrædelsen  

 så længe konkurrenceklausulen løber.
Der skal ikke ske  

 fradrag i eventuelle dagpenge.
Den tidligere arbejdsgiver kan modregne i den  

 månedlige kompensation, hvis funktionæren får nyt passende  

 arbejde, dvs. inden for funktionærens naturlige faglige område.
For kundeklausulerne foreslås det, at der  

 først skal betales for kundeklausulen, hvis forpligtelsen skal  

 gælde ud over 1 år efter fratrædelsen.
Der kan ligeledes  

 ske modregning, hvis funktionæren får nyt passende arbejde inden  

 for sit eget naturlige faglige område, men dog højst for 25 pct.  

 af den tidligere løn.
 Det er et hovedformål med forslaget at tilskynde  

 arbejdsgiverne til at gøre sådanne klausuler så lidt  

 omfattende som muligt, således at en lønmodtager uanset  

 klausulen dog har nogle erhvervsmuligheder tilbage, der gør det muligt  

 at udnytte kvalifikationer og uddannelse m.v.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
