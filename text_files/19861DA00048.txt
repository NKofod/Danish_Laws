Nr BTB 48 Betænkning over Forslag til folketingsbeslutning om afvikling af  

 klorproduktionen på Dansk Sojakagefabrik   

 Nr B 48 1986-87, 1. samling Afgivet af miljø- og planlægningsudvalget Afgivet: 19870512 Udvalget har behandlet beslutningsforslaget i nogle møder og har herunder stillet spørgsmål til miljøministeren, som denne har besvaret skriftligt.
Udvalget har endvidere modtaget mundtlige og/ eller skriftlige henvendelser fra:
Arbejdernes Fællesorganisation, Beboerforeningen Bryggegrupperne, Islands Brygge, Fællesklubben, DS Industries ApS, Københavns Magistrat, 5. afdeling, og Personaleforeningen, DS Industries ApS.
Miljøministeren har over for udvalget oplyst, at han har anmodet Miljøstyrelsen om inden 2 måneder at redegøre for, hvilke initiativer der er iværksat eller planlagt iværksat af Miljøstyrelsen med henblik på at opnå et klarere grundlag for myndighedernes behandling af sager om virksomheder, der omfattes af risikobekendtgørelsen.
Når Miljøstyrelsens redegørelse foreligger, vil ministeren fremsende den til udvalget til orientering.
Ministeren har endvidere tilkendegivet, at spørgsmålet om risikovurdering er vanskeligt at håndtere, og at han derfor for nylig har nedsat et bredt sammensat risikoudvalg, der skal vurdere en række generelle forhold omkring risikovurdering og risikoformidling.
Udvalget skal afgive redegørelse senest i april 1988.
Ministeren har på denne baggrund tilkendegivet over for udvalget, at han fastholder sin afvisning af at lukke klorproduktionen på Dansk Sojakagefabrik ved lov, indtil en sådan beslutning i lyset af ovennævnte kan vurderes i forhold til andre virksomheder og dermed de generelle konsekvenser heraf.
Der er af forskellige mindretal stillet ændringsforslag, hvorom henvises til de ledsagende bemærkninger.
Et »9mindretal§ (Det Konservative Folkepartis, Venstres og Kristeligt Folkepartis medlemmer af udvalget) vil undlade at stemme til ændringsforslag nr. 1 og vil redegøre for sin stilling til ændringsforslag nr. 2 og 3. I øvrigt indstiller mindretallet beslutningsforslaget til »forkastelse§.
Et »andet mindretal§ (Socialdemokratiets medlemmer af udvalget), der har stillet ændringsforslag nr. 1 og vil redegøre for sin stilling til ændringsforslag nr. 2 og 3, indstiller beslutningsforslaget til »vedtagelse.§ Mindretallet finder det vigtigt at fremhæve følgende fra Miljøankenævnets afgørelse af 25. februar 1987 om risiko- og forureningsforholdene ved Dansk Sojakagefabriks kloralkalianlæg, som er optrykt som bilag til den optrykte betænkning, jf. afgørelsen side 32 nederst:
»Uanset at den risikoforøgelse, der efter nævnets skøn vil finde sted, såfremt kloranvendelsen i landet skal baseres på udenlandske leverancer, naturligvis ikke vil indtræde, såfremt klorproduktionen på Islands Brygge flyttes til en anden lokalitet i landet, hvor konsekvenserne af et uheld er mindre, og uanset om en sådan flytning i samfundsmæssig henseende kunne være rentabel, har nævnet ikke mulighed for i medfør af miljøbeskyttelsesloven at træffe afgørelse om, at en flytning skal finde sted.« Der er ingen tvivl om, at nævnet, såfremt det havde en sådan beføjelse, ville have været positivt over for en sådan mulighed.
Der er heller ingen tvivl om, at Miljøankenævnet finder, at virksomhedens placering er uheldig.
Det fremgår af ankenævnets afgørelse side 36, 2. afsnit:
»Nævnet finder anledning til at udtale, at man deler tidligere instansers opfattelse af, at kloralkalianlæggets placering på Islands Brygge må betragtes som uheldig.
De i miljøbeskyttelseslovens formålsbestemmelse indeholdte principper, navnlig i § 3, stk. 1 og 2, jf. § 2, ville derfor efter nævnets opfattelse have medført, at en placering af anlægget på det pågældende sted formentlig ikke ville have kunnet godkendes efter lovens kapitel 5, dersom miljømyndighederne i dag skulle have taget stilling til godkendelsen af et nyt anlæg af den omhandlede art.« Endelig skal det anføres, at Miljøankenævnet på side 37, 2. afsnit, »skal anbefale, at en ændret placering af de børneinstitutioner, der er etableret i umiddelbar nærhed af kloralkalianlægget, tages op til overvejelse i Københavns Kommune under hensyntagen til konsekvenserne af et uheld, såfremt det sker, uanset at sandsynligheden herfor er lille.« Der er derfor efter mindretallets opfattelse gode argumenter i Miljøankenævnets afgørelse for at afvikle klorproduktionen på Dansk Sojakagefabrik efter de i beslutningsforslaget angivne retningslinjer, idet der særlig gøres opmærksom på, at der bør fastsættes ændrede regler for transport af klor i Danmark, sådan som det også fremgår af betænkningen afgivet over beslutningsforslag om forebyggelse af uheld i forbindelse med transport af farligt gods (B 75).
En sådan opstramning gør Miljøankenævnets vurdering af risikoen ved togtransport af klor irrelevant, idet den foretagne sammenligning er foretaget på baggrund af de nuværende regler for en sådan transport.
Mindretallet vil være indstillet på at drøfte eventuelle problemer i forbindelse med det kommende lovforslag set i forhold til beslutningsforslagets retningslinjer.
Et »tredje mindretal§ (Socialistisk Folkepartis medlemmer af udvalget), der kan stemme for ændringsforslag nr. 1 og vil redegøre for sin stilling til ændringsforslag nr. 2 og 3, indstiller beslutningsforslaget til »vedtagelse.§ Et »fjerde mindretal§ (Det Radikale Venstres medlem af udvalget) indstiller beslutningsforslaget til »vedtagelse§ med de stillede ændringsforslag.
ÆNDRINGSFORSLAG Til teksten Af et »mindretal§ (S):
1) I »1. afsnit§ ændres »inden den 15. januar 1987« til: »i folketingsåret 1987-88«.
 Af et »mindretal§ (RV):
 2) »Punkt 2§ udgår.
 3) »Punkt 3§ udgår.
 Punkt 4 bliver herefter punkt 2.
BEMÆRKNINGER Til nr. 1 Da Folketinget ikke kan nå at behandle et lovforslag i dette folketingsår, udsættes fristen til folketingsåret 1987-88.
Til nr. 2 Klorproduktionsanlægget er i dag afskrevet, og skal det genopføres, vil der skulle anvendes en helt anden teknologi, og udgifterne hertil vil ikke kunne rummes inden for rammerne af de i dag eksisterende støttelove.
Til nr. 3 De medarbejdere, der påvirkes af dette beslutningsforslag, må støttes via allerede gældende lovgivning.
Ahlmann-Ohlsen (KF) Fischer (KF) Ole Bernt Henriksen (KF) Svend Åge Petersen (KF) Tørnæs (V) Sønderby (V) Maisted (V) Steffensen (KRF) fmd.
Ritt Bjerregaard (S) Camre (S) Erik Holst (S) Tove Lindbo Larsen (S) Henning Nielsen (S) Løvig Simonsen (S) Margrete Auken (SF) nfmd.
Leif Hermann (SF) Lone Dybkjær (RV) Partierne CD, FP og VS havde ikke medlemmer i udvalget.
Bilag MILJØANKENÆVNET Den 25. februar 1987 Den 25. februar 1987 har Miljøankenævnet truffet følgende AFGØRELSE i henhold til kapitel 4 og kapitel 5, § 44, stk. 1, jf. § 2, stk. 2, i lov nr. 372 af 13. juni 1973 om miljøbeskyttelse med senere ændringer Sag nr. 166/ 49-3/ 1985, Risiko- og forureningsforholdene ved Dansk Sojakagefabriks (DS') kloralkalianlæg.
Afgørelsen er truffet af cand. jur.
J.
F.
Simony (formand) samt professor, dr. phil.
Arne Jensen, arbejdsmiljøkonsulent, cand.
scient.
Steen Mejlby, lektor, civilingeniør H.
Styhr Petersen og professor, dr. techn.
Knud Østergaard (beskikkede medlemmer).
 Sagen er indbragt for Miljøankenævnet ved skrivelser af 19. maj og 1.
juni 1985 fra Beboerforeningen Bryggegrupperne, Islands Brygge, med påklage af den af Miljøstyrelsen i skrivelse af 22. april 1985 meddelte afgørelse i sagen.
Beskrivelse af virksomheden Dansk Sojakagefabriks (DS') kloralkalianlæg fremstiller klor, natriumhydroxid (natronlud) og hydrogen (brint) ved elektrokemisk spaltning af natriumklorid (kogsalt). Fremstillingen sker ved en koblet proces i amalgamceller (kviksølvceller).
Anlægget blev etableret i 1935 i et industriområde isoleret fra den øvrige del af Dansk Sojakagefabrik på Islands Brygge af Axel Heides Gade og i øvrigt afgrænset af Artillerivej, Drechselsgade og Islands Brygge.
Anlægget blev løbende moderniseret og bestod til slut af 54 amalgamceller med en kapacitet på ca. 6.000 tons klor/år.
I årene fra 1965 til 1975 projekteredes og gennemførtes et helt nyt anlæg, således at anlægget i 1975 fremstod i sin nuværende skikkelse.
Anlægget har en kapacitet på 26 celler med elektrolysestrøm 105.000 amp., svarende til en teoretisk årskapacitet på 31.500 t klor.
Der er 10 klorlagertanke, 5 tanke a 20 t og 5 a 27 t, hvoraf eön tank altid er tom.
Lagertankene er placeret i en kælder under klortappehallen.
De fornødne tilladelser fra Sundhedskommissionen i København, Arbejdstilsynet, Københavns Brandvæsen og Justitsministeriet er ifølge DS løbende blevet indhentet.
Produktionstilladelsen er på 29.000 t årligt.
Produktionen andrager 21.000-23.000 t klor årligt.
Ca. 16.000 t klor sælges årligt som flydende klor i trykbeholdere (klortromler) a 2 t, 1 t og 1/2 t, i flasker a 50 kg og i jernbanetankvogne a 27 t.
Ifølge DS fremstilles de øvrige produkter fra anlægget i følgende mængder:
 Natriumhydroxid (natronlud) ca. 22.000-24.000 t/år, svarende til ca.
45 pct. af landets forbrug.
Saltsyre ca. 5.000-10.000 t/år svarende til ca. 30 pct. af landets forbrug.
Natriumhypoklorit ca. 15.000 t/år, svarende til ca. 75 pct. af landets forbrug.
Hydrogen (brint) ca. 6 mill.
Norm. m3/år, der hovedsagelig anvendes internt på virksomheden.
 I anlægget er beskæftiget ca. 100 medarbejdere.
Ifølge DS er anlægget vidtgående integreret i den øvrige virksomhed som intern leverandør af natronlud, saltsyre, svovlsyre og hydrogen og som aftager af internt produceret el.
Anlægget beskæftiger godt 20 pct. af den samlede fabriks medarbejderstab, og anlæggets salgsværdier udgør ca. 10 pct. af fabrikkens omsætning.
Værdien af anlæggets samlede årsproduktion andrager ifølge DS ca. 85 mill. kr.
Tidligere afgørelser Den 8. januar 1980 traf Københavns Magistrats 5. afdeling afgørelse vedrørende klor- og kviksølvforurening samt risiko i forbindelse med fabrikation af klor på virksomheden Dansk Sojakagefabrik ApS, beliggende Islands Brygge 24, København.
For så vidt angår risiko i forbindelse med klorproduktionen henviste magistraten til, at kommunen først ville træffe en endelig afgørelse, når resultatet af en risikovurdering forelå.
For så vidt angår emissionen af kviksølv med spildevandet henviste magistraten til, at virksomheden i forbindelse med Sundhedskommissionens tilladelse af 21. november 1973 til klorproduktion fik tilladelse til afledning af 50.000 m3/år processpildevand med en maksimumkoncentration på 0,5 g/m3 kviksølv, svarende til en maksimal årlig udledning på 25 kg.
Efter foretagne ændringer på virksomheden konstaterede Københavns Kommunes afløbskontor ved målinger af kviksølvmængden i spildevandet fra Drechselsgades pumpestation et så kraftigt fald i kviksølvudledningen, at Miljøkontrollen derefter forventede, at virksomheden kunne overholde Sundhedskommissionens krav.
For så vidt angår kviksølvemissionen til luften henviste magistraten til, at Miljøstyrelsen i en afgørelse af 22. juni 1976 havde fastsat krav om, at den samlede kviksølvemission med brinten fra cellehal og specialværksted ikke efter udgangen af 1976 på noget tidspunkt må overstige en mængde svarende til 30 kg på årsbasis.
 Dette krav blev stadfæstet af Miljøankenævnet den 18. marts 1977.
Af undersøgelser foretaget af Miljøkontrollen i Københavns Kommune i 1979 fremgår, at virksomhedens udledte kviksølvmængde til luften har været under 30 kg/år i både 1977 og 1978, og at den i første halvdel af 1979 har været under 15 kg.
 På grundlag af ovenstående blev der af Københavns Magistrats 5.
afdeling meddelt selskabet påbud om at gennemføre foranstaltninger til at overholde de af Sundhedskommissionen stillede krav om udsendelse af klor og klorbrinte, og magistraten udtalte yderligere, at man forventede, at virksomhedens samlede udledning af kviksølv med spildevandet med en igangværende forbedring på virksomheden ville medføre, at Sundhedskommissionens krav overholdes.
Man udtalte endvidere, at man anså kravet om den maksimale udsendelse af kviksølv med luften for overholdt.
Ved skrivelse af 5. februar 1980 ankede Beboerforeningen Bryggegrupperne, Islands Brygge, magistratens afgørelse af 8.
 januar 1980 til Miljøstyrelsen.
Den 29. oktober 1981 vedtog Københavns Borgerrepræsentation følgende beslutning med hensyn til risikoforholdene:
»at Borgerrepræsentationen finder det begrundet, at klorproduktionen på Islands Brygge på længere sigt søges afviklet.
Med dette for øje bemyndiges magistraten til at optage forhandlinger med Dansk Sojakagefabrik og de faglige organisationer.« Forhandlingerne førte ikke til noget, og 11. maj 1982 udsendte virksomhedens ledelse og de faglige organisationer følgende fælles pressemeddelelse:
»Repræsentanter for samtlige faglige organisationer, som har medarbejdere på Dansk Sojakagefabrik, har ved et møde den 11. maj med miljøborgmester Charlotte Ammundsen ligesom Dansk Sojakagefabriks ledelse enstemmigt tilkendegivet, at man ikke, hverken på kortere eller på længere sigt, ønsker klorproduktionen på Islands Brygge afviklet.« 12. maj 1982 udstedte magistratens 5. afdeling påbud om standsning af klorproduktionen med en frist på 2 år fra Borgerrepræsentationens beslutning.
3. juni 1982 pålagde Københavns Borgerrepræsentation magistraten at trække påbudet tilbage.
Denne afgørelse blev af Bryggegrupperne anket til Miljøstyrelsen, som ved skrivelse af 22. november 1982 anmodede Københavns Kommune om at træffe en afgørelse i medfør af miljøbeskyttelseslovens § 44 i spørgsmålet om kloranlæggets nedlæggelse eller forbliven på Islands Brygge.
Den 17. marts 1983 forkastede Borgerrepræsentationen et forslag fra magistratens 5. afdeling om at pålægge Dansk Sojakagefabrik inden for en frist af 3 måneder at udarbejde en plan for afvikling af klorproduktionen på Islands Brygge, og ved skrivelse af 13. april 1983 traf magistratens 5. afdeling afgørelse om, at der ikke nedlægges påbud i medfør af miljøbeskyttelseslovens § 44 om afvikling af klorproduktionen på Dansk Sojakagefabrik.
Ved skrivelser af henholdsvis 6. og 15. maj 1983 ankede Julian Thomsen og Bryggegrupperne Københavns Kommunes afgørelse af 13.
 april 1983 til Miljøstyrelsen.
 Miljøstyrelsen traf afgørelse i klagesagen den 22. april 1985.
Miljøstyrelsen var af den opfattelse, at den af Borgerrepræsentationen trufne beslutning af 17. marts 1983 må forstås således, at klagen for så vidt angår risikoforholdene er afvist.
Miljøstyrelsen traf i øvrigt sålydende afgørelse:
»Vedrørende kviksølvemissionen til luften På baggrund af de i redegørelsen (Miljøstyrelsens redegørelse af 22.
april 1985, der medfulgte styrelsens afgørelse) anførte bemærkninger samt sagens akter i øvrigt påbydes det virksomheden i medfør af miljøbeskyttelseslovens § 44, stk. 1, at udføre nedennævnte yderligere forureningsbegrænsende foranstaltninger:
1. Det eksisterende valg af målested for udtagning af prøver til kontrol af kviksølvemissionen fra cellehallens ventilationsluft skal ændres således, at samtlige filtre skal nummereres og målestedet løbende bestemmes af tilsynsmyndigheden Københavns Kommune.
2. Ud over de under 1 nævnte kontrolmålinger skal virksomheden løbende udføre målinger på et filter i til- og afgang.
Disse målinger skal alene bestemme de kriterier, der har indflydelse på filtrenes virkningsgrad.
Der skal således ud over kviksølvkoncentrationsmålinger i til- og afgang måles den emitterede luftmængde.
Resultaterne af målingerne skal indføres i journal, og filterets virkningsgrad skal indtegnes på kurveblad.
Når kriterierne er fastlagt, skal tilsynsmyndigheden Københavns Kommune træffe afgørelse om de driftsbetingelser, der fremover skal gælde for filtrenes anvendelse.
3. Ud over det tidligere meddelte påbud om, at »den samlede kviksølvemission til luften med brinten og fra cellehal og specialværksted må ikke overstige 30 kg pr. år«, må virksomheden over en 6 måneders periode maksimalt udlede 15 kg + 20 pct. = 18 kg kviksølv med brinten og fra cellehal og specialværksted.
Denne grænse er midlertidig og kan skærpes, når kriterierne for filtrene er fastlagt, jf. vilkår 2.
Vedrørende udledning af kviksølv med spildevandet På baggrund af de i redegørelsen anførte vurderinger, herunder, at udledning af kviksølv bør begrænses mest muligt, og at man i EF med tiltræden fra Danmark har udstedt direktiv om grænseværdier og kvalitetsmålsætninger for udledninger af kviksølv fra elektrolyse af alkaliske klorider (82/176/EØF), skal Miljøstyrelsen i medfør af bestemmelserne i miljøbeskyttelseslovens kapitel 4 påbyde virksomheden at overholde de i direktivet fastsatte krav, som kan udmøntes i følgende tilladelse til afledning af spildevand til Lynetten.
4. Spildevand fra kloralkalianlæggets produktionsanlæg må maksimalt udgøre 50.000 m3/ år.
Der må med spildevandet maksimalt udledes 14,5 kg kviksølv pr. år målt som det månedlige gennemsnit, det vil sige, at i måneder med 30 dage må der maksimalt udledes 1.192 g.
Den daglige udledte mængde må maksimalt udgøre det firdobbelte af den gennemsnitlige månedlige grænseværdi, det vil sige maksimalt 159 g/døgn.
5. Der må maksimalt med anlægsområdets samlede spildevandsudledninger udledes 43,5 kg/år - 3.575 g/30 dage - 477 g/døgn kviksølv.
Disse grænseværdier skal pr. 1. juli 1986 yderligere reduceres til 29 kg/år - 2.384 g/30 dage - 318 g/døgn.
6. Med henblik på at kontrollere, at kloralkalianlæggets processpildevand ikke overstiger den fastsatte emissionsgrænse, skal virksomheden udtage løbende vandføringsvægtede spildevandsprøver i udløbet fra renseanlægget.
Prøveperioden skal være 24 timer, og kviksølvkoncentrationen skal bestemmes i den nævnte prøve.
Der skal endvidere foretages målinger af den inden for døgnet afledte spildevandsmængde med en nøjagtighed på 20 pct.
Resultaterne af målingerne skal indføres i journal og angives i virksomhedens årsrapport til tilsynsmyndigheden København Kommune.
7. Med henblik på at kontrollere, at der med anlægsområdets samlede spildevandsudledninger ikke sker overskridelse af de fastsatte emissionsgrænser, skal virksomheden udtage løbende vandføringsvægtede spildevandsprøver i Drechselsgades pumpestation, medmindre virksomheden beslutter at indrette en målebrønd, hvorfra virksomhedens samlede spildevandsmængde bestemmes.
Prøveperioden skal være 24 timer, og kviksølvkoncentrationen skal bestemmes i den nævnte prøve.
Der skal endvidere foretages målinger af den inden for døgnet afledte spildevandsmængde, der gerne må bestemmes ud fra elforbruget, så længe målingerne udføres på Drechselsgades pumpestation.
Resultaterne af målingerne skal indføres i en journal og medtages i virksomhedens årsrapport til tilsynsmyndigheden Københavns Kommune.
8. Analysemetoden til bestemmelse af kviksølvindholdet i spildevandet skal være flammeløs atomabsorption-spektrofotometri efter passende forbehandling af prøven under hensyn til navnlig den forudgående iltning af kviksølvet og den efterfølgende reduktion af kviksølvionerne til Hg.
Detektionsgrænsen skal være sådan, at kviksølvkoncentrationen kan måles med en rigtighed på +- 30 pct. og nøjagtighed på +- 30 pct.
ved koncentrationer på en tiendedel af den tilladte maksimale kviksølvkoncentration.
Det bemærkes, at den med kølevandet eventuelt afledte kviksølvmængde indgår i de i påbud 5 maksimalt afledte kviksølvmængder, dog således, at detektionsgrænsen for måleudstyret til bestemmelse heraf ikke nødvendigvis skal overholde de ovenfor anførte krav.
9. Der skal til Københavns Kommune indsendes ansøgning om afledning af spildevand hvert 4. år, første gang i 1988.
Til brug for en vurdering af fordele og ulemper ved anvendelse af anden rensningsmetode, jf. redegørelsens side 43, skal virksomheden med ansøgningen i 1988 til Københavns Kommune fremsende en teknisk/ økonomisk redegørelse for en anden rensningsmetode - f.eks. en rensningsmetode baseret på ionbytning.
Det skal af denne redegørelse blandt andet fremgå, til hvilken koncentration der skal renses, samt de dermed forbundne anlægs- og driftsomkostninger.
Vedrørende klorudslip/risiko På baggrund af den af Risø udarbejdede risikovurdering, den af Miljøkontrollen udarbejdede redegørelse herom, Risøs vurderinger af oktober 1984 samt sagens akter i øvrigt, herunder principperne i bekendtgørelse nr. 204 af 1. maj 1984 om risikoen for større uheld i forbindelse med en række industrielle aktiviteter, påbydes virksomheden i medfør af miljøbeskyttelseslovens § 44, stk. 1, jf.
hermed tillige § 2, stk. 2, følgende forurenings- og risikobegrænsende foranstaltninger:
10. Der skal opstilles så mange klordetektorer udendørs, at ethvert tænkeligt klorudslip vil aktivere mindst eön detektor.
11. Der skal installeres klordetektor i klortappehal for tromler og flasker.
12. Fyldestation for tankvogne skal være af så tæt konstruktion, at der kan fastholdes et undertryk ved afsugning til anlæg til uskadeliggørelse af eventuelle klorudslip, f.eks.
nødhypokloritanlæg.
Anlæg til uskadeliggørelse af eventuelle klorudslip skal ud over manuel opstart opstartes automatisk, såfremt den i hallen opstillede klordetektor giver udslag.
Tappehallens konstruktion skal godkendes af tilsynsmyndigheden Københavns Kommune og Arbejdstilsynet.
13. Ved tilkørsel af tankvogne uden indbyggede rørbrudsventiler i tanken skal der direkte på tankens aftapningsventil påmonteres en udvendig rørbrudsventil, forinden kloraftapning foretages.
14. Det skal af den betjeningsinstruktion, der findes i cellehallens manøvrerum, klart fremgå, at såfremt en fjernbetjeningsventil på rør til kloraftapning angiver at være åben efter normal arbejdstids ophør, skal årsagen hertil klarlægges og den pågældende ventil lukkes, såfremt der ikke sker kloraftapning.
15. Der skal opstilles klordetektorer udendørs ved tappehaller/kondensatorer, der lukker samtlige fjernbetjeningsventiler på klortankens afgangsrør ved udendørs klorkoncentrationer på ca. 5 ppm.
16. Rørsystemet, der jf.
Risøs risikoanalyse kan udgøre en risiko for klorudslip ved rørbrud, skal underkastes systematisk kontrol mindst 1 gang årligt.
Kontrollen skal udføres af en uvildig instans og omfatte stikprøver, der skal underkastes nærmere undersøgelser, f.eks. måling af godstykkelsen ved hjælp af ultralyd eller gennemlysning med radiografi.
Undersøgelsesprogrammet skal sikre, at alle trykledningers bøjninger og forgreninger underkastes radiografi eller tilsvarende metode mindst hvert 3. år.
17. Der skal mindst 2 gange årligt afholdes sikkerhedsinstruktioner for betjeningspersonalet.
Sikkerhedsinstruktionerne skal på forhånd meddeles tilsynsmyndigheden Københavns Kommune.
Det bemærkes vedrørende vilkår 12, at vilkåret skal gennemføres, såfremt fyldestationen bibeholdes, som den nu forefindes, uanset om der aftappes klor eller ej.
En forudsætning for, at vilkåret kan bortfalde, er en afblænding af tappesystemet ved lagertankene.
Afblændingen må i så fald først fjernes, når tilladelse hertil foreligger fra tilsynsmyndigheden Københavns Kommune.
Ovennævnte påbud skal være udført i overensstemmelse med nedennævnte tidsterminer:
 1 og 2: 1. august 1985.
 3: 1. juni 1985.
4, 5, 6, 7 og 8: Dags dato, dog kræves først udtag af daglige spildevandsprøver i Drechselsgades pumpestation fra den 1. juni 1985.
 9: i 1988.
 10, 11 og 12: 1. august 1986.
 13: Inden der tilgår tankvogne uden rørbrudsventiler.
 14: 1. august 1985.
 15: 1. januar 1986.
Opmærksomheden henledes på, at der er mulighed for at få tildelt støtte i medfør af lov nr. 606 af 23. december 1980 om miljøstøtte til investeringer, der gennemføres efter påbud og lignende fra miljømyndigheden.
Ansøgningsskema kan rekvireres hos Københavns Kommune.' Klagen til Miljøankenævnet Den 9. maj 1985 forkastede Københavns Borgerrepræsentation et forslag til beslutning om, at »Magistraten bemyndiges til at få afviklet kloranlægget på Islands Brygge, idet det forudsættes, at magistraten straks optager forhandlinger med virksomheden med henblik på afviklingen.« På samme møde forkastedes forslag om, »at Borgerrepræsentationen bemyndiger magistraten til at anke Miljøstyrelsens afgørelse af 22. april i år vedrørende kloranlægget på DS til Miljøankenævnet«.
Ved skrivelser af 19. maj og 1. juni 1985 påklager Beboerforeningen Bryggegrupperne, Islands Brygge, Miljøstyrelsens afgørelse af 22.
 april 1985.
Beboerforeningen fastholder hovedkravet om forbud mod fortsat drift af kloralkalianlægget i medfør af miljøbeskyttelseslovens § 44, stk. 2, da risikoen for en klorkatastrofe ikke kan afhjælpes.
Indtil et sådant forbud kan træde i kraft, »må der - ud fra en samlet bedømmelse af risiko- og forureningsforholdene omkring virksomheden - gennemføres skærpede afhjælpende foranstaltninger samt indføres skærpede og sammenhængende emissions- og immissionskrav for såvel mængder som koncentrationer af kviksølvudledninger.« Beboerforeningen mener ikke, at Københavns Borgerrepræsentations afgørelse af 17. marts 1983 »må forstås således, at (beboerforeningens) klager for så vidt angår risikoforholdene omkring kloranlægget er afvist.« Man henviser til, »at  

 magistraten og et flertal i såvel Borgerrepræsentationen som miljøudvalget finder udtrykkeligt kloranlæggets nuværende placering miljømæssigt uforsvarlig og ønsker anlægget afviklet.« Beboerforeningen anfører, at trods dette »påbyder Miljøstyrelsen med afgørelsen blot DS at gennemføre nogle få, helt utilstrækkelige sikkerhedsforanstaltninger i medfør af miljøbeskyttelseslovens § 44, stk. 1, og tager end ikke stilling til anvendelsen af § 44, stk. 2.« Efter en nøje gennemgang af Risøs og Københavns Miljøkontrols risikovurderinger og de beregnede virkninger for omegnen af udslip af klor fra virksomheden konkluderer beboerforeningen, at der på det faktisk foreliggende videngrundlag »ikke er basis for at tillade en fortsættelse af klorproduktionen på Islands Brygge, hvorfor der straks bør meddeles et forbud mod fortsat drift med påbud om fjernelse af kloranlægget i medfør af miljøbeskyttelseslovens § 44, stk. 2, jf. også § 2, stk. 2.« Indtil en lukning af kloranlægget kan træde i kraft, kræver Beboerforeningen Bryggegrupperne som et minimum varslings- og beredskabsforholdene forbedret.
Man kræver varslingen forbedret ved, at tryklufthornet aktiveres allerede ved klorkoncentrationer i virksomhedens skel på 1 ppm, og varslingspligten udvidet til at omfatte samtlige naboer.
Den manuelle varsling skal suppleres med automatisk varsling ved hjælp af klordetektorer.
Foreningen kræver, at instruks opslås på trappegange, samt at der etableres tvangsruter ved vejtransport af klor fra DS, og etablering af automatiske jernbanebomme, hvor jernbanesporet, hvorpå kloren transporteres, krydser henholdsvis Islands Brygge og Kalvebod Brygge.
Endvidere kræver foreningen, at den ikke udnyttede del af Sundhedskommissionens tilladelse af 21. november 1973 til produktionsudvidelse tilbagekaldes i form af et påbud efter miljøbeskyttelseslovens § 44, stk. 1, som maksimumsgrænse for den årlige klorproduktion, indtil kloranlægget fjernes.
Foreningen fremhæver, at de nævnte krav alle drejer sig om midlertidige foranstaltninger, som skal opretholdes, indtil et forbud mod fortsat drift af kloranlægget på DS kan træde i kraft.
Med hensyn til kviksølvforurening af atmosfæren stiller Beboerforeningen Bryggegrupperne krav om, at DS påbydes at installere dobbeltfiltre i cellehallen i medfør af miljøbeskyttelseslovens § 44, stk. 1.
Endvidere stilles krav om, at der i medfør af § 44, stk. 1, fastsættes en maksimumsgrænse for den samlede årlige kviksølvemission til atmosfæren med brinten og fra cellehal og specialværksted på 5 kg, hvoraf emissionen med brinten maksimalt må udgøre 1 kg.
Det kræves, at målinger foretages på samtlige filtre, i overensstemmelse med »vores krav om, at emissionerne skal måles, ikke beregnes.« Endelig kræves, at der fastsættes en kontrollerbar immissionsgrænse, således at kviksølvindholdet i grøntsager i fabrikkens nærhed ikke må overstige 0,03 mg/kg friskvægt.
Med hensyn til kviksølvforurening med spildevandet påpeger Beboerforeningen Bryggegrupperne, at DS hvert eneste år har overtrådt vilkårene for spildevandsudledningen, såvel med hensyn til kviksølvkoncentrationen som spildevandsmængden.
Beboerforeningen Bryggegrupperne argumenterer imod Miljøstyrelsens vilkår for spildevandsudledningen og kviksølvindholdet i spildevandet og mener, at »der er tale om en voldsom forringelse i forhold til selv de hidtil gældende vilkår . . .«.
Beboerforeningen Bryggegrupperne »skal på denne baggrund forlange, at kloranlæggets produktionstilladelse af 21. november 1973 straks tilbagekaldes.
Subsidiært vil der blive forlangt, at virksomhedens kviksølvudledning med spildevandet bringes til ophør ved, at virksomheden pålægges at etablere et lukket spildevandssystem med fuldstændig recirkulation af spildevandet i medfør af miljøbeskyttelseslovens § 44, stk. 1, hvilket eventuelt kan ske trinvis, således at der fastsættes passende korte tidsfrister for de successive reduktioner af spildevandsmængden.« Foreningen anfører endvidere blandt andet følgende:
»Vi skal endvidere kræve det meddelt som vilkår i medfør af miljøbeskyttelseslovens § 44, stk. 1, at kviksølvforurening med urenset spildevand under ingen omstændigheder må forekomme.
Med henblik på vilkårenes overholdelse skal vi forlange, at de midlertidige udledningstilladelser gøres så begrænsede - i alt maksimalt 1.000 m3/ år, svarende til en maksimal årlig kviksølvudledning på 10 g - og at der føres så nøje kontrol med virksomhedens vandforbrug, at virksomheden ikke kan nedbringe for høje koncentrationer ved at øge tilførslen af rent vand.
Endelig skal vi (jf. påbud 7) forlange, at der etableres separate målebrønde til bestemmelse af kviksølvkoncentration og vandmængde i kloranlæggets respektive vandudledninger.« I afslutningen gentager Beboerforeningen Bryggegrupperne, »at de foran opregnede krav vedrørende risiko- og forureningsbegrænsende foranstaltninger m.v. er midlertidige krav, som vi under alle omstændigheder kræver overholdt, indtil vort hovedkrav om et forbud mod fortsat drift af kloranlægget kan efterkommes.« Endelig anmoder foreningen Miljøankenævnet om, at der foretages en samlet bedømmelse af risiko- og forureningsforholdene omkring kloranlægget.
Yderligere oplysninger modtaget under nævnets behandling af sagen I skrivelse af 30. maj 1985 til Miljøankenævnet fremsætter Dansk Sojakagefabrik forslag til etablering af yderligere 3 klordetektorer og anmoder Miljøankenævnet om at godkende dette forslag som en tilfredsstillende opfyldelse af Miljøstyrelsens vilkår 10: »Der skal opstilles så mange klordetektorer udendørs, at ethvert tænkeligt klorudslip vil aktivere mindst eön detektor«, og vilkår 11: »Der skal installeres klordetektor i klortappehal for tromler og flasker«.
I Københavns Magistrats 5. afdelings kommentar af 28. juni 1985 til Beboerforeningen Bryggegruppernes klage over Miljøstyrelsens afgørelse udtaler magistratens 5. afdeling med hensyn til risikoen for omgivelserne ved klorudslip, at man finder, at de konsekvenser af forskellige kloruheld, som der her er peget på, er uacceptable i et bysamfund som Københavns Kommune, og at man derfor er enig med beboerforeningen i, at der - i medfør af miljøbeskyttelseslovens § 44, stk. 2 - bør meddeles Dansk Sojakagefabrik forbud mod fortsat drift af kloralkalianlægget på Islands Brygge.
Magistraten påpeger, hvad man betegner som grundlæggende fejl i Miljøstyrelsens redegørelse om klorkoncentrationer og dødelighed.
Magistraten henviser til, at Miljøstyrelsen i redegørelsen, der ligger til grund for Miljøstyrelsens afgørelse af 22. april 1985 - i spørgsmålet om konsekvenser af et eventuelt rørbrud på en ledning med flydende klor - går ud fra følgende:
»Som anført i Miljøkontrollens redegørelse side 6 vil en klorkoncentration på 100 ppm være dødelig ved 1-2 timers ophold.« Hertil anfører magistraten:
»Det er imidlertid ikke det, der står i (Miljøkontrollens) redegørelsen.
Ifølge Miljøkontrollens redegørelse vil en klorkoncentration på 100 ppm (= ca. 300 milligram pr. kubikmeter) være dødelig allerede ved 10 minutters ophold.
Miljøstyrelsen har tilsyneladende byttet om på to forskellige koncentrationsbetegnelser, og dette forhold får betydning for styrelsens vurdering af skadevirkningen af forskellige klorkoncentrationer på folk, som opholder sig omkring anlægget ved et eventuelt klorudslip.
 Miljøstyrelsen konkluderer på side 47:
»Den maksimale klorkoncentration, der kan optræde i området Sturlasgade/ Kigkurren er ifølge det ovenstående ca. 100 ppm.
Denne koncentration kan jævnfør ovenstående være dødelig ved 1-2 timers eksponering.« Denne konklusion anses af magistraten for at være fejlagtig.
Styrelsens forveksling af koncentrationsbetegnelserne ppm og mg/ m3 har således resulteret i, at dødelige klorkoncentrationer ved rørbrud antages først at kunne optræde i det pågældende område ved 1-2 timers eksponering, mens den korrekte angivelse ville være ved 10 minutters ophold.' Med hensyn til kviksølvudsendelsen til luft fra kloralkalianlægget finder magistraten, at emissionen bør bringes så langt ned som muligt.
Magistraten finder derfor ikke, at der er grund til at fastsætte kravet til den maksimalt tilladelige årlige emission højere end den rent faktiske emission fra kloralkalianlægget, der er betydelig lavere end den tilladte.
Med hensyn til kviksølvudsendelsen med spildevand fra kloralkalianlægget finder magistraten, at kravene til udledningen af kviksølv med spildevandet bør skærpes, blandt andet fordi den samlede afledning af kviksølv fra Dansk Sojakagefabrik skønnes at være væsentligt lavere end de grænser, der er angivet i påbud 5 i Miljøstyrelsens afgørelse.
Magistraten finder, at mulighederne for anvendelse af mere effektive rensningsmetoder på Dansk Sojakagefabrik bør undersøges.
Med hensyn til uheldsforebyggende og risikobegrænsende foranstaltninger er magistratens 5. afdeling enig med Bryggegrupperne i, at der med det foreliggende videngrundlag er basis for at påbyde Dansk Sojakagefabrik yderligere risikobegrænsende foranstaltninger på kloralkalianlægget, indtil den nødvendige flytning af anlægget kan finde sted.
 Dansk Sojakagefabrik fremsætter i skrivelse af 9. august 1985 bl.a.
følgende kommentar til de i Miljøstyrelsens afgørelse af 22. april 1985 fastsatte vilkår, jf. ovenfor side 5 ff.
ad 1 Da filtrene hele tiden har været nummereret, foreslås følgende formulering:
»at tilsynsmyndigheden for eöt år ad gangen ved randomisering fastlægger rækkefølgen af målesteder«.
ad 2 Kravet ønskes stadfæstet, men således, at afgørelse om de driftsbetingelser, der fremover skal gælde for filtrenes anvendelse, ikke henlægges til tilsynsmyndigheden, idet kun virksomheden har det fornødne grundlag for at fastsætte driftsbetingelser.
ad 3 Virksomheden er indforstået med, at kravet stadfæstes, men mener ikke, at den fastsatte grænse skal gøres midlertidig.
ad 4, 5, 6, 7, 8 og 9 Disse vilkår ønskes stadfæstet.
ad 10 og 11 Med henvisning til virksomhedens forslag i skrivelse af 30. maj 1985 til etablering af yderligere 3 klordetektorer, jf. ovenfor, henstiller virksomheden, at disse to vilkår ændres til følgende vilkår:
»At anlægget indrettes med de på tegning DS 24013 viste 3 nye klorgasdetektorer, mærket pos. 7-8-9 i beskrivelse af 29. maj 1985 (bilag 4-5)».
ad 12 Sidste sætning i vilkåret ønskes ændret til:
»At de påbudte foranstaltninger udføres i samarbejde med miljøkontrol og eventuelt arbejdstilsyn«.
ad 13 Vilkåret ønskes stadfæstet.
ad 14 Vilkåret foreslås stadfæstet.
ad 15 Virksomheden henviser til, at en sådan detektor allerede forefindes, og at detektorerne reagerer allerede ved ca. 1 ppm koncentration.
 Virksomheden mener derfor, at vilkåret bør udgå.
ad 16 Virksomheden henleder opmærksomheden på, at rørledninger under tryk henhører under Arbejdsministeriets lovgivning, hvorfor virksomheden betvivler, at miljømyndigheder kan fastsætte et vilkår som vilkår 16.
Miljøstyrelsen kommenterer i skrivelse af 18. november 1985 Bryggegruppernes klageskrivelse af 1. juni 1985 og Københavns Magistrats 5. afdelings bemærkninger af 28. juni 1985. Yderligere kommenterer Miljøstyrelsen skrivelse af 9. august 1985 fra Dansk Sojakagefabrik.
Med hensyn til risiko for klorudslip redegør Miljøstyrelsen nærmere for klordetektorernes funktion.
Miljøstyrelsen henviser til, at miljøministeren i et svar på et spørgsmål fra folketingsmedlem Ebba Strange har henvist til, at den forkerte beregning af påvirkningstiden i Miljøstyrelsens redegørelse for følgerne af et klorudslip (10 min. i stedet for 1-2 timer ved et angivet udslip) ikke har været bestemmende for Miljøstyrelsens afgørelse, og at Miljøstyrelsen fortsat mener at kunne acceptere den risiko for større uheld, som følger af Risøs og Miljøkontrollens vurderinger.
Af forhold, der er indgået i Miljøstyrelsens vurderinger af klorkoncentrationen ved et udslip, nævnes og kommenteres:
a.
Topografiske forhold, herunder bebyggelsen i området.
b.
Meteorologiske forhold, herunder stabilitetsklasse, vindhastighed og luftfugtighed.
c.
Udslipsmængde og fordampningshastighed.
d.
Udslipssandsynlighed.
Angående b.
Meteorologiske forhold, henvises til en vedlagt rapport af januar 1981 fra Risø om meteorologiske og atmosfæriske forhold af betydning for spredningen af tunge gasser.
 Som konklusion på a-d anføres:
»Sammenholdes de ovenfor anførte vurderinger for et guillotinerørbrud på tappeledning for klorlager til tappehal, vil en klorkoncentration på ca. 100 ppm i området Sturlasgade/Kigkurren kun kunne forekomme under de værst tænkelige forhold, og sandsynligheden herfor er tilmed meget lille (1 gang pr. 5 milliarder år).
Det er Miljøstyrelsens opfattelse, at sandsynligheden for udslip ved rørbrud er så lille, at den kan betragtes som værende uden praktisk betydning.« Miljøstyrelsen henviser til, at Risøs risikovurdering af april 1980 og Miljøkontrollens redegørelse om risiko af 9. oktober 1980 samt Risøs vurderinger i 1984 har ligget til grund for Miljøstyrelsens afgørelse, og at man fandt, at den deri anførte risiko var acceptabel, særligt når hensyn også tages til det af Miljøkontrollen anførte om en kraftig overvurdering af den faktiske risiko.
Miljøstyrelsen tilføjer, at virksomheden ifølge Miljøministeriets bekendtgørelse nr. 204 af 1. maj 1984 om risikoen for større uheld i forbindelse med en række industrielle aktiviteter (risikobekendtgørelsen) regelmæssigt skal ajourføre sin anmeldelse - herunder risikovurderingen.
Med hensyn til kviksølvudsendelsen til luft fra kloralkalianlægget erklærer Miljøstyrelsen sig enig i, at emissionen skal begrænses mest muligt, men finder, at de igangværende forsøg med filtrene bør afsluttes, inden der tages stilling til, hvorvidt påbud om lavere emissionsgrænser bør meddeles.
Med hensyn til kviksølvudledningen med spildevand fra kloralkalianlægget henleder Miljøstyrelsen opmærksomheden på, at vilkårene 4-9 i Miljøstyrelsens afgørelse er i overensstemmelse med EF-direktiv om grænseværdier og kvalitetsmålsætninger for udledning af kviksølv fra elektrolyse af alkaliske klorider, og det er Miljøstyrelsens opfattelse, at der er tale om en væsentlig skærpelse af de krav til afledning af spildevand fra virksomheden i forhold til de krav, der tidligere var gældende.
Med hensyn til virksomhedens kviksølvforbrug henviser Miljøstyrelsen til en vedlagt kviksølvbalance for 1983 og 1984.
Med hensyn til uheld og risikobegrænsende foranstaltninger påpeger Miljøstyrelsen, at antallet af klordetektorer, der bør opstilles på virksomhedens område, ifølge påbud 10 bør fastsættes ved besigtigelse af anlægget.
Med hensyn til, om klordetektorerne bør tilsluttes en alarm til advarsel for de omboende, er dette et spørgsmål, der henhører under beredskabsplanen, der henhører under Københavns Politi.
Afprøvning af klordetektorerne m.v. henhører under tilsynsmyndigheden - Københavns Kommune.
Miljøstyrelsen kommenterer DS' skrivelse af 9. august 1985 vedrørende de i Miljøstyrelsens afgørelse fastsatte vilkår.
Med hensyn til vilkår 16 og Miljøstyrelsens hjemmel til at meddele et sådant påbud henviser Miljøstyrelsen til, at der i bekendtgørelse nr. 204 af 1. maj 1984 om risikoen for større uheld i forbindelse med en række industrielle aktiviteter er hjemmel til at påbyde virksomheden at træffe foranstaltninger med henblik på at forebygge større uheld og at begrænse virkningerne for mennesker og miljø af sådanne uheld.
Beboerforeningen Bryggegrupperne, Islands Brygge, kommenterer i skrivelse af 24. januar 1986 Miljøstyrelsens bemærkninger til foreningens anke af 1. juni 1985.
Beboerforeningen kommenterer de fejlagtige konsekvensberegninger af et klorudslip og kritiserer de af Miljøstyrelsen foretagne vurderinger af forholdene ved et udslip.
Beboerforeningen mener, at konsekvenserne af et udslip vil være langt alvorligere end skønnet af Miljøstyrelsen.
Det anføres, at Miljøstyrelsens sandsynlighedsberegning for udslipssandsynlighed alene vedrører eön bestemt type rørbrud, og at sandsynlighedsberegningen hviler på et forkert grundlag.
Beboerforeningen fastholder sin kritik af Miljøstyrelsens afgørelse og mener ikke, at Miljøstyrelsens kommentarer til dens ankeskrivelse er relevante.
Foreningen opfordrer Miljøankenævnet til at træffe en afgørelse gående ud på den snarest mulige afvikling af klorproduktionen på Islands Brygge.
Redegørelse af 17. juli 1986 fra Cremer and Warner Limited I det omfattende sagsmateriale er der betydelige afvigelser mellem udsagn om konsekvenserne ved udslip, både når det gælder koncentrationer og klors toksicitet.
Miljøankenævnet fandt det nødvendigt at indhente udenlandsk ekspertise.
Det ville herved også blive muligt at sætte risikoniveauet ved driften af anlægget på Islands Brygge i relation til tilsvarende anlæg og vurderingen af sådanne andre steder i verden.
Miljøankenævnet konsulterede derfor det engelske firma Cremer and Warner Limited, Consulting Engineers and Scientists (CWL), der besidder verdensomfattende kendskab og erfaring med hensyn til klorproduktion og klorrisici.
En repræsentant for firmaet har deltaget i møder i Miljøankenævnet og har sammen med Miljøankenævnet besigtiget anlægget.
Firmaet har den 17. juli 1986 til Miljøankenævnet afgivet en redegørelse om risikovurdering af klorinstallationer.
Redegørelsen giver specielt oplysning om typiske risikoafstande ved nogle hypotetiske ulykkessituationer og om klors toksicitet.
Det påpeges af CWL, at medens toksicitetsoplysningerne kan bruges ved enhver vurdering, er risikoafstande særegne for hver enkelt beliggenhed.
Risikoafstande (og koncentrationer) anført i rapporten skal betragtes som typiske resultater, og en nøjere sammenligning med beregninger for DS' beliggenhed må ikke forsøges.
Der redegøres for virkningerne for omgivelserne ved et givet udslip fra lagertanke, herunder klorkoncentrationer i forskellige afstande fra udslippet under forudsatte vejrforhold og topografiske forhold, og tilsvarede ved forskellige udslip fra ledninger, der internt på virksomheden transporterer klor.
Der redegøres for klors toksicitet efter forskellige modeller og for virkningerne af klorudslip ved varierende koncentrationer i varierende tidsrum.
Det oplyses, at der kun i et enkelt tilfælde foreligger redegørelse for, hvorledes anvendelsen af disse modeller på et ulykkestilfælde passer til de konstaterede følger af ulykken.
Der redegøres kort for de erfaringer, firmaet har haft ved udarbejdelse af risikoredegørelser for en række klorproducerende virksomheder i Europa, Nordamerika og Australien.
På grundlag af en kort gennemgang af DS' kloralkalianlæg på Islands Brygge sammen med virksomhedens ledelse og Miljøankenævnet kommenterer CWL forholdene på anlægget.
Det anføres, at sikkerhedssystemerne på DS' kloralkalianlæg er bedre end eksisterende sikkerhedsinstallationer på noget anlæg, der er undersøgt af CWL.
Hvis det anses for nødvendigt, foreslås en række yderligere sikkerhedsforanstaltniner foretaget i ledningsanlæg m.v. til fyldning af jernbanetankvogne.
Efter at have redegjort for følgerne af konstaterede klorulykker i det 20. århundrede afslutter Cremer and Warner Limited sin rapport med følgende konklusion:
Baseret på erfaringen med vurdering af risici fra andre klorfabrikker verden over mener CWL, at der ikke bør være nogen reel bekymring vedrørende risici uden for virksomheden i 500 meters afstand eller mere.
Anlægget synes at være i overensstemmelse med bedste moderne praksis, og der kan kun foreslås mindre forbedringer.
Disse forbedringer ville sandsynligvis reducere risici på virksomheden og kun have lille virkning uden for virksomheden.
De beregnede risici ved børnehaven for personer udendørs er ikke kendt, men en realistisk vurdering bør tage de i denne rapport anførte punkter i betragtning og også tage virkningerne af at søge ly indendørs i betragtning.
Hvis der så stadig er et problem, kan det mest logiske valg være at flytte børnehaven snarere end klorproduktionen.
CWL er bekendt med andre tilfælde, hvor farlige industrier har medført flytning af andre faciliteter, men det kommer normalt kun i betragtning på tidspunktet for industriens etablering, ikke når de to faciliteter har eksisteret sammen i et antal år.
CWL har fremlagt eksempler på beregnede scenarier fra andre risikovurderinger, men de bør benyttes med forsigtighed for DS' anlæg, der på et antal måder adskiller sig fra andre, som har været undersøgt.
CWL har også opstillet en liste over andre klorfabrikker, som har været undersøgt, og det bør bemærkes, at alle de eksisterende anlæg stadig er i drift, og at de planlagte anlæg sandsynligvis vil blive bygget.
Rapporten fra Cremer and Warner er sendt til klagerne, DS, Miljøstyrelsen og Københavns Kommune.
Miljøstyrelsen har oplyst, at man opfatter rapporten som en redegørelse, Miljøankenævnet har ønsket af en uvildig instans, bl.a. til vurdering af det af Miljøstyrelsen udarbejdede materiale.
Miljøstyrelsen har derfor ikke fundet anledning til at kommentere rapporten.
Københavns Kommunes Miljøkontrol påpeger, at redegørelsen fra Cremer and Warner stort set svarer til, hvad der i tidligere kommentarer er anført af Miljøkontrollen, og man mener ikke, at CWLs konklusion kan drages på grundlag af de i rapporten omtalte vurderinger af risikoen ved andre kloranlæg.
Københavns Magistrats 5. afdeling kan ikke acceptere den del af redegørelsens konklusion, som omhandler relationen mellem børnehaven og Dansk Sojakagefabrik.
Beboerforeningen Bryggegrupperne kommenterer rapporten i skrivelse af 9. november 1986. Der henvises blandt andet til, at også de af CWL foretagne konsekvensberegninger forudsiger katastrofale konsekvenser, hvorfor en tilladelse til at opretholde driften af kloralkalianlægget ikke kan accepteres.
Møde med Beboerforeningen Bryggegrupperne, Islands Brygge Miljøankenævnet har den 3. december 1986 holdt et møde med repræsentanter for beboerforeningen, hvor foreningen yderligere uddybede sine synspunkter.
Mødet bidrog til Miljøankenævnets forståelse af sagens baggrund og beboernes holdning.
Det oplystes blandt andet, at forældrerepræsentanter for børneinstitutionerne i forbindelse med genopbygning af en nedbrændt institution i 1979 søgte at få institutionen flyttet med henvisning til klorrisikoen.
Det fremgik af drøftelserne, at beboerforeningen, Københavns Miljøkontrol og Miljostyrelsen bygger deres betragtninger på det samme grundlag - samme litteratur og samme rapporter.
Det var Miljøankenævnets indtryk, at beboerforeningen mente, at foreningen havde modtaget alt relevant materiale, og at man ikke havde ønske om indhentning af yderligere oplysninger eller gennemførelse af yderligere undersøgelser.
Beboerforeningen har i skrivelse af 24. januar 1987 givet udtryk for, at foreningen forventer, at Miljøankenævnet i sin afgørelse af klagesagen udtrykkeligt tager stilling til foreningens påvisning af grove beregningsfejl m.v. i forudsætningsgrundlaget for Miljøstyrelsens afgørelse, og i Miljøstyrelsens redegørelse af 18.
november 1985 til Miljøankenævnet.
Beboerforeningen henviser til ankeskrivelsen af 1. juni 1985 side 9-17 og til foreningens skrivelse af 24. januar 1986 til nævnet.
Ledelses- og sikkerhedsforhold på virksomheden Ved et meget stort antal ulykkestilfælde har den menneskelige faktor spillet en afgørende rolle for ulykkens indtræden og omfang.
Det må derfor være af afgørende betydning, at ledelsen af virksomheden, erfaring og uddannelse af medarbejdere på virksomheden, driftsinstruktioner og arbejdsmiljø er af høj kvalitet for bedst muligt at sikre, at menneskelige fejl og forsømmelser ved anlæggets drift ikke sætter et effektivt virkende teknisk sikkerhedssystem ud af kraft.
Med henblik på afklaring af disse forhold har Miljøankenævnet indhentet en redegørelse fra DS for, hvorledes ledelsesforholdene for driften af kloralkalianlægget er organiseret, hvilke drifts- og tilsynsforskrifter der foreligger, og en redegørelse for uddannelsen af personalet m.m.
Miljøankenævnet har fra DS modtaget en redegørelse af 4. juni 1986 om disse forhold.
Redegørelsen blev suppleret og uddybet ved Miljøankenævnets besigtigelse af virksomheden tirsdag den 17. juni 1986.
Med hensyn til Miljøstyrelsens vilkår 14 om betjeningsinstruktion for fjernbetjeningsventiler efter arbejdstid oplyser DS, at ved klortapningens ophør skal rørledninger tømmes for flydende klor, hvilket sker til lagertank 10 (»tom tank«). Manøvren varer kun  

 et par minutter, og arbejdsstedet forlades ikke under manøvren.
Vagtpersonalet har altid efterset dette.
Pligten er yderligere understreget i instruktionen.
For at undgå overflødigt bureaukrati foreslår DS, at Miljøstyrelsens vilkår 17 om afholdelse af sikkerhedsinstruktioner 2 gange årligt og meddelelse til tilsynsmyndigheden, Københavns Kommune, ændres til: »Der føres journal over deltagerne i de halvårlige sikkerhedsinstruktioner for betjeningspersonale.« Om ledelsesforholdene henviser DS til en medsendt organisationsplan for kloralkalianlægget.
Det fremgår af planen, at anlægget er under daglig overordnet ledelse af en afdelingsingeniør, og at de forskellige afdelinger (produktion, reparation, klortapning m.v.) er ledet af vagtmestre, værkmester, klormester eller forvalter.
Disse medarbejdere er alle maskinmestre med supplerende uddannelse.
Af en anciennitetsoversigt fremgår det, at de alle har mere end fem års anciennitet på anlægget.
Detaljerede drifts- og sikkerhedsinstruktioner er udarbejdet generelt og for hver enkelt del af anlægget.
Om uddannelse af personalet ved kloralkalianlægget oplyser DS følgende:
»Uddannelse af personale Vagtmestrene er af uddannelse maskinmestre med udvidet eksamen.
Den praktiske uddannelse i driften af kloralkalianlægget foregår ved, at den nye vagtmester på skift følger de øvrige vagtmestre og efterhånden hen gennem uddannelsesforløbet overtager vagtarbejdet med den »gamle« vagtmester som »stand by« og rådgiver.
Oplæring foregår i minimum 3 måneder.
Den teoretiske undervisning vedrørende produktion, sikkerhed, beredskab m.v. gives af afdelingslederen.
Operatørerne oplæres i det praktiske arbejde ved at følge en af deres erfarne kolleger på vagterne i ca. 3 måneder.
Hertil kommer supplerende information fra den vagtmester, der er arbejdsleder for det pågældende hold.
Undervisning i sikkerhed og brug af beskyttelsesudstyr gives af afdelingslederen.
Endelig deltager oliemøllerne i kursus på Herlevskolen, hvor grundkursus vedrørende procesindustri og procesoperatørkursus, begge på 80 timer, er blevet bestået.
Nogle få har indtil nu også været på et 120 timers kursus i styring og regulering.
Reparation og vedligeholdelse Værkmesteren er maskinmester med udvidet prøve og havde 12 års erfaring som vagtmester, inden han for 7 år siden blev udnævnt til værkmester.
Reparationsafdelingen beskæftiger 6 maskinmestre og 6 oliemøllere (ufaglærte). Disse bliver instrueret af værkmesteren i forbindelse med hvert enkelt arbejde, der skal udføres, mens den almene sikkerhedsinstruktion gives af afdelingslederen.
Klortapning Klormesteren er maskinmester med udvidet prøve, og klorforvalteren har kedelpasseruddannelse.
Klormesteren var beskæftiget i kloralkalianlægget i 1955 og fik dengang oplæring til vagtmester.
Han havde derfor et vist kendskab til omgang med klor, da han i 1980 blev overført til stillingen som klormester.
Klorforvalteren har de foregående 6 år, inden han blev udnævnt til klorforvalter, arbejdet som operatør i cellehallen og havde derfor et grundigt kendskab til produktionsanlægget for klor.
 I klortapningen er der beskæftiget 6 oliemøllere og 1 maskinarbejder.
Oliemøllerne, der modtager returemballage, fylder den og udleverer den, oplæres 2-3 måneder, hvorefter de i mange måneder arbejder sammen med rutinerede klortappere.
Maskinarbejderen, der reviderer klortromler og klortankvogne, har udført dette arbejde i 24 år og er yderst rutineret.
For oliemøllerne gives instruktionen på stedet af klormester eller -forvalter, mens den almene sikkerhedsinstruktion gives af afdelingslederen.
Alkalitapning Forvaltere i alkaliekspeditionen oplæres på stedet i løbet af ca. 1 måned.
I alkaliekspeditionen er beskæftiget 6 oliemøllere, som af forvalteren modtager instruktion direkte i forbindelse med opgaven.
Almen sikkerhedsinstruktion gives af afdelingslederen.' Der er for hele fabrikken en ingeniørtelefonvagtordning omfattende 6 ingeniører, der kender kloralkalianlæggets sikkerhed, beredskabsplanen og i store træk ligeledes DS' øvrige afdelinger.
Transport af farlige stoffer, herunder klor Med henblik på at relatere risikoforholdene i forbindelse med klorproduktionen på Islands Brygge til andre risici af lignende art har Miljøankenævnet indhentet oplysning om jernbanetransport af klor gennem København fra Sverige til det sydlige udland.
DSB-godstjenesten har oplyst, at der i 1985 transporteredes 193 godstankvogne med flydende klor fra Sverige til det sydlige udland gennem København, og at den samlede transport i 1986 forventes at blive af tilsvarende størrelse.
Disse transporter udgør for tiden den totale transitmængde på jernbane.
Vogne med farligt gods kan på Helsingør-Helsingborg-overfarten kun overføres på godsfærgeture i nattetimerne.
De læssede klortankvogne indgår normalt fra Sverige til Helsingør i tiden kl.
2-4 og videresendes umiddelbart efter i direkte godstog til Rødby Færge via godsforbindelsesbanen (Nørrebro).
Befordring gennem tunnelbanen fra Østerport station til Hovedbanegården er således en ren undtagelse, der kun forekommer ganske få gange om året.
Transporterne er i almindelighed jævnt fordelt over hele året, men der kan forekomme varierende rytme bl.a. som følge af leverings- og aftagerforhold, industriforhold, strejker og lign.
Efter igangsættelsen af DanLink overføres vognene fra Sverige på den nye færgeoverfart Helsingør-Københavns Frihavn til viderebefordring i direkte tog via godsforbindelsesbanen (Nørrebro) til Rødby Færge.
Da færgeoverfarten alene betjenes af godsfærger, vil overførsel af de pågældende klortankvogne kunne forekomme hele døgnet, men efter tilførselsrytmen fra svensk læsningsstation til Helsingborg vil disse relativt få transporter nok i praksis blive koncentreret om bestemte færgeture.
Efter at DanLink er igangsat, vil kørsel med sådant gods gennem tunnelbanen kun forekomme, når godsforbindelsesbanen er spærret, altså meget sjældent.
Redegørelse for bekendtgørelse nr. 204 af 1. maj 1984 om risikoen for større uheld i forbindelse med en række industrielle aktiviteter Bekendtgørelsen finder ikke direkte anvendelse på nærværende sag, men da DS' kloralkalianlæg er omfattet af bekendtgørelsens regler, finder Miljøankenævnet det naturligt, at bekendtgørelsen indgår i det samlede vurderingsgrundlag.
Til gennemførelse af et EØF-direktiv (82/501) af 24. juni 1982 om risikoen for større uheld i forbindelse med en række industrielle aktiviteter udstedte miljøministeren med hjemmel i miljøbeskyttelsesloven bekendtgørelse nr. 204 af 1. maj 1984 om risikoen for større uheld i forbindelse med en række industrielle aktiviteter.
Bekendtgørelsen vedrører forebyggelse af større uheld, som kan opstå i forbindelse med en række industrielle aktiviteter, samt begrænsning af følgerne heraf for mennesker og miljø.
En virksomhed, der er omfattet af bekendtgørelsen, skal træffe de nødvendige foranstaltninger til forebyggelse af større uheld og begrænse virkningerne for mennesker og miljø af sådanne uheld.
Virksomheden skal til enhver tid over for tilsynsmyndigheden kunne godtgøre, at den har klarlagt de bestående risici for større uheld og har truffet de forebyggende foranstaltninger, der er nødvendige (§ 4).
Ud over disse forholdsregler skal virksomheden i nærmere angivne tilfælde indgive anmeldelse med oplysning om, hvilke farlige stoffer der indgår i produktionen, beskrivelse af anlægget - beliggenhed, tekniske processer, sikkerhedsforanstaltninger m.v. - samt om sikkerhedsforanstaltninger i forbindelse med eventuelle alvorlige uheldssituationer (§§ 5 og 6).
Bestående virksomheder skal indgive en såan anmeldelse inden 1. juli 1989 til kommunalbestyrelsen, og en foreløbig anmeldelse med oplysning om virksomhedens adresse, aktivitetens art, produktionens beskaffenhed og de farlige stoffer skal være indgivet inden 1. januar 1985 (§ 8). Dansk Sojakagefabrik har indgivet en sådan anmeldelse til Københavns Kommune.
Virksomheder, der anlægges, påbegyndes eller ændres, skal indgive anmeldelse som led i ansøgningen om godkendelse i henhold til miljøbeskyttelseslovens § 35 (§ 8).
På grundlag af anmeldelserne skal kommunalbestyrelsen i henhold til miljøbeskyttelseslovens § 44 meddele påbud til bestående virksomheder om gennemførelse af foranstaltninger med henblik på at forebygge større uheld og at begrænse virkningerne for mennesker og miljø af sådanne uheld.
Arbejdstilsynskredsen, brandmyndigheden, politimesteren og Miljøstyrelsen skal orienteres om de indgivne anmeldelser.
I en vejledning fra Direktoratet for Arbejdstilsynet og Miljøstyrelsen, nr. 3/1985 - Pligter ved risikobetonede aktiviteter - er nærmere redegjort for virksomhedernes og myndighedernes forpligtelser.
Blandt andet anføres, at myndighederne ved vilkårsfastsættelsen i forbindelse med godkendelse af nye anlæg m.v. først må tage stilling til, hvilket risikoniveau man vil acceptere i området.
På grundlag af dette niveau og den foretagne risikovurdering skal der fastsættes nødvendige vilkår.
Miljøankenævnets bemærkninger 1. Lovgrundlaget Da det er første gang, at nævnet skal tage stilling til spørgsmålet om, hvorvidt miljøbeskyttelsesloven bør bringes i anvendelse i form af et forbud mod en risikobetonet proces af den omhandlede art, har nævnet fundet det rimeligt indledningsvis at gøre nogle bemærkninger om det lovgivningsmæssige grundlag.
Beboerforeningen Bryggegrupperne har over for nævnet gjort gældende, at der i medfør af miljøbeskyttelseslovens § 44, stk. 2, bør nedlægges forbud mod fortsat drift af kloralkalianlægget på Islands Brygge, da risikoen for en klorkatastrofe ikke kan afhjælpes.
 Miljøbeskyttelseslovens § 44, stk. 1-3, er sålydende:
»§ 44. Medfører virksomheder, anlæg eller indretninger af de kategorier, der er optaget i bilaget til loven, forurening, som ikke skønnes at være uvæsentlig, kan kommunalbestyrelsen (* 1) meddele påbud om foretagelse af afhjælpende foranstaltninger.
Stk. 2. Kan forureningen ikke afhjælpes, eller overtrædes påbud i medfør af stk. 1, kan kommunalbestyrelsen (* 1) nedlægge forbud imod fortsat drift og eventuelt forlange virksomheden, anlægget eller indretningen fjernet.
Stk. 3. Medfører forureningen overhængende, alvorlig fare for sundheden, kan forbud umiddelbart nedlægges.« Uanset at ordlyden af de citerede bestemmelser ikke - isoleret set - dækker spørgsmålet om påbud/ forbud som følge af risici i forbindelse med et anlæg som det omhandlede, er nævnet af den opfattelse, at bestemmelsen regulerer den for nævnet indbragte sag.
Dette skyldes, at miljøbeskyttelseslovens § 2 indeholder følgende bestemmelse:
»§ 2. Loven omfatter al virksomhed, som gennem udsendelse af faste, flydende eller luftformige stoffer, rystelser og støj kan medføre forurening af luften, jordbunden, vandløb, søer eller havet.
Stk. 2. Loven omfatter tillige virksomhed, som vedrører risikobetonede processer samt oplagringer og transport af stoffer med farlige egenskaber, således at driftsforstyrrelser eller uheld kan medføre nærliggende fare for forurening som nævnt i stk. 1.« Dette betyder, at det, nævnet skal tage stilling til, er, om anlæggets placering og drift på grund af den risikobetonede proces medfører en sådan nærliggende fare (§ 2) for forurening, at den bør forbydes.
At de omtalte bestemmelser regulerer den foreliggende sag, understøttes af Miljøministeriets bekendtgørelse nr. 204 af 1. maj 1984 om risikoen for større uheld i forbindelse med en række industrielle aktiviteter, jf. side 24 f.
Denne bekendtgørelse er udfærdiget i medfør af blandt andet miljøbeskyttelseslovens § 6. I medfør af denne bestemmelse kan miljøministeren med henblik på at forebygge forurening, hvor dette har større betydning for miljøbeskyttelsen, blandt andet fastsætte regler om risikobetonede processer samt oplagringer og transport af stoffer med farlige egenskaber (§ 6, nr. 6). I risikobekendtgørelsens § 14 er det bestemt, at forebyggelse af større uheld, som kan opstå i forbindelse med en række industrielle aktiviteter, samt begrænsning af følgerne for mennesker og miljø (bekendtgørelsens § 1) skal reguleres i medfør af miljøbeskyttelseslovens § 44.
Hvad angår det således gældende regelgrundlag, finder Miljøankenævnet anledning til at bemærke, at den vurdering, nævnet skal foretage i en sag som den foreliggende, rummer sådanne aspekter, at vurderingsgrundlaget i nogen grad afviger fra det vurderingsgrundlag, nævnet - og andre miljømyndigheder - skal anvende i sædvanlige forureningssager.
Som den ovennævnte citerede bestemmelse i miljøbeskyttelseslovens § 44 er formuleret, og som den siden lovens ikrafttræden er blevet anvendt, må miljømyndighedernes afgørelse om, hvorvidt et påbud eller et forbud bør nedlægges, baseres på et skøn om, hvorvidt en eksisterende forurening er væsentlig eller - med andre ord - den må anses for »acceptabel«.
Mens der for så vidt angår vand-, luft- og støjforurening siden lovens ikrafttræden er skabt en vis praksis for, hvad der må karakteriseres som en acceptabel forurening, blandt andet baseret på centralt udarbejdede generelle vejledninger og retningslinjer, er dette ikke tilfældet for så vidt angår de af lovens § 2, stk.
 2, omhandlede aktiviteter.
Hertil kommer, at mens man efter nævnets opfattelse med rette kan basere en vurdering af, hvad der må betragtes som en acceptabel forurening, på et sagkyndigt grundlag, gælder dette ikke - i hvert fald ikke fuldt ud - i en sag, der forudsætter en stillingtagen til, om en risiko for menneskers liv og sundhed er acceptabel.
Vel vil de sikkerhedsforanstaltninger, en virksomhed foretager eller påbydes at foretage i anledning af de risikobetonede processer, kunne vurderes efter lignende principper som dem, der finder anvendelse ved vurderingen af forureningsbegrænsende foranstaltninger.
Det forholder sig imidlertid anderledes med hensyn til vurderingen af de konsekvenser, en risikobetonet proces indebærer for menneskers liv og sundhed, såfremt der sker en ulykke uanset de trufne sikkerhedsforanstaltninger m.m.
Om end det i en sag som den foreliggende til en vis grænse af miljømyndighederne kan vurderes og bestemmes, hvilke sikkerhedsforanstaltninger der er truffet eller bør træffes for at minimere risikoen for en ulykkes indtræden, er det næppe muligt alene på et fagligt grundlag at foretage en afvejning af de mulige konsekvenser for en større befolkningsgruppe af en teknisk eller menneskelig fejl over for de goder, der følger af den risikobetonede produktion.
En sådan afvejning bør efter nævnets opfattelse baseres på mere overordnede og generelle principper, der fastlægges politisk.
Da sådanne (endnu) ikke er fastlagt, har nævnet ment det nødvendigt i den foreliggende sag at forsøge at sammenholde omfanget af sådanne konsekvenser med de mulige konsekvenser af sammenlignelige aktiviteter, som samfundet synes at acceptere, jf. nedenfor under afsnit 4. Nævnet har endvidere ment det berettiget under de givne præmisser at forsøge at sammenholde risiko og konsekvenser i forbindelse med den omhandlede klorproduktion på Islands Brygge med risici m.v. i forbindelse med alternative muligheder for at få dækket samfundets behov for klor, jf. afsnit 6.
2. Miljøankenævnets vurdering af de tekniske sikkerhedsforanstaltninger De tekniske sikkerhedsforanstaltninger er beskrevet og vurderet i de af Risø udarbejdede risikovurderinger og de af Miljøkontrollen i Københavns Kommune og Miljøstyrelsen i forbindelse med afgørelsen af 22. april 1985 udarbejdede redegørelser.
Miljøstyrelsen har ved sin afgørelse tilkendegivet, at Miljøstyrelsen er af den opfattelse, at Dansk Sojakagefabrik med de allerede foretagne foranstaltninger samt de foranstaltninger, som følger af Miljøstyrelsens afgørelse, vil have et sådant sikkerhedsniveau, at der ikke med det foreliggende videngrundlag er basis for at påbyde virksomheden yderligere risikobegrænsende foranstaltninger.
Ved to besigtigelser af anlægget, den ene gang sammen med en repræsentant for det engelske firma Cremer and Warner (CWL), har Miljøankenævnet gennemgået de tekniske sikkerhedsforanstaltninger ved anlæggets indretning og drift sammen med repræsentanter for medarbejdere ved anlægget og virksomhedens ledelse.
CWL har i sin rapport af 17. juli 1986 udtalt, at de installerede sikkerhedssystemer og driftsmetoderne for anlægget vil nedsætte både sandsynligheden for hændelige udslip og størrelsen af udslip, som alligevel måtte ske.
CWL giver udtryk for, at virksomheden efter dets opfattelse er bedre udrustet end noget andet eksisterende anlæg, som er undersøgt af CWL.
Miljøankenævnet kan tilslutte sig Miljøstyrelsens opfattelse af, at sandsynligheden for et klorudslip er meget lille, jf. blandt andet ovenfor side 16.
Med de af virksomheden gennem årene foretagne sikkerhedsforanstaltninger, med gennemførelse af de i Miljøstyrelsens afgørelse af 22. april 1985 påbudte foranstaltninger og med gennemførelse af visse af de af CWL foreslåede yderligere foranstaltninger er det Miljøankenævnets opfattelse, at risikoen for, at der sker klorudslip som følge af tekniske uheld eller fejl, ikke for tiden med rimelighed kan reduceres yderligere.
3. Modeller til beregning af klorspredning og toksicitet Der er for nævnet forelagt beregninger over klors spredning og evne til at skade den udsatte befolkning.
Der foreligger beregninger over klors spredning ved brug af forskellige modeller, ligesom der foreligger beregninger over den af klor betingede dødelighed under forskellige omstændigheder for den befolkning, en klorsky rammer.
Om disse modeller kan for det første siges, at de alle forudsætter, at dødeligheden er logaritmisk normalt fordelt, for det andet, at der er to forskellige opfattelser af klorkoncentrationens virkning på dødeligheden, og for det tredje, at hver enkelt model har sit niveau for dødeligheden.
Der foreligger resultater fra toksikologiske forsøg med dyr, især mus og hunde.
Nævnet har mærket sig, at der på grundlag af disse data er blevet udledt resultater med forskellige dødelighedsniveauer.
Der foreligger ikke dokumentation for, at man kan overføre dyreforsøgenes resultater til mennesker.
Disse forhold giver sig udslag i, at den anslåede dødelighed for mennesker varierer med en faktor på godt 100 mellem den mest optimistiske og den mest pessimistiske vurdering.
I beboerforeningens anke af 1. juni 1985 (side 11-12) var man opmærksom på de foreliggende modellers begrænsede værdi.
Man skriver:
»Risø fremhæver imidlertid, at usikkerheden på bestemmelsen af den anførte funktions numeriske konstanter er ret stor, og det tør siges at være en underdrivelse.
Ikke alene er resultaterne for dyreforsøg så forskellige, at statistisk regression i praksis er værdiløs, og ikke alene er kendskabet til forløbet af stedfundne ulykker, især hvad angår dosisforløbet, meget ringe.
Fremfor alt er det en lykkelig kendsgerning, at antallet af dræbte ved klorulykkerne notorisk er uanseligt i forhold til, hvad man med det faktiske kendskab til klors farlighed kunne have frygtet.« Efter det for nævnet foreliggende er der kun i eöt tilfælde (ved udslip af tre tusinde kg klor med et resultat på 0 døde) foretaget en beregning af, hvilke skøn for antallet af døde en række metoder ville have ført til.
De beregnede skøn svinger fra 0 til ca. 50 døde.
Det er naturligvis utilfredsstillende, at der ikke i flere tilfælde er foretaget den slags efterberegninger, men så længe det ikke er sket, kan man kun benytte de fremlagte beregninger til forståelse af klorskyers udbredelse og usikkerheden i forbindelse med vurderingen af deres virkninger.
Man kan i dag efter nævnets opfattelse ikke med rimelighed bruge disse metoder til vurdering af det absolutte antal skader i forbindelse med kloruheld.
Miljøankenævnet har ikke fundet anledning til at foretage en efterregning af omfanget og betydningen af Miljøstyrelsens beregningsfejl, således som beboerforeningen har fremsat ønske om i skrivelse af 24. januar 1987, jf. ovenfor side 20, da Miljøstyrelsens beregninger ikke er benyttet i nævnets afgørelse.
4. Andet vurderingsgrundlag Nævnet er derfor af den opfattelse, at en afgørelse af, om et anlæg på et givet sted medfører så væsentlig en risiko, at et forbud bør meddeles, tillige må baseres på anden viden og andre vurderinger.
Nævnet har således ment det rimeligt at vurdere risikobilledet i forbindelse med den pågældende virksomhed i lyset af de erfaringer, der er gjort i forbindelse med andre, lignende virksomheder og aktiviteter, der indebærer tilsvarende risici.
 A) Erfaringer fra udenlandske klorvirksomheder.
Af det for nævnet foreliggende materiale fremgår det, at erfaringer fra før 1952 - på grund af de teknologiske fremskridt - ikke bør medtages.
Man skal dog være opmærksom på, at drejer det sig om at vurdere effekten af en ulykke, er det ligegyldigt, om den skyldes dårlig teknik eller ej.
Man må tage alle erfaringer med.
Det fremgår i øvrigt af det foreliggende materiale (Risøs rapport, januar 1980, bilag 3, pag. 38), at der er sket 7 klorulykker forårsaget af lagertanke, alle sket før 1952. Sandsynligheden for at få en sådan fordeling - 0 ulykker efter, 7 ulykker før - er mindre end 1 pct., hvis forholdene er konstante.
Det er således forsvarligt at udskille perioden før 1952, der er præget af anden teknologi, som uinteressant.
Efter Risøs angivelser er alle fatale tilfælde sket inden for en afstand af 350 m fra fabrikken.
Dog er der i eöt tilfælde (Zarnesti, Rumænien, 1939) dræbt 1 person i en afstand af 800 m under uafklarede omstændigheder.
Man må, hvis der ses bort fra dette enkeltstående tilfælde, regne med, at i tilfælde af en ulykke, der kræver ofre, vil sandsynligheden for, at der sker dødsfald uden for 350 meters afstand fra fabrikken, være lille.
Nævnet har hæftet sig ved, at ændret anvendelse af arealer inden for 1 km fra fabrikker i England i det enkelte tilfælde skal tages op til vurdering for at undgå dispositioner, som i tilfælde af uheld udsætter folk for unødige uheldige følgevirkninger.
Fra 1952 til i dag - en periode på ca. 30 år - har ca. 500 kloranlæg været i drift i Europa, og der er i Europa foregået transport af ca. 90 mill. tons klor over strækninger på gennemsnitligt 100 km i tankvogne, hver med gennemsnitligt 45-50 tons klor.
Disse ca. 2 mill. vogntransporter har medført ca. 100 afsporinger og sammenstød uden lækager og dermed uden klorulykker.
Nævnet har mærket sig, at der ved de enkelte ulykker under transport har været op til 5 dræbte.
Der har ikke været tab af menneskeliv ved fabrik siden 1958.
 B) Sammenligning med jernbanetransport af klor gennem København.
Uanset at nævnet alene skal tage stilling til risikoforholdene på Islands Brygge, har nævnet ment at burde relatere disse risici til andre risici af lignende art, som beslutningstagere har fundet det forsvarligt at acceptere.
Ved gennemførelsen af DanLink opretholdt man en transport af farligt gods - herunder klor - gennem Danmark, hvor en svensk-tysk disposition med en søværtsgående godsrute direkte fra Sverige til Tyskland var planlagt til at føre disse transporter uden om Danmark.
Miljøankenævnet har fundet det af betydning at sammenligne risikoen for klorulykker forårsaget af DS' kloralkalianlæg med risikoen for klorulykker i forbindelse med transport af klor gennem Danmark ad DanLink.
Miljøankenævnets beregningsgrundlag fremgår af bilaget til nærværende afgørelse.
På grundlag af det i bilaget anførte er det nævnets opfattelse, at der er strækninger langs jernbanen, hvor beboernes risiko for at blive udsat for klorskader er større end risikoen for sådanne skader fra DS' kloralkalianlæg for beboere på Islands Brygge.
5. Menneskelige faktorer af betydning for risikovurderingen Nævnet har ved bedømmelsen af risikoforholdene på virksomheden - ud over tekniske - også tillagt organisatoriske, arbejdsmæssige og menneskelige faktorer afgørende betydning.
Virksomhedens redegørelse for intern organisering, sikkerhedsinstruks og uddannelse af personalet (jf. foran side 21 ff.) er fundet tilfredsstillende, idet nævnet forudsætter, at bemanding og uddannelseskrav ikke slækkes i forhold til det oplyste.
Endvidere har nævnet lagt afgørende vægt på, at virksomheden til stadighed forbedrer uddannelsen af de ansatte.
Det er over for nævnet oplyst, at arbejdsforholdene til stadighed forbedres, og at man er opmærksom på betydningen af, at navnlig arbejdsforholdene i kontrolrum forbedres med henblik på et velkontrolleret indeklima og tilfredsstillende ergonomisk indretning.
6. Flytning af klorproduktionen eller nedlæggelse af dansk klorproduktion En flytning af produktions- og tankanlæg til et andet sted i landet er efter det af virksomheden oplyste i erhvervsøkonomisk forstand ikke realistisk muligt.
Hvis klorproduktion og lager på Dansk Sojakagefabrik nedlægges, således at landets behov for klor alene skal dækkes af udenlandske forsyninger, vil der efter nævnets opfattelse ske ændringer i transportmønster og brugssituation.
Udenlandske leverancer må i stort omfang forventes at ske med jernbanevogn og dermed følgende større oplagringsenheder på brugsstedet, hvad der vil forøge risikoen omkring de virksomheder, der bruger klor, medmindre myndighederne fastsætter regler for distribution i mindre enheder.
Derudover vil den viden, der igennem en lang årrække er opbygget på Dansk Sojakagefabrik om sikkerhedsforanstaltninger i forbindelse med anvendelse og håndtering af klor, gå tabt.
Uanset at den risikoforøgelse, der efter nævnets skøn vil finde sted, såfremt kloranvendelsen i landet skal baseres på udenlandske leverancer, naturligvis ikke vil indtræde, såfremt klorproduktionen på Islands Brygge flyttes til en anden lokalitet i landet, hvor konsekvenserne af et uheld er mindre, og uanset om en sådan flytning i samfundsmæssig henseende kunne være rentabel, har nævnet ikke mulighed for i medfør af miljøbeskyttelseslovgivningen at træffe afgørelse om, at en flytning skal finde sted.
Nævnet er derfor begrænset til at tage stilling til, om de risici, der er forbundet med anlæggets nuværende placering, kan begrunde et forbud mod produktion på dette sted.
7. Bemærkninger til specifikke krav og forslag fra klagerne og virksomheden Beboerforeningen kræver varslingen forbedret ved, at tryklufthornet aktiveres allerede ved klorkoncentrationer på 1 ppm, og den manuelle varsling kræves suppleret med automatisk varsling ved hjælp af klordetektorer.
Miljøankenævnet skal pege på, at gentagne alarmeringer med tryklufthornet, hvor der ikke er nogen fare, kan medføre en manglende respekt for alarmeringen, der vil medføre en forøget risiko for skader, når alarmeringen er alvor.
Det er derfor næppe rigtigt at nedsætte koncentrationsgrænsen fra 5 til 1 ppm og at supplere den manuelle varsling med en automatisk varsling.
Såfremt samtlige naboer - herunder de industrivirksomheder, der er naboer til kloralkalianlægget ikke allerede er optaget på listen over personer, institutioner eller virksomheder, der skal varsles i tilfælde af klorudslip, skal listen suppleres, således at alle boliger, institutioner og virksomheder, hvor mennesker kan opholde sig, varsles direkte.
Beredskabsforanstaltninger uden for virksomheden må iværksættes i samarbejde med beredskabsmyndighederne.
Eventuelle tvangsruter ved vejtransport må fastlægges i samarbejde med politiet og foranstaltninger i forbindelse med jernbanetransport med DSB.
Med hensyn til begrænsning af produktionstilladelsen med ca. 6.000 tons fra 29.000 tons til 23.000 tons årligt, er det Miljøankenævnets opfattelse, at en sådan begrænsning ikke vil medføre nogen væsentligt forøget sikkerhed eller forureningsbegrænsende virkning.
Miljøankenævnet finder derfor ikke grundlag for at begrænse produktionstilladelsen som krævet af beboerforeningen.
Med hensyn til kviksølvudsendelsen til luft og med spildevand er det Miljøankenævnets opfattelse, at kviksølvudledningen skal begrænses mest muligt.
Miljøankenævnet er derfor enigt i, at de i Miljøstyrelsens afgørelse fastsatte grænser for kviksølvudledning såvel til luft som med spildevandet kun må betragtes som midlertidige og skal tages op til revision som foreskrevet i Miljøstyrelsens afgørelse af 22. april 1985, vilkår 3 og 9.
Miljøankenævnet kan ikke tage stilling til, om det af DS i skrivelse af 30. maj 1985 fremsatte forslag om etablering af yderligere 3 klordetektorer tilfredsstillende opfylder vilkår 10 og 11 i Miljøstyrelsens afgørelse.
Miljøankenævnet kan tiltræde vilkår 10 og 11 i Miljøstyrelsens afgørelse, dog således, at ordene »ethvert tænkeligt« i vilkår  

 10 erstattes med »ethvert betydende«.
Det påhviler  

 tilsynsmyndigheden at påse, at vilkårene overholdes.
Med hensyn til DS' kommentar og forslag i skrivelse af 9. august 1985 til de i Miljøstyrelsens afgørelse fastsatte vilkår, jf. foran, side 14 ff., skal Miljøankenævnet bemærke:
ad 1 Miljøankenævnet finder ikke, at der er behov for at ændre Miljøstyrelsens vilkår som foreslået.
Den nærmere opfyldelse af vilkåret må aftales med tilsynsmyndigheden - efter 1. januar 1987 Hovedstadsrådet.
ad 2 Det er Miljøankenævnets opfattelse, at tilsynsmyndigheden, jf. vilkår 3 i Miljøstyrelsens afgørelse, kan fastsætte krav til filtrenes effektivitet.
De driftsbetingelser, som er nødvendige for at opnå den ønskede effektivitet, må fastlægges ved forhandling mellem tilsynsmyndigheden og virksomheden.
ad 3 Som nævnt ovenfor er Miljøankenævnet enigt i, at grænserne for kviksølvudledning kun må betragtes som midlertidige.
 Miljøankenævnet finder derfor ikke grundlag for at ændre vilkår 3.
ad 10 og 11 Der henvises til bemærkningerne ovenfor angående DS' skrivelse af 30.
 maj 1985.
ad 12 Miljøankenævnet mener, at sidste sætning i vilkår 12 i Miljøstyrelsens afgørelse er overflødig.
Tilsynsmyndigheden vil altid være beføjet til at meddele, at en foretaget foranstaltning til opfyldelse af et meddelt vilkår ikke kan godkendes som tilstrækkelig.
ad 16 Det er Miljøankenævnets umiddelbare opfattelse, at miljømyndigheder selvsagt ikke i forbindelse med en afgørelse i henhold til miljøbeskyttelsesloven kan lempe de i henhold til arbejdsmiljølovgivningen fastsatte vilkår.
Skønner miljømyndigheder imidlertid, at der af hensyn til den nødvendige beskyttelse af omgivelserne mod forurening er behov for at fastsætte yderligere, herunder skærpede, vilkår for en virksomhed, vil sådanne vilkår kunne fastsættes i henhold til miljøbeskyttelsesloven, uanset om der herved sker en skærpelse af vilkår fastsat af arbejdsmiljømyndigheder i henhold til arbejdsmiljølovgivningen.
Sådanne spørgsmål bør dog løses i samarbejde mellem Arbejdstilsynet og miljømyndighederne, jf. principperne i cirkulære nr. 201 af 18.
september 1974 om Arbejdstilsynets medvirken ved administrationen af miljøbeskyttelseslovgivningen.
Miljøankenævnet har forelagt spørgsmålet for Arbejdsministeriet, der i skrivelse af 26. januar 1987 henholder sig til en fra Direktoratet for Arbejdstilsynet indhentet udtalelse, der er sålydende:
»I skrivelse af 10. oktober 1986 har Arbejdsministeriet anmodet direktoratet om en udtalelse over en samtidig tilsendt kopi af en henvendelse fra Miljøankenævnet vedrørende Dansk Sojakagefabriks kommentar til Miljøstyrelsens afgørelse af 22. april 1985 om kontrol med fabrikkens rørsystem.
I denne anledning kan direktoratet udtale, at det er rigtigt som anført i fabrikkens kommentar, at rørledninger for tryk omfattes af arbejdsmiljølovgivningen.
Der skal henvises til arbejdsmiljølovens § 45, bekendtgørelse nr. 43 af 22. januar 1981 om tekniske hjælpemidlers indretning og anvendelse og specielt bekendtgørelse nr. 566 af 22. december 1972 om trykbeholdere m.v.
på landjorden med tilhørende forskrifter.
Dette udelukker imidlertid ikke, at der også i anden lovgivning kan findes regler, der medfører krav til anlæggets sikring.
Er dette tilfældet, gælder tillige disse krav.
Dette er udtrykkeligt fastslået i ovennævnte bekendtgørelse om tekniske hjælpemidler § 1, stk. 3.
Direktoratet kan derfor tilslutte sig Miljøankenævnets opfattelse i henvendelsen af 26. september 1986 og oplyse, at den svarer til praksis på olie-/ gasområdet og i forbindelse med godkendelser efter kapitel 5 i bekendtgørelse nr. 323 af 7. juli 1983 om arbejdets udførelse.
På disse områder er tillægskrav som hovedregel fastsat i forbindelse med samarbejde mellem miljømyndigheder og arbejdstilsyn.
De krav, der fra ATs side er stillet til omhandlede rørsystem, er udelukkende stillet efter ovennævnte arbejdsmuligheder, og der er således intet til hinder for, at miljømyndighederne stiller yderligere, strengere krav.« 8. Sammenfatning Ved vurderingen af, om et forbud mod fortsat drift af kloralkalianlægget bør nedlægges i medfør af miljøbeskyttelseslovens § 44, har nævnet lagt til grund, at klor og klorholdige forbindelser anvendes til mange forskellige formål i samfundet i dag, og at denne anvendelse fortsat er nødvendig.
Da klorproduktion i Danmark alene foregår på kloralkalianlægget på Islands Brygge med henblik på anvendelse overalt i landet, har nævnet fundet det rimeligt at vurdere det for nævnet rejste spørgsmål om et eventuelt forbud mod klorproduktion i en lidt bredere sammenhæng.
Nævnet har fundet det nødvendigt at se på produktion, transport og brug af klor i sammenhæng og se på de risici, der måtte være forbundet med mulige alternativer ved klorproduktion uden for Islands Brygge.
Nævnet finder anledning til at udtale, at man deler tidligere instansers opfattelse af, at kloralkalianlæggets placering på Islands Brygge må betragtes som uheldig.
De i miljøbeskyttelseslovens formålsbestemmelser indeholdte principper, navnlig § 3, stk. 1 og 2, jf. § 2, ville derfor efter nævnets opfattelse have medført, at en placering af anlægget på det pågældende sted formentlig ikke ville have kunnet godkendes efter lovens kapitel 5, dersom miljømyndighederne i dag havde skullet tage stilling til godkendelse af et nyt anlæg af den omhandlede art.
Nævnet har imidlertid som foran anført (side 31) den opfattelse, at der er områder langs jernbaneforbindelsen DanLink, hvor beboernes risiko for at blive udsat for klorskader er større end risikoen for sådanne skader fra Dansk Sojakagefabriks kloralkalianlæg på Islands Brygge.
Der er i Danmark andre produktioner og lagre af farlige stoffer, som formentlig udsætter omgivelserne for risici af tilsvarende karakter, både med hensyn til hyppighed og konsekvens.
Under hensyn både hertil og til, at der er tale om en virksomhed, hvis sikkerhedsforhold er blandt de bedste i branchen, har Miljøankenævnet ikke fundet, at der på det nu foreliggende grundlag med hjemmel i miljøbeskyttelseslovens § 44, stk. 2, bør nedlægges forbud imod fortsat drift af Dansk Sojakagefabriks kloralkalianlæg på Islands Brygge.
Miljøankenævnet skal dog fremhæve den mulighed, Miljøministeriets risikobekendtgørelse fra 1984 og dens anmeldelsessystem rummer for en samlet vurdering og afvejning af de risici, risikofyldte virksomheder indebærer, og dermed en helhedsvurdering af sådanne virksomheders forhold.
En sådan helhedsvurdering kan danne baggrund for fastsættelse af det risikoniveau, samfundet vil affinde sig med.
Nævnet skal henstille til Miljøministeriet, at denne mulighed gøres til genstand for nærmere overvejelse, når den for sig gående indsamling af materiale fra virksomheder med større risici foreligger, jf. nærmere bemærkningerne herom under pkt. 1, side 27 f.
Nævnet vil tilsende det af justitsministeren nedsatte udvalg til behandling af erstatningsansvar for miljøskader et eksemplar af afgørelsen for at henlede udvalgets opmærksomhed på de særlige ansvars- og forsikringsspørgsmål, der synes at gøre sig gældende med hensyn til virksomheder med risikobetonede processer.
Miljøankenævnet skal anbefale, at en ændret placering af de børneinstitutioner, der er etableret i umiddelbar nærhed af kloralkalianlægget, tages op til overvejelse i Københavns Kommune under hensyntagen til konsekvenserne af et uheld, såfremt det sker, uanset at sandsynligheden herfor er lille.
Hvad angår vilkår m.v. for nævnets afgørelse, henvises i øvrigt til det nedenfor i afgørelsen anførte.
Miljøankenævnets afgørelse Miljøstyrelsens afgørelse af 22. april 1985 stadfæstes med følgende yderligere vilkår og ændringer:
1) I medfør af miljøbeskyttelseslovens § 44, stk. 1, jf. § 2, stk. 2, påbydes det virksomheden at gennemføre følgende yderligere forurenings- og risikobegrænsende foranstaltninger:
a) Der skal etableres en særlig beskyttelse af det ledningssystem, der fører klor fra klorlageret til rummet for fyldning af tankvogne, hvor dette krydser vejen mellem den gamle produktionshal og påfyldningsrummet, f.eks. - som foreslået af Dansk Sojakagefabrik - ved hjælp af et U-profil.
b) Ved fyldning af jernbanetankvogne skal disse under fyldningen være effektivt bremsede, således at de ikke kan bevæges under fyldningen.
Adgangen til rummet, hvor påfyldningen foregår, skal være effektivt afspærret, således at udefra kommende kørende materiel ikke kan påkøre en tankvogn under fyldningen.
 2) Vilkår 10 i Miljøstyrelsens afgørelse formuleres således:
»Der skal opstilles så mange klordetektorer udendørs, at ethvert betydende klorudslip vil aktivere mindst een detektor.« 3) De i Miljøstyrelsens afgørelse fastsatte tidsfrister forlænges i fornødent omfang, således at de af Miljøstyrelsen meddelte påbud senest skal være udført i overensstemmelse med nedennævnte tidsterminer:
 1 og 2: 1. maj 1987.
 3: 1. april 1987.
 4, 5, 6, 7 og 8: Dags dato.
 9: I 1988.
 10 og 11: 1. februar 1988.
 12: 1. maj 1988.
 13: Inden der tilgår tankvogne uden rørbrudsventiler.
 14: 1. maj 1987.
 15: 1. september 1987.
De ovenfor under 1), a) og b), påbudte yderligere foranstaltninger skal være udført inden udgangen af 1987.
 P.N.V.
J.
F.
Simony Bilag til Miljøankenævnets afgørelse vedrørende DS' kloralkalianlæg Risikobelastningen langs DanLink sammenholdt med risikobelastningen ved DS Ved sammenligning af risiko i to områder kan man gå to veje: beregne det absolutte forventede antal døde og syge i hvert af områderne og sammenholde disse resultater eller umiddelbart sammenligne antal kilder til uheld og antal personer udsat for risiko.
Ved den sidste metode behøver man kun en begrænset indsigt i giftens spredning, koncentration og toksicitet.
Nævnet har valgt at undgå at benytte foreliggende »absolutte« beregninger.
Nævnet har i stedet valgt at sammenholde risikobelastningen langs DanLink med risikobelastningen ved Dansk Sojakagefabrik - DS.
Relationen mellem risikobelastningen R(1 DanLink og R(2 DS i de to områder består af produktet af en række relationer mellem de to områders årlige belastninger, nemlig følgende:
1. Relationen mellem antallet af kilder for uheld, her jernbanetankvogne og stationære tanke (N(1 og N(2).
 2. Relationen mellem årligt antal uheld pr. kilde (u(1 og u(2).
3. Relationen mellem de brøkdele af uheldene, der fører til udslip (r(1 og r(2).
4. Relationen mellem de to områders antal af personer udsat for risiko (B(1 og B(2).
5. Relationen mellem de brøkdele af personerne, der i de pågældende områder forventes at omkomme ved uheldet (F(1 og F(2).
Da risikoen for at omkomme ved et uheld er afhængig af afstanden fra ulykkesstedet og befolkningen ikke altid er jævnt fordelt i risikoområdet, må 4 og 5 ved mere præcise beregninger erstattes af relationen mellem vejede gennemsnit af personer udsat for risiko.
Hvor befolkningen er jævnt fordelt over området og de to sammenholdte områder er ensartede, fås følgende relation:
Relationen består af forholdet mellem det årlige antal uheld, der kan anrette skader de to steder, og forholdet mellem konsekvenserne af et uheld de to steder.
For godsvogne er uheldstallet u proportionalt med den udkørte længde (L) på strækninger med ensartet risiko.
 Ved sammenligning af DanLink og DS har man benyttet følgende tal:
 Frihavn-Rødby 150 km.
DSBs erfaringer med afsporinger (som opgjort til brug for Rowes beregninger for risikoen ved Storebæltsbro og/eller tunnel - Storebæltsrapporten 1985, appendiks B, p. 5).
For hele landet 48 uheld pr. 682 mill. kørte km.
Disse uheld deler sig i a) 19 uheld på åben linje og b) 29 uheld på stationslignende områder, dvs. områder, hvor der forekommer sporskifter.
20 pct. af strækningen eller 136 mill. km anses for at være stationslignende.
Sandsynligheden for udslip fra en havareret tankvogn er i Battelle-rapporten »An Assessment of the Risk of Transporting Liquid Chlorine by Rail« p. 1-2 ansat til 1,8 ud af 150, eller 1,2 pct.
Det er ikke i strid med det forhold, at man ved ca. 100 uheld af denne art i Europa i efterkrigstiden endnu ikke har set brud på en tank.
Sandsynligheden for udslip ved brud på stationær tank er i CWL-rapporten side 30 anslået til 0,3 pr. mill. år.
Nævnet er gået ud fra, at klors udbredelse og evne til at skade kan antages at være ens ved ulykkessteder på DanLink-ruten og ved DS.
Nævnet er ligeledes gået ud fra, at man kan anse de meteorologiske forhold de to steder for at være ens.
Nævnet har tillige anslået, at der er bymæssig bebyggelse i ikke under 12 km af strækningen fra Frihavnen til Rødby, og har først og fremmest haft Godsbaneringen og strækningen ud til Tåstrup for øje.
1. Een godsvogns kørsel fra Frihavn til Rødby sammenholdt med een stationær tank på DS i eet år.
Konklusion: Risikoen for klorudslip fra eön transport med eön tankvogn fra Frihavn til Rødby er af samme størrelsesorden som den årlige risiko for udslip fra een stationær tank på DS.
2. Da der er ca. 200 sådanne klortransporter pr. år og på DS 10 stationære tanke, hvoraf 9 er i brug, bliver risikoen for udslip på en 12 km strækning af stationslignende karakter (med sporskifter) i Københavnsområdet i bymæssig bebyggelse, sammenlignet med den årlige risiko for udslip fra DS:
Det vil sige, at der må forventes ikke færre udslip af klor ved uheld på DanLink i Københavnsområdet, end man forvener fra DS' tankanlæg.
Den mængde klor, der er til rådighed under uheldet, vil ved et uheld på banen typisk være dobbelt så stor som ved et uheld på fabrikken, nemlig 50 tons mod ca. 25 tons.
Sammenfattende kan man sige, at forholdet mellem risikobelastningerne består af forholdet mellem risiko de to steder og forholdet mellem konsekvenserne af uheld de to steder.
Nævnet skønner på denne baggrund, at sandsynligheden for klorudslip fra en tankvogn under dens transport på jernbanestrækningen fra Frihavnen via Godsbaneringen og Tåstrup til Rødby vil være af samme størrelsesorden som sandsynligheden inden for et år for klorudslip fra en stationær tank på DS.
Da der er ca. 200 sådanne klortransporter pr. år og 10 stationære tanke på Dansk Sojakagefabrik, hvoraf 9 er i brug, skønner nævnet, når der tages hensyn til, at transporten i større bymæssige bebyggelser sker i stationslignende områder med sporskifter, at virkningen for en beboergruppe ved banen i større bymæssige bebyggelser langs Godsbaneringen ikke er mindre end virkningen for beboergruppen ved DS, idet beboerne langs banen kommer tættere ind på banelegemet, end beboerne ved Sydhavnen kommer ind på DS.
Langs banen er bebyggelserne ofte sådan, at uheld uanset vindretning vil udløse katastrofe, medens uheld ved DS på grund af områdets bebyggelse ikke under alle vindforhold vil udløse katastrofe.
Nævnet er opmærksomt på den usikkerhed, der knytter sig til tallene hentet fra DSBs erfaringer, CWLs skøn og Battelles angivelse.
DSBs erfaringer er bedre end andetsteds, og nævnet skønner, at usikkerheden på CWLs skøn og Battelles angivelse er af samme størrelsesorden og går i samme retning.
 (* 1) Fra 1. januar 1987: tilsynsmyndigheden.
