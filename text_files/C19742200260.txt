 I henhold til bekendtgørelse om højere forberedelseseksamen af 24. april  

 1974 § 41.
 FORMÅL :
 Gennem egne oplevelser og erfaringer med billeder af såvel receptiv som  

 kreativ karakter skal undervisningen give et grundlag, som kan give den  

 studerende mulighed for at tage konstruktiv kritisk stilling til den visuelle  

 omverden.
 Andre fagområder kan yde tilskud til dette resultat, og et samarbejde bør  

 indgås i så høj grad som muligt, hvor det skønnes at styrke målet for  

 formningsundervisningen.
 UNDERVISNINGEN :
 Bekendtgørelsens seks undervisningsområder:
1. Forudsætningerne for et arbejde med sort/hvidt 2. Farveteori 3. Billedkomposition 4. Tredimensional fremstilling 5. Registrering af synsmæssige indtryk 6. Billedanalytiske metoder hænger naturligt sammen i mange forskellige kombinationer og kan i de  

 fleste tilfælde ikke adskilles fra disse sammenhænge.
Rækkefølgen af de seks  

 områder er i øvrigt vilkårlig.
 Området, »registrering af synsmæssige indtryk« kan således ikke  

 adskilles på en naturlig måde fra de øvrige områder, billedkomposition kan  

 ikke adskilles fra arbejdet med »sort/hvidt«, tredimensional  

 fremstilling, billedanalyse og farveteori har en nær sammenhæng med  

 billedkomposition o.s.v.
Det er altså ikke hensigtsmæssigt at tage enkeltområderne op som isolerede  

 arbejdsområder.
De skal opfattes som elementer af et samlet hele.
 Områderne danner grundlaget for såvel fællesfaget som tilvalgsfaget.  

 Differentieringen mellem tilvalgsfag og fællesfag ligger ikke i stofvalget,  

 men i yderligere fordybelse i arbejdet.
Denne arbejdsfordybelse i tilvalgsfaget medfører at det er rimeligt at  

 koncentrere undervisningen om enkelte specialområder.
Tilvalgsfaget skal være  

 præget af den studerendes personlige fordybelse i de arbejdsområder der er  

 valgt af den studerende i samråd med læreren.
 FORUDSÆTNINGERNE FOR ET ARBEJDE MED SORT/HVIDT :
 Forudsætningerne for et arbejde med sort/hvidt ligger først og fremmest i  

 gradueringen af lysintensiteten.
De studerende skal gøres opmærksomme på - og arbejde med - de to måder  

 lysintensiteten kan aftage på, gennem gradvis udtoning eller ved kontrastrige  

 spring.
Et arbejde med udtonende lysintensitet lader sig lettest realisere  

 ved hjælp af tegning med kul, kridt og blyant.
 Kontrastprincippet kan vises ved et arbejde med linoltryk, serigrafi eller  

 lignende.
 Under arbejdet med kontrastprincippet skal de studerende gøres opmærksomme  

 på de toneforskelle, som kan opstå i partier af den samme hvide eller sorte  

 farve og dette fænomens sammenhæng med omgivende flader.
 Man skal desuden iagttage tre-dimensionale objekter og her vise, hvorledes  

 lysgradueringsmulighederne kan fremhæve eller svække formkvaliteter.
 Fotografering er også en mulighed for at arbejde med sort/hvidt.  

 Fotografering af teksturer, arkitektur m.m. kan danne grundlag for samtaler  

 og for en dybere forståelse af lysintensitetens betydning.
 Ætsning, akvatinte og koldnålsradering samt collage med gråtoner kan  

 desuden anvendes som arbejdsgrundlag, ligesom det vil være naturligt at  

 arbejde med gråtoneskalaer i forbindelse med maleri.
 FARVETEORI :
 Farveteori omfatter et arbejde med farvebegrebet som fysisk -, teknisk -  

 og som perceptuelt fænomen.
 Det er rimeligt at lægge størst vægt på undervisningen om det perceptuelle  

 (den fysiologiske og psykologiske lys- og farveopfattelse).
De studerende skal dog bibringes et vist kendskab til det fysiske  

 farvebegreb: Farve som lys, og farve som stoffer med reflekterende  

 egenskaber.
Det er naturligt, at de får kendskab til subtraktive og additive  

 farveblandinger samt et teoretisk kendskab til nogle farvesystemer.
 Farve som materiale behandles, men i begrænset omfang og kun i forbindelse  

 med det eksperimentelle arbejde.
Arbejdet med det perceptuelle er den centrale del af undervisningen.
Her  

 arbejdes med farvens kontrastforhold, dens rumdannende egenskaber og dens  

 mere subjektive sider (det følelsesmæssige, det ikonografiske, det symbolske  

 og det heraldiske).
 Det farveteoretiske arbejde skal i så høj grad som muligt støttes af de  

 studerendes egne eksperimenter med farven.
 Området er velegnet til et samarbejde med fysik, biologi og psykologi,  

 hvor dette er praktisk gennemførligt.
 BILLEDKOMPOSITION :
 Formålet med at arbejde med billedkomposition er at lade de studerende  

 finde de lovmæssigheder og afhængighedsforhold, som kan opstå mellem  

 billedkomponenter anvendt inden for givne rammer.
De studerende skal under dette arbejde erhverve sig viden om  

 billedkomponenter som: linier, flader, rum, bevægelser og proportioner.
De  

 skal kunne udlede og påvise enkle lovmæssigheder i egne og andres arbejder.
 Et isoleret arbejde med billedkomposition har ingen egentlig hensigt.  

 Arbejdet skal ske fortløbende i forbindelse med billedeksperimenter.
 TREDIMENSIONAL FREMSTILLING :
Det anses for væsentligt at give de studerende forståelse for de  

 lovmæssigheder, som gælder for objekter i tre dimensioner.
Dette gælder for  

 såvel skulptur, arkitektur som objekter, der falder inden for  

 kunsthåndværkets eller de daglige brugsgenstandes områder.
 De studerende skal gøres opmærksom på, at tidsfaktoren spiller en  

 betydningsfuld rolle, så snart man beskæftiger sig med de ting, der har mere  

 end to dimensioner.
Det er ligeledes vigtigt at gøre opmærksom på det rum, som disse objekter  

 inddrager eller omslutter.
Det positive rum (selve figuren) er for de fleste  

 studerende en velkendt og naturlig sag, men dette rums forhold til det  

 omsluttede negative rum skal den studerende gøres fortrolig med gennem  

 øvelser og iagttagelser.
 Hvor der er tale om arkitektur eller brugsgenstande er det desuden vigtigt  

 at behandle forholdet mellem form og funktion.
 De studerende skal foretage øvelser, der beskæftiger sig med de to  

 grundprincipper i tredimensional fremstilling: det additive princip, hvor  

 objekter opbygges fra en kerne eller et skelet eller hvor form føjes til  

 form, og det subtraktive, hvor udgangspunktet er en blok, hvorfra dele skal  

 fjernes.
 Mange materialer er anvendelige til dette arbejde, men det frarådes at  

 anvende materialer eller metoder, som kræver så stor teknisk færdighed, at  

 opøvelsen af denne er så tidskrævende, at det egentlige mål ikke nås inden  

 for en rimelig del af undervisningstiden.
 REGISTRERING AF SYNSMÆSSIGE INDTRYK :
Heri indgår problemer omkring forholdet mellem den omgivende virkelighed den oplevede virkelighed og den beskrevne virkelighed.
 Området beskæftiger sig med den proces, hvor »billedudtryk« og  

 den omgivende virkelighed sættes i relation til hinanden.
Målet er, at den studerende får mulighed for at opleve sin visuelle  

 omverden på en måde, som går ud over den traditionsbundne.
Den studerende  

 skal lære »at se« og tænke i utraditionelle baner.
 BILLEDANALYTISKE METODER :
 Arbejdet med billedanalyse er først og fremmest koncentreret om at give de  

 studerende mulighed for at beskæftige sig konstruktivt med billeder af alle  

 arter for herigennem at give større muligheder for oplevelser i omgangen med  

 billeder.
 Arbejdet med billedanalyse skal rettes mod billedets tre hovedområder:
1. Det elementære område (form, farve, bevægelse m.m.) 2. Det strukturale område (opbygning) 3. Det semantiske område (betydning).
 Disse komponenter indgår også i arbejdet med billedkomposition, men hvor  

 de deer har en hovedsagelig formel karakter, bør det i arbejdet med  

 billedanalyser betones, at en entydig analysemetode ikke findes, men at man -  

 efter analyseobjektets karakter og efter analysens hensigt - har forskellige  

 udgangspunkter for analysen.
 Man kan forestille sig tre modeller for analyse:
 1. En empirisk som beskæftiger sig med årsager og  

 virkninger.
 2. En hermaneutisk som beskæftiger sig med forholdene  

 omkring billedets tilblivelse - en søgen efter grunde og følger.
 3. En dialektisk som analyserer billedet ud fra et i  

 forvejen fastlagt synspunkt med henblik på at bevise dettes rigtighed.
 Det billedanalytiske arbejde er så omfattende, at det er hensigtsmæssigt  

 at arbejde med det på et meget elementært niveau.
 2. ÅRS OPGAVEN :
 2. års opgaven er en skriftlig besvarelse af een af  

 læreren stillet opgave, der klart afgrænser et emne indenfor eet af den  

 studerende valgt interesseområde.
 Man kan forestille sig opgaver af to hovedtyper i forbindelse med faget  

 formning:
 1. En behandling af billedsproglige - eller tekniske  

 problemer med udgangspunkt i den studerendes egne billedeksperimenter.
 2. En billedanalytisk/kunsthistorisk opgave i  

 forbindelse med et billedmateriale - så vidt muligt bestående af originale  

 arbejder.
 To eksempler på opgaveformulering i forhold til valgte interesseområder:
ad 1) Da det er et grundsynspunkt i formning,at de studerende skal arbejde  

 med selvstændige billedeksperimenter, er det naturligt, at studerende ønsker  

 at udarbejde opgaver på et interessefelt opstået i forbindelse med deres egne  

 eksperimenter.
Som eksempel på et område af denne karakter kan den studerende  

 have valgt »farven«.
Til dette område er det muligt at henvise til  

 megen velegnet faglitteratur.
En opgave kunne formuleres således:
 »Giv på grundlag af egne eksperimenter en redegørelse for farvens  

 rum-dannende muligheder«.
 ad 2) Surrealismen er et ofte valgt interesseområde, og der kan henvises  

 til en hel del fortræffeligt kildemateriale på såvel dansk som andre sprog.
 Læreren må i sin opgave-formulering påse, at denne bliver af et tilpas  

 begrænset omfang og af en faglig lødighed, så den studerende får en rimelig  

 mulighed for både at give en dybtgående besvarelse og at vise sin faglige  

 viden og indsigt inden for sit valgte område.
 Når opgaven knyttes til et billedmateriale, er det ud fra den betragtning,  

 at en »ren« kunsthistorisk opgave ikke tilgodeser formnings  

 specielle karakter, men snarere hører under historie.
 Opgave-formuleringen kunne i det valgte tilfælde lyde: »Belys  

 karakteristiske træk ved surrealismen udfra to (nærmere udpegede)  

 billeder«.
 De to billeder kunne i dette tilfælde være billeder, som udtrykte to,  

 eventuelt danske, kunstneres forskellige holdning til surrealismen.
 Opgaver af denne type kan løses i samarbejde med det lokale kunstmuseum,  

 eller eventuelt på grundlag af reproducerede billeder.
Foruden de generelle regler for 2. års opgaver gælder det specielle for  

 formningsopgaver, at det er nødvendigt at opgaven vedlægges det  

 billedmateriale, som har dannet grundlag for besvarelsen.
Billedmaterialet  

 kan vedlægges i form af originaler, fotos eller reproduktioner.
 EKSAMEN :
 Det fastholdes som et grundprincip for eksamenssituationen, at den så nøje  

 som muligt afspejler den daglige undervisningssituation.
Praktisk del Dette princip medfører, at samtlige billedeksperimenter, som de studerende  

 gennem de to år har udført, lægges frem til bedømmelse, så censor får  

 mulighed for at vurdere karakteren af den studerendes arbejde og metode - så  

 at sige får mulighed for at følge hele arbejdsprocessen og dennes udvikling.
 Det er ikke muligt at vurdere et eventuelt kunstnerisk indhold på grundlag  

 af de taksonomiske metoder, der i dag står til rådighed for os, og det er  

 derfor utilstrækkeligt at fremlægge et udvalg af arbejder.
Fremlæggelsen bør ske i form af en udstilling, hvor eksperimenterne  

 opsættes på plancher.
Af pladsmæssige årsager kan en sådan udstilling ikke  

 altid omfatte samtlige eksperimenter, og det er derfor rimeligt at lade den  

 studerende foretage et udvalg af arbejder, som belyser hans arbejdsmetoder og  

 udvikling.
Men den øvrige del af materialet skal være umiddelbart  

 tilgængeligt for censor.
Teoretisk del Ved den teoretiske prøve skal den studerendes »selvstændige  

 stillingtagen ...« vurderes.
Prøven skal derfor tage udgangspunkt i et  

 ekstemporal-(billed)materiale.
En eksamination i et fast, afgrænset pensum  

 kan ikke danne grundlag for vurderingen.
 EKSAMEN SELVSTUDERENDE :
Praktisk del Den selvstuderende har ikke mulighed for at få vurderet arbejder, som er  

 udført i forbindelse med eksamensforberedelsen.
 Den fire timers praktiske prøve skal derfor tilrettelægges, således at den  

 kan vise den selvstuderendes basisviden og arbejdsmetode.
 Den selvstuderende skal vurderes på samme præmisser som den  

 kursusstuderende.
Opgaven til prøven skal formuleres af eksaminator på grundlag af den  

 selvstuderendes fremlagte arbejder.
Den skal formuleres på en sådan måde, at  

 den ikke bindes til bestemte materialer eller nødvendiggører, at et fuldt  

 færdigt resultat opnås.
 Efter at opgaven er udført skal den selvstuderende gøre rede for hvilke  

 tanker og ideer, der ligger bag løsningen.
 Skitser og andet materiale, som kan vise arbejdets faser, skal fremlægges  

 og indgår i vurderingen.
Teoretisk del Den teoretiske prøve for selvstuderende følger samme retningslinier som  

 for kursusstuderende.
