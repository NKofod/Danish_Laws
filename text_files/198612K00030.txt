Nr LSF 30 Forslag til Lov om bemyndigelse til optagelse af statslån i udlandet Fremsat af finansministeren (Palle Simonsen) den 8. oktober 1986 Vedtaget ved tredjebehandling den 13. november 1986 Lov nr 770 af 19/11/1986 § 1. Finansministeren bemyndiges til at optage lån i udlandet til et samlet beløb svarende til 40 mia. kr.
 § 2. Loven træder i kraft ved bekendtgørelsen i Lovtidende.
Oprindeligt fremsat lovforslag Blad nr 36 § 1. Finansministeren bemyndiges til at optage lån i udlandet til et samlet beløb svarende til 40 mia. kr.
 § 2. Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Ved lov nr. 156 af 24. april 1985 fik finansministeren bemyndigelse til at optage lån i udlandet til et samlet beløb på 10 mia. kr.
herudover har finansministeren bemyndigelse til at optage lån i udlandet i samme omfang, som der betales afdrag på udenlandske statslån (jfr. lov nr. 132 af 28. marts 1984).
Lånebemyndigelsen nedskrives, efterhånden som der aftales optagelse af nye statslån i udlandet.
Ved nedskrivning benyttes Danmarks Nationalbanks kurser på underskrivelsesdagen.
Dette gælder dog ikke de kreditter, for hvilke der er fastsat en trækningsperiode inden for hvilken staten kan, men ikke er forpligtet til at hjemtage lånet.
Her finder nedskrivningen i lånebemyndigelsen først sted, efterhånden som kreditterne hjemtages, og her benyttes Danmarks Nationalbanks kurser på hjemtagelsesdagen.
Når der forfalder afdrag eller sker førtidige indfrielser på statslån i udlandet, forøges lånebemyndigelsen under benyttelse af forfaldsdags- eller, ved førtidige indfrielser, betalingsdagskurser.
Finansudvalget underrettes efterfølgende om indgåede aftaler om optagelse af udenlandske statslån og får samtidig underretning om størrelsen af restlånebemyndigelsen.
I bemærkningerne til det seneste lovforslag om udenlandsk låntagning blev der redegjort for optagelsen af lån til og med december 1984.
Statens udenlandske låntagning og afdrag samt udviklingen i restlånebemyndigelsen i perioden 1. januar 1985 til 31. august 1986 fremgår af bilagstabel 1.
 Statens hjemtagelse af lån i udlandet udgjorde i 1985 i alt 28 mia.
kr.
I 1986 er der indtil udgangen af august optaget lån for i alt 26 mia. kr.
For 1986 som helhed ventes en bruttolåntagning på godt 40 mia. kr. Årsagen til stigningen i bruttolåntagningen er det fortsat høje betalingsbalanceunderskud og en lavere privat nettokapitalimport i 1986 end i 1985.
En del af bruttolåntagningen går til dækning af statens førtidsindfrielser af tidligere optagne lån.
Baggrunden for førtidsindfrielserne er, at der kan optages nye lån til en lavere rente end de gamle.
I 1985 androg de førtidige indfrielser knap 19 mia. kr., og i 1986 forventes de at udgøre knap 12 mia. kr. (jfr.
 tabel 1).
Staten etablerede i august 1985 et Sovereign Notes program i USA, hvorunder der indenfor et maksimumsbeløb på 1 mia USD kan udstedes papirer med kort løbetid, som ved indfrielse erstattes af nye.
Det gennemsnitlige udestående beløb på programmet var i 1985 på ca. 300 mill.
USD, og indtil ultimo august 1986 har det været på knap 473 mill.
USD.
Sovereign Notes har - udover at det er billige variabelt forrentede lån - den fordel, at den uudnyttede del af maksimumsbeløbet relativt hurtigt kan hjemtages og dermed fungere som supplement til valutareserven.
Det er derfor besluttet at etablere et lignende program på det europæiske kapitalmarked (euro-commercial-paper-program). Staten vil derefter alt efter renteforholdene kunne skifte fra det amerikanske til det europæiske korte lånemarked og omvendt.
Tabel 1 Førtidige indfrielser i 1985 og 1986 af statslån i udlandet 1) Modværdien i dkr. er opgjort i indfrielsesdagskurser.
 2) Kurs pr. 14. august 1986.
Andre offentlige låntageres udenlandske nettolåntagning udgjorde i 1985 0,6 mia. kr.
Af dette beløb tegnede hypotekbanken sig for 1,5 mia. kr., mens DONG-koncernens nettolåntagning udgjorde 1,2 mia. kr.
Kommuners, elværkers, telefonselskabers m.v. nettolåntagning udgjorde 0,6 mia. kr. og Eksportfinansieringsfondens -2,7 mia. kr.
I 1986 forventes andre offentlige enheders nettolåntagning at udgøre 0,9 mia. kr.
Den private sektor havde i 1984 og 1985 en betydelig nettokapitalimport.
I 1985 var den på knap 38 mia. kr., mens der for 1986 forudsat stort set balance i de private kapitalbevægelser.
I den forløbne del af 1986 har den private nettokapitalimport været negativ.
Hvis resultatet for året som helhed også bliver negativt, vil det være ønskeligt at forøge den statslige bruttolåntagning tilsvarende.
Afdrag på den statslige udlandsgæld forventes i 1986 at andrage 17,5 mia. kr. (jfr. tabel 2) hvoraf 11,9 mia. kr. er førtidige indfrielser og 5,6 mia. kr. ordinære afdrag.
Tabel 2 Betalinger vedrørende statens udenlandske gæld Anm.: Renter og afdrag er beregnet af den udestående gæld pr. juli 1986. Valutakurser pr. ultimo juli 1986 er benyttet.
For variabelt forrentede lån er anvendt en rentesats på 7,54 pct.
De senere års erfaringer viser, at skift fra privat nettokapitalimport til kapitaleksport kan indtræffe meget hurtigt, og et sådant skift kan som nævnt nødvendiggøre større statslig låntagning end forud skønnet.
Hertil kommer, at det nye Sovereign Note program i Europa i lighed med Sovereign Notes programmet i USA vil blive nedskrevet med maksimumsbeløbet i lånebemyndigelsen, det vil sige, at lånebemyndigelsen vil blive nedskrevet med ca. 7,5 mia. kr., mens det forventede udestående på programmet vil blive et væsentligt lavere beløb svarende til ca. 300 mill.
USD.
I forbindelse med emission af fastforrentede euro-dollars obligationer har staten i flere tilfælde indgået aftaler om warrants, dvs. salg af rettigheder hvorved indehaveren af rettigheden under visse betingelser kan kræve, at staten udsteder obligationer på nærmere angivne vilkår.
Ved optagelse af lån med tilknyttede warrants er lånebemyndigelsen blevet nedskrevet både med det optagne lån og med det lån, som eventuelt kunne blive udstedt, hvis warrants bliver udnyttet.
Hvis det bliver mere udbredt med lån med tilknyttet warrants vil lånebemyndigelsen altså kunne blive nedbragt med baggrund i en låntagning, som måske til sin tid ikke vil finde sted.
Lånebemyndigelsen vil blive opskrevet med de uudnyttede beløb, når adgangen til at udnytte warrants udløber, men dette varer typisk en årrække.
Med baggrund i usikkerheden vedrørende den private kapitalimport og med baggrund i lånetyper, der medfører nedskrivning i bemyndigelsen uden tilsvarende umiddelbar låntagning af tilsvarende størrelse, findes det ønskeligt at forøge den udenlandske lånebemyndigelse med 40 mia. kr.
