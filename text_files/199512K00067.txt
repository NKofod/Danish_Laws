Nr LSF 67 Forslag til Lov om ændring af lov om udnyttelse af vedvarende energikilder  

 m.v. (Fremme af solvarme) den 8. november 1995 Vedtaget ved tredjebehandling den 15. december 1995 § 1 I lov om udnyttelse af vedvarende energikilder m.v., jf. lovbekendtgørelse  

 nr. 837 af 7. oktober 1992, foretages følgende ændringer:
 1. Overalt i loven ændres »energiministeren« til:  

 »miljø- og energiministeren« og »Energiministeriet« til:  

 »Miljø- og Energiministeriet«.
 2. § 1, stk. 1, affattes således:
»Der kan gives statstilskud til installering af nye anlæg, der  

 udnytter vedvarende energikilder.
Tilskud ydes til godkendte anlæg, der  

 installeres med henblik på bygningers opvarmning og forsyning med varmt vand  

 eller elektricitet.
Der kan desuden ydes tilskud til anlægskomponenter, som  

 forbereder en senere installation af et anlæg.
Tilskuddet kan modregnes i et  

 senere tilskud til det samlede anlæg.
Endvidere kan der af miljø- og  

 energiministeren ydes tilskud til etablering og drift af prøvestationer for  

 vedvarende energianlæg samt informationsvirksomhed om vedvarende  

 energi.« 3. I § 2 indsættes som stk. 2:
»Stk. 2. Energistyrelsen kan i forbindelse med særlige  

 finansieringsordninger yde tilskuddet til virksomheder, der finansierer  

 anlæggene.« 4. § 3, stk. 3, affattes således:
»Stk. 3. Tilskuddet kan højst udgøre 1 mio. kr.
Miljø- og  

 energiministeren kan fastsætte regler om udbetaling af tilskud, herunder  

 regler for udbetaling af mindstebeløb.
Ministeren kan endvidere i nærmere  

 angivet omfang henlægge administrationen af tilskud til offentlige eller  

 private sagkyndige institutioner m.v.« 5. § 5, stk. 2, ophæves.
 Stk. 3 bliver herefter stk. 2.
§ 2 Miljø- og energiministeren fastsætter tidspunktet for lovens ikrafttræden.
Oprindeligt fremsat forslag § 1 I lov om udnyttelse af vedvarende energikilder m.v., jf. lovbekendtgørelse  

 nr. 837 af 7. oktober 1992, foretages følgende ændringer:
 1. Overalt i loven ændres »energiministeren« til:  

 »miljø- og energiministeren« samt »Energiministeriet«  

 til: »Miljø- og Energiministeriet«.
 2. § 1, stk. 1, affattes således:
» § 1. Der kan gives statstilskud til installering af nye  

 anlæg, der udnytter vedvarende energikilder.
Tilskud ydes til godkendte  

 anlæg, der installeres med henblik på bygningers opvarmning og forsyning med  

 varmt vand eller elektricitet.
Der kan desuden ydes tilskud til  

 anlægskomponenter, som forbereder en senere installation af et anlæg.  

 Tilskuddet kan modregnes i et senere tilskud til det samlede anlæg.
Endvidere  

 kan der af miljø- og energiministeren ydes tilskud til etablering og drift af  

 prøvestationer for vedvarende energianlæg samt informationsvirksomhed om  

 vedvarende energi«.
 3. I § 2 indsættes som stk. 2:
 » Stk. 2. Energistyrelsen kan i forbindelse med særlige  

 finansieringsordninger yde tilskuddet til virksomheder, der finansierer  

 anlæggene«.
 4. § 3, stk. 3, affattes således:
» Stk. 3. Tilskuddet kan højest udgøre 1 mio. kr.
Miljø- og  

 energiministeren kan fastsætte regler om udbetaling af tilskud, herunder  

 regler for udbetaling af mindstebeløb.
Ministeren kan endvidere i nærmere  

 angivet omfang henlægge administrationen af tilskud til offentlige eller  

 private sagkyndige institutioner m.v.«.
 5. § 5, stk. 2, ophæves.
 Stk. 3 bliver herefter stk. 2.
§ 2 Miljø- og energiministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger 1. Lovforslaget knytter sig til miljø- og energiministerens  

 redegørelse om nye initiativer på området vedvarende energi (VE), som  

 regeringen har sendt til Folketinget samtidig med fremsættelsen af dette  

 lovforslag.
De nye initiativer tilsigter at fremme en øget anvendelse af  

 vedvarende energi på områderne vindkraft, biogas og solenergi.
Indsatsen på  

 disse områder nødvendiggøres af, at der specielt er en stagnation i  

 udbredelsen af disse VE-former i forhold til målsætningerne i Energi 2000.  

 Der er samtidig betydelige uudnyttede ressourcer på disse områder.
 I regeringens nye »Energiplan 96« vil der i fortsættelse af de  

 foreslåede initiativer blive taget skridt til generelt at styrke indsatsen på  

 VE-området.
Lovforslaget skal muliggøre gennemførelsen af de i redegørelsen foreslåede  

 initiativer om fremme af solvarme.
Herudover foreslås enkelte ændringer i de  

 gældende regler om ydelse af standardtilskud til vedvarende energianlæg.
2. Det er et led i de energipolitiske målsætninger at fremme  

 udbredelsen af solvarme.
Siden midten af 1980'erne er der i henhold til  

 ordningen om standardtilskud til VE-anlæg, givet anlægstilskud på indtil 30 %  

 af anlægssummen til solvarmeanlæg.
Anlægstilskuddene kombineret med årlige  

 informationskampagner samt en indsats på områderne teknologiudvikling og  

 kvalitetssikring har resulteret i en betydelig vækst i solvarmeområdet.
Det  

 årlige antal nyinstallerede anlæg er blevet mere end 10-doblet siden  

 slutningen af firserne, hvor de første regionale kampagner fandt sted, og har  

 afstedkommet en samlet bestand på ca. 17.000 solvarmeanlæg.
Det har været  

 strategien, at den øgede afsætning skulle billiggøre anlæggene, således at  

 statstilskuddet efter trinvise nedsættelser helt kunne afskaffes.  

 Solenergiudvalget har vurderet, at serieproduktionsfordelene ved en afsætning  

 på ca. 5000 anlæg om året vil indebære en billiggørelse, der kan  

 overflødiggøre statstilskuddet.
Efter bortfaldet af boligforbedringsordningen, der gav mulighed for  

 supplerende tilskud til solvarmeanlæg, er den årlige tilvækst af  

 solvarmeanlæg imidlertid gået i stå på ca. 2500 nye anlæg om året.
Dette  

 giver ikke tilstrækkelig mulighed for serieproduktion, der kan billiggøre  

 anlæggene.
Der er derfor behov for, at der tages nye strategier i brug for  

 udbredelse af solvarme.
Et hovedformål med lovforslaget er derfor at fremme nye organiserings-  

 og finansieringsformer , herunder inddragelse af  

 energiforsyningsselskaberne efter hollandsk forbillede med henblik på  

 stor-skala afsætning og prisreduktioner.
Efter gennemførelsen af  

 pilotprojekter med naturgas Midt-Nord og elforsyningsselskabet NESA afholdt  

 Energistyrelsen i maj 1995 en konference om temaet.
Konferencen har medført,  

 at et vidtgående samarbejde om solvarme er etableret med samtlige  

 naturgasselskaber, og at et tilsvarende samarbejde med  

 elforsyningsselskaberne er ved at blive etableret.
Selskaberne har indtil nu kun formidlet salg af solvarmeanlæg, idet den  

 egentlige installationsforretning har været installatørens.
I Holland, hvor  

 næsten halvdelen af solvarmeudbredelsen foregår i forsyningsselskabernes  

 regi, ses også andre konstruktioner, f.eks. særskilte solvarmeselskaber, som  

 ejes af forsyningsselskaberne og installatørerne i fællesskab, samt udlejning  

 og leasing af solvarmeanlæg, der ejes af forsyningsselskaberne eller  

 solvarmeselskaberne.
Flere af disse ordninger er mulige, fordi  

 statstilskuddet til solvarmeanlæggene i visse tilfælde kan gives til  

 forsyningsselskaberne i Holland.
Lovforslaget indeholder hjemmel til, at det statslige anlægstilskud kan  

 udbetales til bl.a. energiforsyningsselskaberne, således at selskaberne har  

 mulighed for at indkalkulere standardtilskuddene i finansierings- eller  

 udlejningsordninger.
Med lovforslaget gives der ikke de kommunale  

 energiforsyningsselskaber hjemmel til at gå ind i sådanne ordninger.
Efter  

 forhandlinger med selskaberne om aktiviteternes omfang vil der være behov for  

 yderligere lovgivning, jf. bemærkningerne til nr. 3. Der er endnu ikke  

 optaget egentlige forhandlinger med selskaberne herom, men der vil blive tale  

 om frivillige ordninger, der søger at opfylde de energipolitiske mål om  

 større udbredelse af vedvarende energi, og samtidig giver selskaberne  

 muligheden for at profilere sig individuelt overfor deres kundekreds gennem  

 forskelligartede udbud af »grønne« energileverancer.
Det er hensigten, at statstilskuddet afvikles gradvist over en kortere  

 årrække i takt med udbredelsen af solvarmeanlæggene med henblik på en fuld  

 kommercialisering af området.
Energiforsyningsselskaberne og evt. andre  

 større selskaber med tilknytning til boligområdet ses som de instanser, der  

 har størst mulighed for at bære solvarmen over i denne fase.
Selskaberne  

 repræsenterer i den brede befolkning en garanti for kvalitetssikrede anlæg  

 incl. serviceordninger.
Selskaberne har endvidere på grund af deres størrelse  

 mulighed for at forestå afsætning af solvarmeanlæg i så stor skala, at  

 prisreduktioner på 30-40% kan opnås i form af mængderabatter, således som det  

 ses i Holland.
Som incitament i den relativt vanskelige og balanceprægede  

 proces har selskaberne imidlertid brug for, at det statslige standardtilskud  

 til solvarmeanlæggende opretholdes endnu nogle år.
En anden vigtig mulighed for udbredelse af solvarmeanlæg er billiggørelse  

 som følge af forudgående installationer af solvarmeforberedte  

 beholdere . Solvarmebeholderen udgør en stor del af prisen for et  

 solvarmeanlæg.
Installeres en solvarmeforberedt beholder, når den gamle  

 varmtvandsbeholder skal udskiftes, eller en ny skal opstilles for første  

 gang, vil et senere installeret solvarmeanlæg blive væsentligt billigere -  

 mellem 30 og 50 % efter standardtilskud - fordi beholderen allerede findes,  

 og der derfor kun behøves solfanger, rør og fittings for at anlægget er  

 komplet.
Denne økonomiske fordel knyttet til beholderen er også hovedårsagen  

 til, at naturgasselskaberne har kunnet tilbyde solvarme til ca. halv pris  

 efter statstilskud, såfremt solvarmen bliver installeret samtidig med  

 naturgassen.
Da solvarmebeholderen er fælles for de to installationer, spares  

 der herved en beholder.
Udskiftning af beholdere forekommer dels i forbindelse med tærede  

 varmtvandsbeholdere, dels i forbindelse med konvertering til anden  

 energiforsyningsform eller ved førstegangsinstallationer i nybyggeriet.
Der  

 er ca. 50.000 sådanne udskiftninger/nyinstallationer årligt i Danmark.  

 Udnyttes blot en mindre del af dette potentiale til solvarmeforberedte  

 beholdere, vil det bidrage til en væsentlig øget udnyttelse af solvarmen i  

 brugsvandsforsyningen.
Der kan være forskellige forhold, f.eks. varmeplanmæssige og  

 bygningsmæssige forhold, skyggende træer og bygninger, lavt varmtvandsforbrug  

 eller andet , der gør, at det ikke i alle tilfælde er hensigtsmæssigt at  

 installere solvarme.
Det er derfor ikke hensigtsmæssigt med en generel pligt  

 til at installere solvarmeforberedte beholdere i alle  

 udskiftningssituationer.
En begrænset pligt vil endvidere i lighed med en  

 generel pligt også nødvendiggøre en række dispensationsbestemmelser, således  

 at administrationen vil blive relativt besværlig.
Det vurderes derfor at være  

 mere hensigtsmæssigt, så længe der er statstilskud til solvarmeanlæg, at  

 basere en udbredelse på incitamenter knyttet til statstilskuddene.
Hvis  

 solvarmetilskuddene evt. indenfor en kortere årrække bortfalder, vil det på  

 baggrund af de indvundne erfaringer med udbredelse af solvarmeforberedte  

 beholdere til den tid kunne overvejes at indføre pligt til installation af  

 sådanne beholdere i et nærmere afgrænset omfang.
Et fremstød for  

 solvarmeforberedte beholdere forventes at få særlig betydning i »det  

 åbne land« (tidligere kaldet område IV) i forbindelse med konvertering  

 af elvarme.
Tilskudsordningen til centralvarmeanlæg, der træder i kraft den  

 1.1.1996 påregnes indrettet således, at tilskuddet kan øges med merprisen for  

 en solvarmeforberedt beholder.
Økonomiske og administrative konsekvenser Tilskuddene afholdes af midlerne i VE-udviklingsprogrammet.
Perspektivet  

 for initiativerne vedr. nye finansieringsordninger og fremstød for  

 solvarmeforberedte beholdere er, at disse tilsammen kan bevirke en fordobling  

 af afsætningen fra 2500 til ca. 5000 solvarmeanlæg om året inden for en  

 kortere årrække.
I takt hermed agtes tilskuddene for de enkelte anlæg nedsat  

 i henhold til intentionerne om gradvist at afvikle standardtilskuddene,  

 således at det samlede tilskudsbudget til standardsolvarmeanlæg holdes  

 konstant i afviklingsperioden omkring de nuværende ca. 30 mio. kr. pr. år.
Tilskud til merprisen for solvarmeforberedte beholdere vil ikke forøge  

 budgettet for standardtilskud til solvarmeanlæg, da dette tilskud regnes  

 givet som et forskud, der modregnes i et senere tilskud til det samlede  

 anlæg.
Tilskud til et par tusinde solvarmeforberedte beholdere om året, som  

 regnes at være den umiddelbare effekt af initiativet, vil derfor kun medføre  

 fremrykning af 2-3 mio kr. af standardtilskudsbudgettet i et par år.
Det kan næppe undgås, at der ydes tilskud til merprisen for et antal  

 solvarmeforberedte beholdere, der ikke senere afstedkommer installation af  

 solvarmeanlæg.
Dette antal vil blive søgt begrænset gennem en  

 informationsindsats i samarbejde med solvarmeinstallatørerne, evt. gennemført  

 som pilotprojekter, således at kun de, der aktivt ytrer interesse for  

 solvarme, modtager beholdertilskud.
Afhængig af udfaldet af pilotprojekterne  

 kan der blive tale om kun at give tilskud til en del af merprisen, således at  

 tilskudsmodtagernes egen finansielle deltagelse begrænser antallet af  

 forgæves installerede solvarmebeholdere til det minimale.
 Administrationen af tilskud til solvarmeforberedte beholdere samt tilskud  

 til solvarmeanlæg i forbindelse med nye finansieringsordninger planlægges  

 gennemført i samarbejde med brancheorganisationernes Kvalitetssikringsordning  

 for installation af solvarmeanlæg' (KSO).
Erhvervsøkonomiske konsekvenser Forslaget ventes som anført at medføre en fordobling af den nuværende  

 afsætning af solvarmeanlæg inden for de nærmeste år, og dermed mulighed for  

 at afvikle den statslige støtte.
På længere sigt vil effekten kunne blive en  

 tre- eller firedobling af den nuværende afsætning.
Erhvervsudviklingen vil  

 dels foregå som en vækst i installatørleddet, dels hos fabrikanterne.  

 Samarbejdet med forsyningsselskaberne ventes at give forøget mulighed for  

 serieproduktion hos nogle få af de større danske fabrikanter.
De mindre  

 fabrikanter forventes fremdeles at levere til den del af markedet, som ikke  

 er i selskabernes regi.
Energiforsyningsselskaberne forventes i stor  

 udstrækning at koncentrere sig om pakkeløsninger i konverteringssituationer,  

 og den resterende del af markedet forventes ikke indskrænket som følge af  

 selskabernes engagement.
 Den årlige tilvækst af solvarmeanlæg som følge af forslaget skønnes at  

 medføre en merbeskæftigelseseffekt på ca. 200 mandår pr. år, inden for de  

 nærmeste år, svarende til en samlet meromsætning på ca. 100 mio. kr. pr. år.  

 Effekten på længere sigt forventes at være ca. dobbelt så stor.
Miljømæssige konsekvenser Solvarmeanlæg som standardanlæg repræsenterer i det væsentlige en  

 brugsvandsforsyning og betyder, at hovedopvarmningskilden f.eks. olie,  

 naturgas eller fastbrændsel kan overflødiggøres i 4-5 sommermåneder.  

 Solvarmen leverer et mindre bidrag i fyringssæsonen.
I alt leverer et  

 solvarmeanlæg typisk 50-65% af det varme brugsvand på årsbasis, hvilket  

 svarer til ca. 15% reduktion af det årlige brændselselsforbrug, og dermed  

 også ca. 15% reduktion af den tilsvarende miljøbelastning.
Forslaget skønnes  

 på kortere sigt at betyde en årlig reduktion på ca. 50.000 tons CO2, ca. 35  

 tons NOx og ca. 60 tons SO2.
Forholdet til EU-retten Forslaget indeholder statsstøtteelementer og skal derfor notificeres for  

 Europakommisionen i medfør af EUs statsstøtteregler, jævnfør EF-traktatens  

 art. 93, stk.3. Europakommissionens godkendelse efter statsstøttereglerne  

 skal foreligge, før loven kan sættes i kraft.
Bemærkninger til forslagets enkelte bestemmelser Til § 1 Til nr.1 Ændringen følger af omlægningen af ministerierne i efteråret 1994.
Til nr. 2 Med bestemmelsen indføres hjemmel til at yde tilskud til komponenter, der  

 forbereder en senere installation af et VE-anlæg.
Bestemmelsen sigter primært  

 mod at fremme installationen af solvarmeforberedte beholdere for derigennem  

 at fremme udbredelsen af solvarme.
Merprisen for en solvarmeforberedt beholder sammenlignet med en almindelig  

 varmtvandsbeholder er forholdsvis beskeden.
I princippet er en  

 solvarmeforberedt beholder en almindelig varmtvandsbeholder, blot lidt større  

 og med en varmeveksler både i top og bund.
En typisk situation er en tæret  

 varmtvandsbeholder knyttet til et oliefyr.
I en sådan situation er det  

 almindeligt at udskifte både beholder og fyr, og installere en oliefyrsunit.  

 Prisforskellen incl. installation på en sådan unit og alternativet, en  

 solokedel + en solvarmeforberedt beholder, vil i reglen kun være ca. 1000 Kr.  

 Et tilskud af denne størrelse vil i forhold til beholderomkostningerne  

 samtidig være mindre end de 30% , som loven foreskriver som den maksimale  

 tilskudsprocent.
Der installeres idag ikke mange solvarmeforberedte beholdere.
Det skyldes  

 dels, at merprisen for en sådan har været væsentlig større end den er idag,  

 dels at folk i en pludseligt opstået udskiftningssituation i forbindelse med  

 en tæret beholder ikke er klar til at forholde sig til en evt. senere  

 økonomisk fordelagtig installation af solvarme, og at selv en beskeden  

 merpris derfor kan være en barriere.
Hvis staten betaler merprisen som et  

 forskud på statstilskuddet til det samlede solvarmeanlæg vil incitamentet til  

 at installere solvarmeforberedte beholdere være væsentligt større.
Den  

 resterende del af solvarmeanlægget skal efter gældende regler, jf. § 6 i  

 Energistyrelsens bekendtgørelse nr. 565 af 4. juli 1995 installeres senest 2  

 år efter solvarmebeholderen for at være berettiget til det samlede  

 standardtilskud.
Den akceptable tidsforskel mellem installationen af beholder  

 og den øvrige del af solvarmeanlægget kan senere administrativt udvides,  

 såfremt det skønnes hensigtsmæssigt, dog under hensyntagen til beholderens  

 normale levetid.
 Ændringsforslaget agtes fulgt op af en informationsindsats overfor borgere  

 og installatører og ledsaget af en mærkningsordning, således at ejerne,  

 herunder også evt. nye ejere, mindes om, at der er installeret en  

 solvarmeforberedt beholder, der giver mulighed for installation af et  

 solvarmeanlæg til stærkt reduceret pris.
Til nr. 3 Med bestemmelsen indføres hjemmel til at yde statstilskuddet til et  

 VE-anlæg til et finansierende selskab.
Forslaget sigter primært mod at øge  

 anvendelsen af solvarmeanlæg ved hjælp af udlejnings- og leasingordninger,  

 således som de kendes fra Holland.
Andre finansieringsformer, der gør det lettere af få solvarme, kan også  

 komme på tale.
Målgruppen er dels private, for hvem en typisk anskaffelsessum  

 på ca. 36.000 Kr. selv efter statstilskud på ca. 9000 Kr. til et  

 standardanlæg er uoverkommelig, dels kommunale, amtskommunale og statslige  

 institutioner med stort vandforbrug, som er egnede til solvarmeanlæg.
Disse  

 institutioner har traditionelt vanskeligt ved at finde midler til  

 solvarmeanlæg på deres anlægskonti, men vil ikke have problemer med at betale  

 for anlægget af driftsmidlerne.
Især ikke hvis prisen bliver nogenlunde den  

 samme for den energi, der ellers skulle have været anvendt til fremstilling  

 af varmt brugsvand, hvilket skønnes at blive tilfældet for de fleste anlæg.
Fælles for flere af de mulige finansieringsordninger er, at de kun vil  

 kunne få betydning for solvarmeudbredelsen, såfremt statstilskuddet tilfalder  

 det finansierende firma.
Dette kan ikke gøres efter den gældende lov,  

 hvorefter tilskuddet tilfalder bygningens ejer, lejer eller forpagter, dvs.  

 brugeren af solvarmeanlægget.
Adgangen til at etablere disse former for finansiering af solvarmeanlæg  

 med statstilskud vil primært blive givet til energiforsyningsselskaberne, men  

 også til andre selskaber, der kan dokumentere den fornødne økonomiske og  

 administrative soliditet.
Det forudsættes, at elforsyningsselskaberne, som en  

 konsekvens af loven om elselskabers sideordnede aktiviteter ( lov nr 409 af  

 14.juni 1995 om ændring af elforsyningsloven ), af Elprisudvalget vil få  

 godkendt muligheden for finansiering af sådanne sideordnede aktiviteter.  

 Elprisudvalgets sekretariat har foreløbig vurderet, at en sådan  

 finansieringsordning som en sideordnet aktivitet formentlig vil kunne  

 godkendes, såfremt den udformes tilfredsstillende med hensyn til  

 risikovurdering i relation til kunderne, og konkurrenceforhold i relation til  

 banker og andre finansieringsinstitutter.
Det vurderes herudover, at der er  

 behov for at tilvejebringe udtrykkelig lovhjemmel til, at de kommunale  

 energiforsyningsselskaber kan varetage de i lovforslaget beskrevne  

 aktiviteter, herunder salg og finansiering af solvarmeanlæg, samt behov for  

 at gennemføre lovgivning med henblik på en nærmere regulering af  

 energiforsyningsselskabernes økonomiske engagement i disse aktiviteter,  

 herunder af finansiering, prisfastsættelse og eventuelt overskudsanvendelse.
 Behovet vil blive afklaret efter nærmere drøftelser med  

 energiforsyningsselskaberne om de specifikke finansieringsformer.
Til nr. 4 Forslaget sigter primært mod udbetalingen af tilskud til  

 solvarmeforberedte beholdere, der vil være af størrelsesordenen 1000 kr. pr.  

 beholder.
Efter den nugældende bestemmelse kan der ikke udbetales mindre  

 beløb end 2000 kr.
Med forslaget gives der hjemmel til at ændre dette  

 mindstebeløb.
Da installationen af solvarmeforberedte beholdere i forbindelse  

 med tærede beholdere af tidsmæssige grunde som regel udelukker, at de  

 sædvanlige procedurer med ansøgning og tilsagn om tilskud ikke kan  

 gennemføres inden installationen, vil ændrede procedurer være nødvendigt.
Med  

 forslaget gives der hjemmel til sådanne, og til evt. at inddrage andre  

 instanser end Energistyrelsen i tilskudsadministrationen.
F.eks. vil det til  

 udbetaling af beholdertilskud være nærliggende at etablere et samarbejde med  

 »Kvalitetssikringsordningen for installation af solvarmeanlæg«  

 (KSO) med sekretariat på Prøvestationen for solenergi.
Forslaget sigter sekundært på administrationen af standardtilskud  

 generelt.
Mod slutningen af en afviklingperiode for et standardtilskud,  

 f.eks. af solvarmetilskud, kan der blive tale om et stort antal tilskud, der  

 hver især er relativt lille, og som nemmere kan administreres decentralt,  

 f.eks. således som tilskuddene til boligforbedringer blev administreret af  

 kommunerne under boligforbedringsordningen.
Til nr. 5 Den nugældende bestemmelse regnes for utidssvarende.
Statstilskuddet er i  

 dag for solvarmeanlægs og mindre fastbrændselskedlers vedkommende ikke mere  

 en fast del af omkostningerne, men et fast beløb pr. anlæg, kun afhængig af  

 anlæggets ydelse.
Tilskuddet er derfor i princippet en hjælp til at  

 konvertere en del af en relativt miljøbelastende energiproduktion til en  

 miljøvenlig, og et anlæg hos en installatør hjælper lige så meget i denne  

 henseende som et anlæg hos alle andre.
Ydermere vurderes det, at et anlæg installeret hos en installatør har stor  

 demonstrationsværdi, og at mange anlæg hos de f.eks. 3-400  

 solvarmeinstallatører, der ved årsskiftet ventes at være i Danmark, vil yde  

 et ikke ubetydeligt bidrag til udbredelsen af solvarme.
I EU-sammenhæng er  

 der fra græsk side omvendt stillet forslag om særlig stor støtte til  

 installatøranlæg, på grund af demonstrationsværdien.
Bilag I dette bilag er  

 (med mindre skrift) indsat den gældende formulering af de bestemmelser, der berøres af lovforslaget  1. Overalt i loven ændres  

 »energiministeren« til: »miljø- og energiministeren« samt  

 »Energiministeriet« til: »Miljø- og Energiministeriet«.
 2. § 1, stk. 1, affattes således:
» § 1. Der kan gives statstilskud til installering af nye  

 anlæg, der udnytter vedvarende energikilder.
Tilskud ydes til godkendte  

 anlæg, der installeres med henblik på bygningers opvarmning og forsyning med  

 varmt vand eller elektricitet.
Der kan desuden ydes tilskud til  

 anlægskomponenter, som forbereder en senere installation af et anlæg.  

 Tilskuddet kan modregnes i et senere tilskud til det samlede anlæg.
Endvidere  

 kan der af miljø- og energiministeren ydes tilskud til etablering og drift af  

 prøvestationer for vedvarende energianlæg samt informationsvirksomhed om  

 vedvarende energi.«.
§ 1. Der kan gives statstilskud til installering af nye anlæg, der  

 udnytter vedvarende energikilder.
Tilskud ydes til godkendte anlæg, der  

 installeres med henblik på bygningers opvarmning og forsyning med varmt vand  

 eller elektricitet.
Endvidere kan der af energiministeren ydes tilskud til  

 etablering og drift af prøvestationer for vedvarende energianlæg samt  

 informationsvirksomhed om vedvarende energi.
Stk. 2. - - - 3. I § 2, indsættes som stk. 2:
 »Stk. 2. Energistyrelsen kan i forbindelse med særlige  

 finansieringsordninger yde tilskuddet til virksomheder, der finansierer  

 anlæggene.«.
 § 2. Tilskud efter § 1 til anlæg vedrørende bygninger, der  

 benyttes erhvervsmæssigt, ydes til bygningens ejer, lejer eller forpagter.  

 Tilskud til anlæg vedrørende andre bygninger ydes til bygningens ejer.
 4. § 3, stk. 3, affattes således:
»Stk. 3. Tilskuddet kan højest udgøre 1 mio. kr.
Miljø- og  

 energiministeren kan fastsætte regler om udbetaling af tilskud, herunder  

 regler for udbetaling af mindstebeløb.
Ministeren kan endvidere i nærmere  

 angivet omfang henlægge administrationen af tilskud til offentlige eller  

 private sagkyndige institutioner m.v.«.
 § 3. Tilskud til anlæg ydes af Energistyrelsen.
Stk. 2. Energiministeren fastsætter bestemmelser om tilskuddets  

 størrelse, dog således at tilskuddet ikke kan overstige 30 pct. af de  

 godkendte udgifter.
For de i § 2, 1. pkt. nævnte bygninger beregnes tilskud  

 på grundlag af udgifterne efter fradrag af merværdiafgift.
For de i § 2, 2.  

 pkt., nævnte bygninger beregnes tilskud på grundlag af udgifterne inklusive  

 merværdiafgift.
Stk. 3. Tilskuddet kan højst udgøre 1 mill. kr. pr. anlæg.
Tilskud  

 på mindre end 2.000 kr. pr. anlæg udbetales ikke.
 5. § 5, stk. 2, ophæves.
 Stk. 3 bliver herefter stk. 2.
 § 5. Tilskud kan kun ydes til anlæg, der leveres af virksomheder,  

 der er registreret efter lov om almindelig omsætningsafgift, og som driver  

 bygge- og anlægsvirksomhed.
 Stk. 2. Tilskud kan ikke ydes til anlæg, der installeres af en  

 virksomhed eller virksomhedsindehaver i forbindelse med virksomhedens eller  

 virksomhedsindehaverens egen ejendom.
Stk. 3. - - - Ændringsforslag Af Bent Hindrup Andersen (EL):
 Til § 1 1) I den under nr. 3 foreslåede § 2, stk. 2,  

 ændres »virksomheder« til: »energiforsyningsselskaber«.
Bemærkninger Til nr. 1 Med ændringsforslaget ændres ordet virksomheder til  

 forsyningsselskaber, således at det kun er energiforsyningsselskaber, der kan  

 anvende disse særlige finansieringsordninger. Årsagen er, at det anses for  

 uhensigtsmæssigt, at private virksomheder gennem lovforslaget får adgang til  

 at eje energianlæg hos offentlige instanser.
