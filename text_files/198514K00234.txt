Nr BTL 234 Betænkning over Forslag til lov om ændring af retsplejeloven (Forbud mod  

 hemmeligholdelse af vidneforklaringer)   

 Nr L 234 1985-86, 1. samling Blad nr 907 Afgivet af retsudvalget Afgivet: 19860513 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Herefter indstiller et mindretal (det konservative folkepartis, venstres, centrum-demokraternes og kristeligt folkepartis medlemmer af udvalget) lovforslaget til vedtagelse uændret.
Et andet mindretal (socialdemokratiets og socialistisk folkepartis medlemmer af udvalget) indstiller lovforslaget til forkastelse ved 3. behandling.
Mindretallet bemærker, at lovforslaget tilsyneladende åbner for en øget brug af anonyme vidner, således som også påpeget af et flertal af østre landsrets dommere i rettens høringssvar af 12.
 februar 1986.
Dette synspunkt understreges af det forhold, at lovforslaget som eneste kriterium for identitetsanonymisering angiver, at væsentlige hensyn til vidnet gør det påkrævet.
I forhold til højesterets dom af 2. december 1983 udgør lovforslaget en lempelse.
Højesteret fastlægger, at anonymisering kan ske, såfremt ». . . forklaring indebærer en nærliggende risiko for vidnet eller vidnet nærstående personer for at lide overlast . . .
(og at) sagens alvor og forklaringens betydning ganske undtagelsesvis måtte gøre det påkrævet, at forklaring afgives«.
Disse åbenbart meget restriktive betingelser er ikke til stede i lovforslaget, der synes at søge et kompromis i anonymiseringssituationen med en forholdsvis bred adgang til identitetshemmeligholdelse og et absolut forbud mod hemmeligholdelse af vidnets forklaring.
Lovforslagets § 848, stk. 2, indeholder en regel om udelukkelse af identitetsanonymisering, såfremt det må antages at være af betydning for tiltaltes forsvar.
Mindretallet kan tilslutte sig den kritik, der er fremkommet fra 7 dommere i vestre landsret imod den situation, at forsvareren skal godtgøre eller sandsynliggøre, at identitetshemmeligholdelse har betydning for tiltaltes forsvar.
Mindretallet finder, at forholdet mellem vidneforklaringens indhold og spørgsmålet om, hvem der har afgivet forklaringen, er uhyre vanskeligt at adskille.
Tiltaltes muligheder for at underrette forsvareren om eventuelle krydsforhørsmuligheder udelukkes, såfremt tiltalte ikke kender vidnernes identitet, og såfremt forsvareren i medfør af forslaget til § 835, stk. 2, i kraft af et pålæg er afskåret fra at fortælle tiltalte, hvem der føres som vidner imod ham.
Lægges det videre til grund, at anonymisering kun i praksis kan komme på tale i sager om alvorlige forbrydelser og i situationer, hvor sagens alvor og sagens betydning ganske undtagelsesvis gør det påkrævet, indebærer identitetshemmeligholdelsen videre det ekstra moment, at vidnets fremmøde i retten er begrundet i forklaringens vigtighed for anklagemyndighedens bevisførelse.
Dermed vil et måske fældende vidneudsagn få en mere beskyttet status end andre vidneudsagn, hvor hemmeligholdelse ikke er nødvendig, og dermed vil forklaringen også i højere grad end ellers stå uantastet ved forsvarets krydsforhør.
Mindretallet finder, at netop sager om grov kriminalitet bør fremstå som sager, der viser, at grundlæggende retsplejegarantier kan og skal fastholdes, og kan helt tilslutte sig retsplejerådet, når dette i betænkning nr. 1056/ 1985 om anonyme vidner m.v. på side 31 udtaler: »Endelig må det fremhæves, at anonymisering af vidner giver mulighed for til en vis grad hemmelige domsfældelser.
Det strider mod princippet om, at tiltalte under domsforhandlingen skal gøres bekendt med alt det materiale, som gøres gældende mod ham.
Såfremt sådanne principper ikke respekteres fuldt ud, vil tilliden til retssystemet kunne lide skade ikke blot hos de mennesker, der domfældes under sådanne sager, men i vide kredse i befolkningen.« Et tredje mindretal (det radikale venstres medlem af udvalget) indstiller lovforslaget til forkastelse ved 3. behandling.
Mindretallet ønsker at bemærke, at det er en forudsætning for et retssamfund, at en borger får at vide, hvad han eller hun anklages for også i detaljer, og hvem der anklager ham eller hende.
Hagen Hagensen (KF) fmd.
Annelise Gotfredsen (KF) Karen Thurøe Hansen (KF) Grethe Fenger Møller (KF) Bjørn Elmquist (V) Birthe Rønn Hornbech (V) Birgith Mogensen (CD) Inger Stilling Pedersen (KrF) Ole Espersen (S) Korneliusen (S) Torben Lund (S) Lissa Mathiasen (S) Erik B.
Smith (S) Jimmy Stahr (S) Leif Hermann (SF) Ebba Strange (SF) nfmd.
Bernhard Baunsgaard (RV) Partierne VS, FP og FD havde ikke medlemmer i udvalget.
Artikel fra Juristen nr. 8/ 1985 side 273-279 En trussel mod fundamentale principper i strafferetsplejen Om anonyme vidner og agenter Af landsdommerne Ole Unmack Larsen, Poul Rønnow og Peter Rørdam Dommere er traditionelt tilbageholdende i den retspolitiske debat, men de overvejelser om anvendelse af anonyme vidner og agenter i straffesager, som nu er i gang, og som skal forelægges for folketinget, anser vi for at indebære en sådan trussel mod fundamentale principper i strafferetsplejen, at vi føler det nødvendigt at fremsætte nogle synspunkter med baggrund i de erfaringer, vi har fra vores arbejde i retten.
Der er sagt og skrevet så meget om disse emner, at vi ikke føler noget behov for at »starte forfra«, og de følgende bemærkninger beskæftiger sig derfor kun med nogle aspekter af problemerne, som det efter vores opfattelse er af særlig betydning at have for øje under de afsluttende overvejelser.
I.
Anonyme vidner Anonymiseringen betyder som bekendt ikke blot, at vidnets navn hemmeligholdes for tiltalte, men også at tiltalte ikke får oplysninger om de - for sagens udfald undertiden helt afgørende - dele af vidnets forklaring, hvoraf han kunne slutte sig til vidnets identitet.
Af den diskussion, som har fundet sted om anvendelsen af anonyme vidner, har man undertiden kunnet få det indtryk, at fortalerne på forhånd anser den tiltalte for skyldig efter den tiltale, der er rejst.
Og at man på den baggrund er tilbøjelig til at anse de retssikkerhedsgarantier for tiltalte, som ophæves eller begrænses ved anonymiseringen, som formaliteter, der ikke bør kunne hindre, at den tiltalte dømmes, som han eller hun ærligt har fortjent.
Men herved overses det, at det naturligvis er uundgåeligt, at der også i sager om grove narkotika- og voldsforbrydelser nu og da rejses tiltale mod personer, der enten er uskyldige, eller som kun er skyldige i et mindre omfang end beskrevet i anklageskriftet - i en narkosag f.eks. kun i overdragelse af halvdelen af det kvantum, som tiltalen angår.
Da strafudmålingen, specielt i narkosager, er nært knyttet til lovovertrædelsens omfang (stofmængden), vil en sådan afvigelse mellem tiltalen og domfældelsen i praksis kunne betyde en forskel på flere års frihedsberøvelse.
At anse de retssikkerhedsgarantier, der her er tale om, for blotte juridiske formaliteter, vil derfor være udslag af en meget overfladisk betragtningsmåde, navnlig når det erindres, at anonyme vidner kun tænkes anvendt i sager om meget alvorlige forbrydelser, hvor der, hvis tiltalte findes skyldig, idømmes meget langvarige frihedsstraffe.
Et andet forhold, som tilsyneladende overses af fortalerne for anvendelsen af anonyme vidner, er følgende:
Anvendelsen af anonyme vidner i sager om grove narkotika- eller voldsforbrydelser begrundes med hensynet til beskyttelsen af vidnerne i disse sager.
I betragtning af det miljø, hvoraf sagerne udspringer, kan det forventes, at vidnerne eller deres nærmeste vil lide alvorlig overlast, hvis de ikke beskyttes gennem anonymisering af deres forklaringer.
Men det noget specielle miljø rummer jo omvendt en risiko for, at personer i miljøet, der af en eller anden grund ønsker at ramme en anden, der ikke har »makket ret«, eller som man af andre grunde har et regnskab at gøre op med, vil komme med falske anmeldelser og vidneforklaringer, f.eks.
gående ud på, at den pågældende i et helt eller delvis opdigtet omfang har medvirket ved salg af narkotika.
Da den tiltalte ofte vil være den eneste, der kunne imødegå den urigtige vidneforklaring, vil den anonymisering, som vidnet kan opnå ved at hævde at være truet af tiltalte, og som har til formål at beskytte mod overlast fra tiltaltes side, her virke stik modsat: Det løgnagtige vidne opnår gennem anonymiseringen, at han stort set risikofrit kan sige, hvad der passer ham.
Og tiltalte, der som følge af anonymiseringen afskæres fra at imødegå forklaringen, er dermed uden beskyttelse mod den overlast fra vidnets side, som den løgnagtige forklaring - hvis tiltalte dømmes - resulterer i.
I tilknytning til den meget omtalte Højesteretsdom i U.1984.81, der er kommenteret af Kiil i U.1984.B.289, skal særligt fremhæves et moment, der er uomtalt såvel i dommen som i kommentaren, men som er af væsentlig betydning for overvejelserne om indholdet af en lovgivning på området.
Det drejer sig om adgangen for retten til at give den tiltaltes forsvarer pålæg om i et nærmere angivet omfang ikke over for den tiltalte at give oplysning om det materiale, politiet har tilvejebragt, eller om, hvad der er sket under retsmøder i tiltaltes fravær, de såkaldte »forsvarerpålæg«.
Bestemmelser  

 herom findes i den gældende retsplejelov kun i tilslutning til reglerne om efterforskning, og det er både efter reglernes placering og efter forarbejderne sikkert, at et pålæg til en forsvarer taber sin virkning senest ved domsforhandlingens begyndelse.
En accept af, at et vidne føres anonymt under domsforhandlingen trækker imidlertid nødvendigvis med sig, at der også på dette stadium af sagen gives forsvareren pålæg om ikke at videregive sin viden til tiltalte.
I Højesteretssagen var der da også givet et sådant pålæg til forsvareren i forbindelse med domsforhandlingen for landsretten, og det kan derfor undre, at Højesteret ikke har fundet anledning til at tage dette moment med i sine overvejelser, da retten skulle tage stilling til, om der efter de gældende regler var hjemmel til at føre et vidne anonymt under domsforhandlingen.
Mere betydningsfuldt end at markere denne undren er det imidlertid til brug for de legislative overvejelser at understrege, at man sætter forsvareren i den næsten uløselige situation i hans varetagelse af hvervet, at han ved, hvem vidnet er, og hvad vidnet har sagt, men ikke må fortælle det til sin klient.
Han er således afskåret fra sammen med klienten at tilrettelægge et forsvar over for de belastende udtalelser, der kan være kommet frem under vidneforklaringen, og han må i visse situationer procedere dele af sagen, uden at klienten er til stede og hører, hvad forsvareren siger.
Det referat, som i Højesterets dom er givet af sagens forløb under domsforhandlingen i landsretten taler bedre end mange ord sit tydelige sprog om, hvordan disse amputerede forsvarsmuligheder kan føre til, at domsforhandlingen udvikler sig til en parodi på en retshandling.
Der er også anledning til at slå fast, at alternativet til at opgive tanken om at føre anonyme vidner ikke er en prisgivelse af vidnets sikkerhed.
Det er vel nok i visse alvorlige narko- og voldssager en realitet, at et vidne kan blive udsat for overgreb, og den risiko er der i disse sager ingen, der vil påføre vidnet.
Udgangspunktet er derfor, at vidnet, hvis denne alvorlige risiko skønnes at være til stede, er fritaget for at afgive forklaring.
Det kan ikke engang pålægges vidnet at afgive forklaring, fordi vidnet i disse tilfælde vil være omfattet af fritagelsesreglen i retsplejelovens § 171, stk. 2, nr. 1. Valget står derfor mellem at føre vidnet anonymt med den - formentlig i mange tilfælde illusoriske - sikkerhedsfølelse, det kan give vidnet, og helt at give afkald på at føre vidnet med den risiko for en materielt urigtig frifindelse, som det indebærer.
Det er bestemt ikke acceptabelt for retssystemet, at man skal give afkald på domfældelse af grove forbrydelser, fordi vidnerne føler sig skræmt.
Men det er efter vores opfattelse endnu mindre acceptabelt, hvis man for at opnå en domfældelse gennemfører en domsforhandling under tilsidesættelse af de mest fundamentale retsplejemæssige principper.
Det er simpelthen livsnerven i det straffeprocessuelle system, der angribes, hvis man godkender, at en straffesag kan gennemføres, uden at den tiltalte på alle punkter ved, hvad han er oppe mod.
Det hører som oven berørt også med i billedet, at de vidner, det her drejer sig om, ofte selv er dybt kompromitterede.
Vidnerne i disse sager er typisk personer, der er eller har været inde i alvorligt misbrug af euforiserende stoffer, og/ eller selv er dømt for overtrædelse af lovgivningen herom eller for anden kriminalitet, undertiden i samme sag som tiltalte.
Der er, også når det drejer sig om »almindelige« vidner i »almindelige« sager,  

 mange usikkerhedsmomenter ved vidners udsagn.
Men i narko- og voldssagerne må man være ekstra skeptisk.
Det er ofte ganske uigennemtrængeligt, hvorfor et vidne i sådanne sager forklarer, som han gør, og bliver den tiltalte berøvet den forsvarsmulighed, der dog ligger i, at han ved, hvem der har afgivet forklaring, og kender det fulde indhold af forklaringen, bliver risikoen for domfældelse på urigtigt grundlag voldsomt forstærket.
Med andre ord: Når man skal tage stilling til, om det er acceptabelt at give afkald på et vidne med den risiko for en materielt urigtig frifindelse, som det indebærer, skal det med i overvejelserne, at alternativet - anonymisering af vidnet - ikke nødvendigvis fører til en materielt rigtig domfældelse.
Netop anonymiseringen rummer en høj grad af risiko for, at der i virkeligheden sker en materielt urigtig domfældelse.
Og så er retssystemet for alvor kørt af sporet, hvis en urigtig domfældelse bliver resultatet af en proces, der er gennemført under tilsidesættelse af grundlæggende retsplejemæssige principper.
Det må være en beskeden pris at betale for at undgå dette, hvis man engang imellem må opleve, at en sag må opgives eller ender med frifindelse, selv om den tiltalte i virkeligheden var skyldig.
Det kan ikke være uden interesse at omtale, at den norske Højesteret 2 gange i 1984 har truffet afgørelser, der i en helt anden grad end flertalsudtalelsen i den danske Højesterets dom i U.1984.81 står vagt om de grundlæggende garantier i strafferetsplejen.
Det drejer sig om afgørelserne i NRt 1984.334 og 663, der begge omhandlede narkokriminalitet, som var blevet afsløret ved politimæssig overvågning af nogle nærmere angivne områder.
Politifolkene afgav i byretten forklaring om deres iagttagelser, men blev af byretten fritaget for at besvare et spørgsmål fra forsvareren om, hvorfra observationerne var gjort, med den begrundelse, at det var nødvendigt at hemmeligholde observationsposterne.
I den første sag udtalte den førstvoterende med tilslutning fra de øvrige dommere bl.a.:
»I utgangspunktet har . . . . et vitne plikt til å forklare seg om hva det har sett eller hørt eller på annen måte iakttatt om saksforholdet, og herunder med de begrensninger som følger af lovens §§ . . . . også å svare på spørsmål som kan være av betydning for å belyse vitneprovets verdi, for eksempel i hvilken avstand vitnet har foretatt sine observasjoner . . . . Det er videre langvarig og sikker rettspraksis for at det ikke er adgang til å frita for vitneplikt av andre grunner enn de som er angitt i loven . . . .
Der foreligger derfor . . . . en saksbehandlingsfeil når byretten avskar forsvarerens spørsmål til politibetjentene.« Denne sagsbehandlingsfejl fandtes så væsentlig, at byrettens dom blev ophævet.
 Ganske samme resultat kom den norske Højesteret til i den anden sag.
Det kan heller ikke være uden interesse at omtale, at den danske Højesterets afgørelse om anonyme vidner på det nordiske juristmøde i 1984 ikke blev mødt med nogen form for sympati hos diskussionsdeltagerne fra de andre nordiske lande.
Danske dommere har traditionelt en meget pragmatisk holdning til de problemer, de bliver stillet overfor.
Det kan der i mange tilfælde være gode grunde til, men der er tilfælde, hvor det har betydning at markere nogle principielle holdninger.
Professor Robert Bech bliver undertiden påberåbt til støtte for den mere pragmatiske linie, og hans navn har også været inddraget i debatten om de anonyme vidner, bl.a. i Kiils ovenfor omtalte kommentar til den danske Højesterets dom.
De betragtninger fra Robert Bechs side, som man har påberåbt sig til støtte for, at vidner i visse tilfælde kan føres anonymt, findes i en artikel i »Retsplejeloven 50 År«, side 173 ff.
Det, man har fået ud af denne artikel, er, at domstolene ikke skal være så ængstelige for, om der er hjemmel til den løsning, som man finder fornuftig og hensigtsmæssig.
Det er rigtigt, at Robert Bech har gjort sig til talsmand for dette standpunkt, men det er sket med sigte på noget ganske andet end det, vi her taler om.
I Robert Bechs artikel er der et afsnit specielt om forholdet mellem det offentlige og det enkelte individ.
Han påviser her, hvordan det uden vanskeligheder har været muligt for domstolen at finde hjemmel til at fængsle i strid med eller ud over loven og dens forudsætninger, hvis man har syntes, der var behov for fængsling, mens det omvendt har knebet gevaldigt at finde hjemmel til at komme folk til hjælp, hvis der f.eks. skulle gives erstatning for et uberettiget indgreb.
Robert Bechs pointe er, at domstolene skal bekymre sig lidt mindre om hjemlen, end de hidtil har gjort, hvis der er behov for at yde hjælp til en person, der er kommet i klemme i systemet.
Og at domstolene omvendt bør være noget mere omhyggelige med hjemlen, hvis det offentlige ønsker et indgreb iværksat.
Vi tror derfor ikke, at Robert Bech har påskønnet at se sit indlæg brugt til støtte for, at det er i orden med anonyme vidner.
Det er i virkeligheden forbløffende, at man i kommentaren til den danske Højesterets dom har ment at kunne forsvare flertallets resultat med en henvisning til Robert Bechs artikel.
Når folketinget skal tage stilling til, hvilke regler der nu skal gives, skal man altså ikke lade sig besnære hverken af henvisningerne til Robert Bech eller af den omstændighed, at en afdeling af Højesteret med 5 dommerstemmer mod 2 har sanktioneret, at vidner efter de gældende regler undtagelsesvis kan føres anonymt.
Det ville da i øvrigt også være pinligt, hvis folketinget i et eller andet omfang gav grønt lys for anonyme vidner, og der efterladende blev fastslået, at en regel med dette indhold var i strid med Menneskerettighedskonventionen.
At dette står som en ikke helt fjerntliggende mulighed kan udledes af de afsluttende bemærkninger, der blev fremsat af Jørgen Gersing som debatleder under forhandlingerne på det nordiske juristmøde 1984 om emnet »Efterforsknings- og bevisspørgsmål ved  

 narkotikaforbrydelser«.1) Gersings indlæg, der nu er trykt i Forhandlingerne, side 120 f, lyder således:
»Vi havde for mange år siden en justitsminister, som sagde, at der gik ca. 25 år fra vi gennemførte en reform i landet og til den rigtig slog igennem i befolkningen.
Det antal retssager, der hidtil har været behandlet af de europæiske menneskerettighedsorganer fra de nordiske lande, kunne tyde på, at denne sætning måske stadig har en vis gyldighed.
Men nu begynder de at komme.
Og i denne forbindelse er det vel rimeligt at kaste et blik på bestemmelserne i art. 6, pkt. 3. Der står først i indledningen til pkt. 3, at enhver, der er »charged with a criminal offence, has the following minimumrights.« - og litra d) lyder, at han har »rights to examine or have examined witnesses against him and to obtain the attendance and examination of witnesses on his behalf under the same conditions as witnesses against him.« Jeg vil mene, at anklagemyndigheden og politiet, når de udfolder den fantasi i efterforskningsskridtene, som jeg finder er helt nødvendig i disse særprægede sager, måske engang imellem også skulle tage bestemmelserne her frem og prøve dem lidt af for at sikre det, som i alle de europæiske lande har været grundtanken, og det, der har ligget bag ved konventionen, nemlig at den tiltalte får »a fair trail«.' II.
Agenter Det er en noget anden problemstilling, man møder her, men på flere punkter er der paralleller.
Det er jo også her ønsket om en mere effektiv indsats over for den alvorligere kriminalitet, der begrunder forslaget om en legalisering af agentvirksomhed, og det er naturligvis et ønske, alle kan tilslutte sig.
Men også på dette punkt er der en pris, der skal betales, og som efter vores opfattelse er for høj, fordi man også her må tilsidesætte nogle væsentlige retsplejemæssige principper.
Nogle af de indvendinger, der kan fremføes, ligger lige for: Hensynet til politiets integritet taler med stor styrke mod anvendelse af agenter.
Som det foreliggende lovforslag viser, er det endvidere en tilsyneladende håbløs opgave at udforme bare nogenlunde præcise regler på de punkter, hvor der skal sættes grænser for agentanvendelsen.
En anden meget væsentlig indvending knytter sig til noget, der er lidt mere uigennemskueligt, og som derfor kræver en nærmere forklaring.
Det burde være en selvfølge, at hvis en sag er blevet optrevlet ved hjælp af en agent, må agenten frem i dagens lys, for at retten kan få mulighed for at danne sig et personligt indtryk af agentens forklaring om, hvad der skete, sammenholdt med den tiltaltes ofte afvigende forklaring herom.
Der kan dels være spørgsmål om, hvorvidt denne tiltalte overhovedet var med i det begivenhedsforløb, sagen angår.
Dels må forsvareren have mulighed for at gå agenten på klingen, for det kan blive efterprøvet, om provokationsgrænsen er overskredet.
Heroverfor står imidlertid, at anklagemyndigheden ofte ikke ønsker at føre agenten som vidne, dels af hensyn til agentens sikkerhed, dels af hensyn til genbrugsmuligheden.
Man skulle tro, at denne konflikt mellem ønsket om at føre agenten som vidne og ønsket om at fritage ham for vidnepligt var let løst ud fra følgende synspunkter: Anklagemyndigheden bestemmer, om agenten skal føres.
Hvis anklagemyndigheden finder hensynet til agenten tungerevejende end hensynet til sagens oplysning i retten, må anklagemyndigheden give afkald på at få det frem, som agenten kunne have fortalt, og forsvareren og den tiltalte kan så være tilfredse.
Hvis anklagemyndigheden omvendt bestemmer sig til at føre agenten som vidne, får forsvareren og den tiltalte de sædvanlige processuelle muligheder for at sætte ind over for agentens forklaring.
Hvis det var så enkelt, ville der ikke være grund til at have nogen regel om agentens vidnepligt.
Det har man imidlertid fundet nødvendigt.
Grunden hertil er, at domstolene i en række tilfælde har ladet sig besnære til at give anklagemyndigheden mulighed for både at blæse og have mel i munden.
Anklagemyndigheden har fået lov til både at blive fri for at føre agenten som vidne og til alligevel at få agentens oplysninger frem ved stedfortrædende beviser, typisk som andenhåndsforklaringer om, hvad agenten har fortalt om hændelsesforløbet, jfr.
Gammeltoft-Hansen i Tidsskrift for Rettsvitenskap 1984, side 115 ved note 29 og 30. I praksis er situationen altså blevet den, at agentens oplysninger kan bruges, uden at der bliver mulighed for den afprøvning af oplysningerne, som ville foreligge, hvis agenten selv blev ført som vidne.
Det hører også med i billedet, at domstolene i nogle sager, f.eks.
U.1976.236 og 1978.368 har givet udtryk for, at den bevistvivl, der måtte følge af, at agenten ikke føres som vidne, må komme tiltalte til gode også ved skyldspørgsmålets afgørelse, men at der os bekendt ikke foreligger noget eksempel på, at der er sket en frifindelse, fordi beviset er blevet fundet for svagt.
De gældende bestemmelser om vidnepligt, som har dannet grundlag for de indtil nu trufne afgørelser om, hvorvidt en agent skal føres som vidne, eller om han kan fritages, findes i retsplejelovens § 171, der først i stk. 2, nr. 3, fastslår, at der ikke er pligt til at afgive forklaring, såfremt forklaringen må antages at ville påføre vidnet anden væsentlig skade end straf eller tab af velfærd.
Dernæst bestemmes det i stk. 3, at retten dog kan pålægge vidnet at afgive forklaring, hvis forklaringen må anses for at være af afgørende betydning for sagens udfald, og sagens beskaffenhed og dens betydning for vedkommende part eller samfundet findes at berettige dertil.
Som foran anført har man fundet det nødvendigt som led i den nu foreslåede legalisering af agentvirksomhed at medtage en særskilt bestemmelse om agentens vidnepligt.
I justitsministeriets lovforslag, der er udformet i overensstemmelse med udvalgsflertallets forslag, er det formuleret på den måde, at vidnepligt kan pålægges, når sagens beskaffenhed og dens betydning for vedkommende part eller samfundet findes at berettige dertil.
Hvis forslaget vedtages, vil der således ske en vis udvidelse af adgangen til at pålægge agenten vidnepligt, idet det ikke længere skal være en betingelse, at agentens forklaring er af afgørende betydning for sagens udfald.
Det er dog en meget beskeden udvidelse af adgangen til at pålægge vidnepligt, der er foreslået, og det vil fortsat bero på en afvejning af de modstående hensyn, om der skal pålægges vidnepligt.
Man er altså stadig meget langt fra den retstilstand, der burde være den selvfølgelige: At agenten undtagelsesfrit skal føres som vidne, hvis anklagemyndigheden ønsker at bruge hans oplysninger som bevis under sagen.
Det kan endvidere af forarbejderne tydeligt ses, at der er en almindelig forventning om, at domstolene fortsat vil lade oplysningerne komme frem i form af stedfortrædende beviser i de tilfælde, hvor man fritager agenten for vidnepligt.
Den mulighed, der således fortsat vil være for at fritage agenten som vidne, har yderligere trukket det forslag med sig, at der skal kunne gives forsvareren pålæg om ikke at videregive oplysning om, at der har været iværksat en agentvirksomhed.
Det kan vist uden overdrivelse betegnes som opsigtsvækkende, at man har foreslået legalisering af muligheden for at give et sådant pålæg.
Hvis det gives, må det ifølge sagens natur få virkning også for domsforhandlingen, og den begrænsning af forsvarerens muligheder under domsforhandlingen, som det indebærer, er lige så uantagelig som de begrænsninger, der følger af forsvarerpålæg i tilslutning til en bestemmelse om anonymisering af vidner.
En lovbestemmelse, der i et eller andet omfang legaliserer anvendelse af agenter, bør derfor som anført ledsages af en undtagelsesfri regel om vidnepligt for agenten, hvis anklagemyndigheden ønsker at bruge agentens oplysninger under sagen.
En regel herom vil ikke rumme de samme betænkeligheder, som når det drejer sig om udenforstående vidner.
Agenten går frivilligt og med åbne øjne ind til sit hverv, og han kan i forbindelse med, at han påtager sig opgaven, gøre op med sig selv, om han vil være parat til at møde som vidne i retten, således at han kan sige fra på forhånd og dermed undgå at bringe sig selv i situationen.
Bliver agentens vidnepligt undtagelsesfri, bortfalder naturligvis også grundlaget for at give bestemmelser om forsvarerpålæg under domsforhandlingen.
En regel om ubetinget vidnepligt for agenten vil antagelig begrænse agentanvendelser i et ikke ubetydeligt omfang, og de opklaringsmæssige fordele ved anvendelsen af agenter vil derfor komme til at stå i misforhold til de betænkeligheder, der i øvrigt er forbundet hermed, og som er nævnt foran: Hensynet til politiets integritet og vanskelighederne ved at udforme blot nogenlunde præcise regler for agentanvendelsen i det hele taget.
Det er derfor vores opfattelse, at der i retsplejelovene bør indføjes et forbud mod agentanvendelse.
Afslutningsvis kan der vel være anledning til at markere, at de straffeprocessuelle regler og den måde, de håndhæves på, i særlig grad er egnet til at afspejle, om vi har et retssamfund, som vi kan være bekendt.
Det er vores opfattelse, at specielt muligheden for anonymisering af vidner, men også muligheden for anvendelse af agenter vil skabe en sådan afstand fra det retssamfund, som vi kan være bekendt, at der må siges fra.
At give afkald på disse muligheder har naturligvis, som det flere gange er fremgået i det foregående, sin pris, men den pris er beskeden sammenlignet med det brud på fundamentale retsplejemæssige principper, som vil blive følgen, hvis anonymisering af vidner og agentanvendelsen legaliseres.
Der er også grund til at understrege, at der ved en sådan legalisering vil ske en meget alvorlig tilsidesættelse af den ligestilling mellem anklagemyndigheden og forsvareren, som var en af hovedhjørnestenene i retsplejereformen i 1978, idet navnlig muligheden for at give forsvarerpålæg med virkning for domsforhandlingen mere eller mindre vil lemlæste forsvarerens indsats for den tiltalte.
Og der er sidst, men ikke mindst behov for endnu engang at gøre det klart, at begge regelsæt nok vil indebære en vis yderligere opklaringsmulighed, men samtidig vil øge risikoen for urigtige domfældelser.
Intet retssystem kan udelukke risikoen for, at der sker urigtige domfældelser, men i jo højere grad de elementære straffeprocessuelle normer efterleves, i jo højere grad elimineres risikoen for, at det sker.
1) I en afgørelse af 10. juli 1985, der er fremkommet efter udarbejdelsen af denne artikel, har den europæiske menneskerettighedskommission dog i medfør af art. 27, stk. 2, i Den europæiske Menneskerettighedskonvention afvist en klage indgivet af tiltalte i sagen U. 1984.81 som »manifestly ill-founded«.
Klageren havde for kommissionen gjort gældende, at man ved sagsbehandlingen havde krænket hans rettigheder efter konventionens atikel 6, stk. 1 (om »fait trail«), og stk. 3,  

 litra b (»tilstrækkelig tid og lejlighed til at forberede sit  

 forsvar«), litra c (»at forsvare sig personligt eller ved bistand af en advokat . . . .«), og litra d (»at afhøre eller lade afhøre imod ham førte vidner og at få vidner i hans interesse tilsagt og afhørt på samme betingelser som vidner, der føres imod ham«).
Afvisningen af klagen sker i det væsentlige med den formelle begrundelse, at rettighederne efter artikel 6 er rettigheder for tiltalte og forsvaret i almindelighed, og at man ved bedømmelsen af, om disse rettigheder er krænket, ikke blot må vurdere tiltaltes personlige situation under sagen, men forsvarets som helhed.
Og da forsvareren har været til stede under hele domsforhandlingen og har kunnet afhøre de 2 anonyme vidner uden i forhold til tiltalte at være pålagt andre restriktioner end forbudet mod med tiltalte at diskutere de dele af vidneforklaringerne, hvoraf tiltalte kunne slutte sig til vidnernes identitet, når kommissionen til, at der ikke har foreligget nogen krænkelse af de påberåbte rettigheder.
For så vidt angår klagerens adgang til at forberede sit forsvar bemærker kommissionen, at anonymiseringen ikke findes at have berørt denne ret i en sådan grad, at der foreligger en krænkelse af artikel 6, stk. 3, litra b eller d, og under omtalen af forsvarerens muligheder for afhøring af de anonyme vidner bemærker kommissionen, at forsvarets interesser kunne varetages lige så godt af forsvareren som af klageren selv.
Navnlig den sidstnævnte udtalelse gør kommissionens afgørelse mindre interessant, end den ved første øjekast kan forekomme.
Da kommissionen naturligvis ikke kan have være blind for, at der som ovenfor nævnt kan forekomme situationer, hvor tiltalte er den eneste, der kunne imødegå en urigtig anonym vidneforklaring (f.eks. fordi han kunne bevise, at vidnet ikke på det relevante tidspunkt befandt sig på det sted, hvor vidnet hævder at have gjort sin iagttagelse), kan der nemlig næppe i udtalelsen indlægges andet og mere, end at kommissionen har skønnet, at anonymiseringen i den foreliggende sag ikke var til skade for tiltalte, i hvert fald ikke i en sådan grad, at der forelå en krænkelse af konventionen.
Kommissionens afgørelse må således opfattes som så konkret begrundet, at den ikke kan tages som udtryk for, at kommissionen nu generelt har givet grønt lys for anvendelsen af anonyme vidner.
