Indledning 1. I dette kapitel omtales en række af de væsentligste  

 regelsæt vedrørende statsansattes forhold i forbindelse med sygdom.
De  

 særlige regler om afsked af tjenestemænd på grund af sygdom omtales i kap.  

 36.
Sygemelding 2. Når en ansat er nødt til at være fraværende fra sit  

 arbejde på grund af sygdom, skal han meddele dette til tjenestestedet på  

 første sygedag så vidt muligt inden arbejdstids begyndelse - eller snarest  

 muligt derefter.
Den ansatte skal oplyse, hvor længe han skønner, sygdommen vil vare.
Disse  

 oplysninger kan være nødvendige, bl.a. af hensyn til tjenestestedets  

 dispositioner vedrørende tilrettelæggelse af den tjeneste, som den ansatte  

 skulle have udført.
3. Sygefravær dokumenteres normalt ved, at den  

 ansatte, når han har genoptaget tjenesten, straks underskriver en erklæring,  

 hvorved han  bekræfter, at han har været uarbejdsdygtig på  

 grund af sygdom med angivelse af datoen for første og sidste sygedag.
Der  

 kræves ikke oplysning om sygdommens art.
Blanket til erklæringen (Fi 36) kan  

 rekvireres hos Direktoratet for Statens Indkøb.
 4. I visse tilfælde kan sygdomsforfald kræves  

 dokumenteret ved lægeattest.
Hvis en tjenestemands forudgående sygemeldingers antal og/eller  

karakter taler derfor, kan der kræves lægeattest  

 (afkrydsningsformular). For fravær under 4 dage kræves i så fald en skriftlig  

 anmodning til lægen om udstedelse af lægeattest.
Denne attest betales af  

 tjenestemanden.
Efter 14 dages sygefravær kan der forlanges en attest fra  

 tjenestemandens læge eller specialist om sygdommens forventede yderligere  

 varighed, den såkaldte varighedserklæring (blanket Fi 37), som kan  

 rekvireres hos Direktoratet for Statens Indkøb.
Denne attest betales af  

 tjenestestedet.
 Tilsvarende regler bør følges for andre ansatte, jfr. for  

 funktionærers vedkommende Ful. § 5, stk. 4.
5. Er en tjenestemand hyppigt sygemeldt, eller  

 giver hans tilstand i øvrigt anledning til tvivl om, hvorvidt han er  

 helbredsmæssigt egnet til at varetage sin stilling, har tjenestemanden pligt  

 til at fremskaffe de helbredsoplysninger, som helbredsnævnet forlanger til  

 brug for bedømmelsen af tjenstdygtigheden.
Udgifter hertil  betales af  

 tjenestestedet.
Løn under sygdom 6. Der ydes normalt fuld løn under sygdom til  

 tjenestemænd og funktionærer.
For funktionærers vedkommende følger dette af  

 Ful. § 5, stk. 1.
 Ligeledes kan andre ansatte have ret til løn under sygdom i henhold til  

 overenskomst eller aftale.
 Ansatte, som ikke har krav på løn under sygdom, har ret til  

dagpenge i henhold til dagpengeloven.
 Endelig er der for enkelte grupper af ansatte aftalt forskellige  

mellemformer mellem fuld løn og dagpenge under sygdom, f.eks. således  

 at der under visse nærmere fastsatte betingelser ydes løn under sygdom i  

 indtil 13 uger inden for 12 på hinanden følgende måneder og herefter i indtil  

 13 uger dagpenge samt et tillæg, der udgør differencen mellem dagpengene og  

 90 pct. af den sædvanlige løn.
7. L 572 27/10 1982 om begrænsning af løn under sygdom  

 er ophævet med virkning fra 1/1 1987, jfr.
Fmst. cirk. 5/1 1987.
8. Den løn, der kommer til udbetaling under sygdom, er  

 den normale, faste løn.
I visse tilfælde indgår godtgørelse for  

 ubekvem arbejdstid m.v. i løn under sygdom.
Der henvises til Fmst. cirk. 104  

 25/5 1977 og 81 2/5 1978.
 Dagpengene kan ikke overstige et bestemt maksimumsbeløb, som  

 fastsættes og reguleres i henhold til dagpengelovens § 24, og kan ikke udgøre  

 mere end 90 pct. af den ansattes indtægt, beregnet på grundlag af den  

 gennemsnitlige ugentlige lønindtægt i de sidste 4 uger før sygdommens  

 indtræden, jfr. dagpengelovens § 9.
 9. Ifølge dagpengeloven påhviler det normalt  

 arbejdsgiveren at betale dagpenge i de første 5 uger af den ansattes  

 sygdomsperiode (arbejdsgiverperioden). Herefter betales dagpengene af  

 socialforvaltningen i den sygemeldtes bopælskommune.
Betaler arbejdsgiveren fuld løn under sygdom, skal der naturligvis ikke  

 herudover betales dagpenge.
I det omfang der uden for arbejdsgiverperioden  

 ydes løn under sygdom, indtræder arbejdsgiveren i den ansattes krav på  

 dagpenge i henhold til dagpengelovens § 27. Dette betyder, at arbejdsgiveren  

 har krav på at få refunderet en del af den udbetalte løn fra den ansattes  

 bopælskommune, svarende til det dagpengebeløb, som den ansatte ellers ville  

 have krav på.
 Normalt vil retten til refusion først indtræde efter udløbet af  

 arbejdsgiverperioden på 5 uger, medmindre arbejdsgiveren har frigjort sig fra  

 at udbetale dagpenge, jfr. dagpengelovens § l2.
 Krav om refusion af dagpenge skal fremsættes over for den ansattes  

 bopælskommune inden for bestemte frister.
 Det er uden betydning for retten til refusion, om lønnen udbetales i  

 henhold til lovbestemmelse, f.eks. funktionærloven eller lærlingeloven, eller  

 i henhold til en overenskomstbestemmelse.
Barns første sygedag 10. En tjenestemand kan efter anmodning i  

 fornødent omfang få delvis eller hel tjenestefrihed med løn til pasning af  

sygt, mindreårigt, hjemmeværende barn på dets første sygedag, når  

 hensynet til barnets forhold nødvendiggør det, og forholdene på  

 tjenestestedet tillader det.
For en række  overenskomstgrupper gælder  

 tilsvarende regler under forudsætning af, at der udtrykkeligt i  

 følgeskrivelsen til overenskomsten er optaget en bemærkning herom.
 Den ansatte oppebærer under tjenestefriheden indtægt svarende til den  

 indtægt, som den ansatte ville have oppebåret i sygdomstilfælde, idet der dog  

 i denne fraværssituation ikke indgår de særlige ydelser, som er omhandlet i  

 Fmst. cirk. 25/5 1977 og 2/5 1978 om udbetaling af visse særlige ydelser  

 under sygdom.
 11. Efter Finansministeriets praksis forstås ved  

 mindreårigt barn et barn, der ikke er fyldt 18 år.
Om et barns sygdom kan begrunde tjenestefrihed, må bero på en konkret  

 vurdering af sygdommens art sammenholdt med barnets alder.
Afgørende er i  

 alle tilfælde, at der er et pasningsbehov, der ikke kan opfyldes på  

 anden måde.
12. Et barn betragtes altid som  

 »hjemmeværende«, når det opholder sig hos sin biologiske far  

 og/eller mor.
Det samme gælder ophold hos  adoptivforældre samt  

 hos den ene af forældrene i forbindelse med udøvelse af samkvemsret.
 Tilsvarende gælder i øvrige tilfælde, hvor den ansatte har  

forældremyndighed over det hjemmeværende barn - uden at være  

 biologisk eller adoptivmæssig mor/far.
Tilfælde, der falder uden for det ovennævnte, må afgøres efter et konkret  

 skøn.
Vejledende herfor bør være dels hensynet til barnets tarv, dels den  

 ansattes tilknytning og varetægtsmæssige forhold til barnet.
Skønnet bør dog  

 praktiseres på en måde, der ikke nødvendiggør en overdreven undersøgelse af  

 den ansattes samlivsforhold.
Som hovedregel vil det være rimeligt at lægge til grund, at tjenestefrihed  

 kan tilstås en ansat, der har samme folkeregisteradresse som barnet på  

 sygdomstidspunktet, jfr. dog ovenfor om samkvemsretssituationen.
Denne  

 hovedregel finder dog ikke anvendelse, hvis den ansatte lever i kollektiv  

 eller anden form for bofællesskab, hvor man f.eks. efter tur passer  

 kollektivets/bofællesskabets syge børn.
13. I tilfælde, hvor begge forældre er omfattet  

 af reglerne om tjenestefrihed i forbindelse med barns første sygedag, kan kun  

 den ene få delvis eller hel tjenestefrihed og kun på barnets  

første sygedag.
Der kan således ikke være een første sygedag for  

 faderen og en for moderen inden for den samme sygeperiode.
Ændring af ansættelsesforholdet på grund af sygdom 14. I særlige tilfælde kan en tjenestemands sygdom  

 begrunde en  midlertidig eller varig ændring af  

 ansættelsesforholdet.
 15. En tjenestemand, der af helbredsmæssige grunde for  

 en tid ikke kan udføre fuld tjeneste, kan i henhold til § 5 i Fmst. cirk. 163  

 5/7 1973 om statstjenestemænds forhold i forbindelse med sygdom  

 (sygdomscirkulæret) få tilladelse til nedsættelse af tjenestetiden med indtil  

 halvdelen i indtil 3 måneder med fuld løn.
 Denne regel skal ses på baggrund af det ønskelige i at gøre det muligt for  

 en tjenestemand at komme lempeligt i gang efter en  alvorlig  

 sygdom, idet tjenestemænd ofte på tilstrækkeligt helbredsmæssigt grundlag  

 ville kunne være sygemeldt i 120 dage med fuld løn, jfr. § 1 i Fmst. cirk. 47  

 15/3 1973 (afskedscirkulæret), hvis de kun havde mulighed for at genoptage  

 tjenesten på fuld tid.
 En tjenestemand kan dog få nedsat tid med fuld løn i indtil 3 måneder,  

 selv om han har været sygemeldt i længere tid, evt. ud over de 120 dage.
 16. For at kunne få nedsat tid efter de ovennævnte  

 regler må det med føje kunne antages, at tjenestemanden bliver i stand til at  

 kunne  genoptage fuld tjeneste i løbet af de 3 måneder, og det må i al  

 fald ikke anses for udelukket, at pågældende kan genoptage fuld tjeneste.
 17. Sager om tjenestetidsnedsættelse i indtil 3  

 måneder forelægges  direkte for Helbredsnævnet med de fornødne  

 lægelige oplysninger.
 18. Viser der sig behov for tjenestetidsnedsættelse ud  

 over 3 måneder, eller søges der med det samme om nedsat tjenestetid for mere  

 end 3 måneder, forelægges sagen for Lønnings- og Pensionsdepartementet og  

 ikke for Helbredsnævnet.
Efter at der er afgivet skøn i sagen af Finansministeriets lægekyndige  

 konsulent, afgiver Finansministeriet en udtalelse i sagen, idet der samtidig  

 tages stilling til, på hvilke lønmæssige vilkår der kan gives nedsat  

 tjenestetid.
Vejledende herfor er den lægekyndige konsulents skøn over  

 tjenestemandens fremtidige arbejdsevne samt den samlede tid på nedsat  

 tjeneste.
 Efter praksis vil tjenestetidsnedsættelse med fuld løn normalt ikke  

 blive givet for en samlet periode på mere end ca. 6 måneder.
19. Tjenestetidsnedsættelse med fuld løn forudsætter,  

 at tjenestetiden udgør mindst halvdelen af fuld tjeneste.
I tilfælde, hvor  

 tjenestetiden er nedsat med mere end halvdelen, og der i øvrigt er grundlag  

 for at bevilge tjenestetidsnedsættelse med »fuld løn«, beregnes  

 lønnen som en brøkdel af fuld løn, svarende til forholdet mellem det  

 præsterede timetal og halv tjeneste.
 20. Tjenestetidsnedsættelse, der bevilges i henhold  

 til sygdomscirkulæret, bevirker ingen afkortning i tjenestemandens  

lønanciennitet og pensionsalder, uanset om der ydes hel eller delvis  

 løn.
 21. Tjenestetidsnedsættelse ud over 1 år bevilges  

 normalt ikke i henhold til sygdomscirkulæret, men i givet fald i henhold til  

 TL § 58, stk. 3.
 Udelukker lægeskønnet, at tjenestemanden på noget tidspunkt kan genoptage  

 fuld tjeneste, bevilges tjenestetidsnedsættelsen med det samme efter TL § 58,  

 stk. 3. Dette medfører, at lønanciennitet og pensionsalder for perioder med  

 nedsat tjenestetid ikke medregnes fuldt ud som fastsat i sygdomscirkulærets §  

 5, men medregnes efter de sædvanlige regler, dvs. lønanciennitetscirkulæret  

 samt TPL § 4, stk. 4.
Heraf følger, at tjenestetid, der udgør gennemsnitlig 15 timer pr. uge  

 eller derover, indgår fuldt ud i lønancienniteten.
Tjenestetid på mindre end  

 gennemsnitlig 15 timer pr. uge indgår tilsvarende nedsat i lønancienniteten.  

 Tjenestetiden indgår - uanset omfanget - tilsvarende nedsat i  

 pensionsalderen.
 22. Spørgsmålet om tilladelse til nedsat tjenestetid  

 under delvis utjenstdygtighed som følge af tilskadekomst i tjenesten  

 forelægges Lønnings- og Pensionsdepartementet til udtalelse.
Hvorvidt der i denne situation vil kunne gives tilladelse til nedsat  

 tjenestetid (for en begrænset tid eller indtil videre), afgøres på grundlag  

 af en vurdering fra Finansministeriets lægekyndige konsulent af  

 tjenestemandens helbredsmæssige situation, set også i relation til  

 tjenestemandens arbejdsopgaver.
Den lægekyndige konsulents vurdering lægges  

 også til grund for, om der ved tjenestetidsnedsættelse af længere varighed  

 bør fastsættes en bestemt periode, efter hvis udløb sagen skal forelægges på  

 ny.
Der findes således ingen faste regler for, hvor lang en periode med  

 nedsat tjenestetid i givet fald bør være.
23. Anmodning om helbredsbetinget  

 tjenestetidsnedsættelse fremsættes normalt af tjenestemanden gennem styrelsen  

 eller af styrelsen på tjenestemandens vegne.
Såfremt en læge på sin patients  

 vegne retter henvendelse til styrelsen med anbefaling af nedsat tjenestetid,  

 bør det normalt ikke af styrelsen forlanges, at tjenestemanden selv kommer  

 med en ansøgning.
 24. Anmodning om helbredsbetinget  

 tjenestetidsnedsættelse skal være bilagt fornødne lægelige oplysninger, dvs.
- en beskrivelse af samtlige subjektive og objektive sygdomsfænomener, - en diagnose samt - en udtalelse vedrørende udsigterne til, at tjenestemanden kan genoptage  

 fuld tjeneste med en omtrentlig angivelse af, hvornår fuld tjeneste kan  

 forventes genoptaget.
 Desuden vil det være formålstjenligt, at den attestudstedende læge  

 medsender eventuel foreliggende journaludskrift, speciallægeerklæring,  

 udskrivningskort samt andre relevante oplysninger om tjenestemandens  

 helbredstilstand.
 De omhandlede lægelige oplysninger forudsættes fremsendt i lukket kuvert  

 af hensyn til kravet om fortrolig behandling af lægelige oplysninger.
Ved sagens forelæggelse afholdes de fornødne udgifter til fremskaffelse af  

 lægelige oplysninger af tjenestemanden.
Udgifter til supplerende  

 lægeerklæring samt udgifter til speciallægeundersøgelse eller anden særlig  

 undersøgelse, som forlanges foretaget, afholdes af tjenestestedet.
25. I henhold til TL § 12, stk. 3, kan det pålægges en  

tjenestemand under 60 år, der af helbredsmæssige grunde bliver uegnet  

 til at varetage tjenesten i sin stilling, at overtage en anden stilling  

inden for hans hidtidige ansættelsesområde, som må anses for passende  

 for ham.
Med tilslutning af et i TL § l3 omhandlet nævn (omflytningsnævnet)  

 kan det endvidere pålægges ham at overtage en passende stilling uden  

 for hans hidtidige ansættelsesområde.
Såfremt overtagelse af en anden stilling indebærer en nedrykning, har  

 tjenestemanden krav på pensionsgivende tillæg i henhold til TL §  

 55. Nedrykning med ydelse af tillæg vil kunne ske i forbindelse med såvel  

 pålagt som ansøgt nedrykning.
Ydelse af tillæg kan kun ske efter forelæggelse  

 for Lønnings- og Pensionsdepartementet.
 26. Får en funktionær en helbredserklæring fra læge  

 eller hospital, hvorefter funktionæren på grund af sygdom ikke kan genoptage  

 arbejdet i fuldt omfang, men f.eks. kun på halv tid, betragtes funktionæren  

 som (delvis) uarbejdsdygtig.
Funktionæren har derfor ret til sædvanlig løn under den delvise  

 uarbejdsdygtighed på grund af sygdom.
Dage, på hvilke den ansatte er delvis  

 fraværende på grund af sygdommen, medregnes i konsekvens heraf som  

hele dage i relation til 120-dages reglen i Ful. § 5, stk. 2.
Der er dog naturligvis intet i vejen for, at funktionæren og institutionen  

 aftaler, at funktionæren i stedet i en periode går på deltid mod tilsvarende  

 lønafkortning.
I så fald er der ikke tale om sygefravær.
Notering af sygedage 27. For enhver ansat skal føres en  

sygedagsliste indeholdende oplysning om tidspunktet for hver  

 sygeperiodes begyndelse og ophør og det samlede antal sygedage.
En af  

 Finansministeriet udarbejdet sygedagsliste (Fi 38) kan rekvireres hos  

 direktoratet for statens indkøb.
Sygedagslisten anvendes bl.a. til regnskab med den såkaldte 120-dages  

 regel, jf. kap. 36. Ved opgørelsen af de 120 dages fravær medregnes såvel  

 søn- og helligdage som fridage på hverdage.
Det er herved forudsat, at den  

 ansatte har været sygemeldt på begge sider af sådanne dage.
For ansatte, der  

 er omfattet af visse overenskomster indgået mellem Finansministeriet og HK,  

 bortses dog fra sammenhængende fridage på mindst 2 døgns længde, hvori  

 frilørdage medregnes.
28. På sygedagslisten gøres bemærkning om fravær i  

 forbindelse med  barns første sygedag samt for tjenestemænds  

 vedkommende perioder med nedsat tjenestetid af helbredsmæssige årsager  

 med oplysning om tjenestetidsnedsættelsens omfang.
Fravær i disse tilfælde  

 noteres ikke som sygedage.
 29. Endelig gøres bemærkning om, hvorvidt en given  

 sygeperiode er forårsaget af tilskadekomst under udførelse af  

 tjenesten.
 30. Spørgsmålet om notering af fravær på grund af  

 sygdom i forbindelse med graviditet og barsel er omtalt i Fmst. cirk. 3/10  

 1984 om barselorlov mv. for ansatte i staten.
31. Finansministeriet udarbejder en central  

sygefraværsstatistik.
Der henvises herom til Fmst. cirk. 10/2 1987 om  

 sygefraværsstatistik for statsansatte (LP.nr. 011/87).
Bilags- og henvisningsoversigt Bilag til kap. 26 Bilag 26.1 Økonomi- og budgetministeriets cirk. 163 5/7 1973 om statstjenestemænds  

 forhold i forbindelse med sygdom  (sygdomscirkulæret).
Bilag 26.2 Fmst. cirk. 104 25/5 1977 med vejledning om udbetaling af visse særlige  

 ydelser til personer med ansættelse på funktionærvilkår.
Bilag 26.3 Fmst. cirk. 81 2/5 1978 med vejledning om udbetaling af visse særlige  

 ydelser til tjenestemænd og lignende i staten, folkeskolen og folkekirken.
Bilag 26.4 Budgetministeriets cirkskr. 28/11 1973 om sygedagslister.
Bilag 26.5 Fmst. cirk. 10/2 1987 om sygefraværsstatistik for statsansatte (LP.nr.  

 011/87).
Bilag 26.6 Fmst. cirk. 5/1 1987 om ophævelse af L 572 27/10 1982 om begrænsning af  

 løn under sygdom (LP.nr. 01/87).
Bilag 26.7 Oversigt over tjenestemænds optjening af fast påregnelige særlige ydelser  

 (natpenge, søn- og helligdagsgodtgørelse m.v.) samt frihed for arbejde på  

 ubekvemme tidspunkter under lønnet fravær fra tjenesten.
Bilag til andre kapitler Bilag 18.1 Fmst. cirk. 18/11 1985 om lønanciennitet m.v. for tjenestemænd i staten  

(lønanciennitetscirkulæret) (LP.nr. 117/85).
Bilag 36.1 Økonomi- og budgetministeriets cirk. 47 15/3 1973 om afsked af  

 tjenestemænd i staten, folkeskolen og folkekirken på grund af  

 helbredsbetinget utjenstdygtighed eller alder  (afskedscirkulæret).
Henvisninger i øvrigt Fmst. cirk. 201 8/12 1981 om afslutning af den igangværende  

 fraværsregistrering (LP.nr. 131/81).
