Fremsat den 22. april 2009 af skatteministeren (Kristian Jensen) Forslag til Lov om ændring af lov om afgift af chokolade- og sukkervarer m.m., lov om afgift af konsum-is, lov om afgift af mineralvand m.v., lov om tobaksafgifter og lov om afgift af øl, vin og frugtvin m.m.
(Afgiftsforhøjelser på chokolade, is, sukkerholdig sodavand og tobak samt afgiftsnedsættelse på sukkerfri sodavand) § 1 I lov om afgift af chokolade- og sukkervarer m.m., jf. lovbekendtgørelse nr. 567 af 3. august 1998, som ændret bl.a. ved § 1 i lov nr. 1583 af 20. december 2006 og senest ved § 12 i lov nr. 1344 af 19. december 2008, foretages følgende ændringer:
 1. I § 2, stk. 1, ændres »14 kr. 20 øre pr. kg « til: »17 kr. og 75 øre pr. kg«.
 2. I § 19, stk. 1, nr. 1, ændres »21 kr. 30 øre« til: »26 kr. og 65 øre«.
 3. I § 19, stk. 1, nr. 2, ændres »25 kr. 55 øre« til: »31 kr. og 90 øre«.
 4. I § 19, stk. 1, nr. 3, ændres »14 kr. 20 øre« til: »17 kr. og 75 øre«.
 5. I § 19, stk. 1, nr. 4, ændres »17 kr. 05 øre« til: »21 kr. og 30 øre«.
 6. I § 19, stk. 1, nr. 5, ændres »10 kr. 70 øre« til: »13 kr. og 40 øre«.
 7. I § 19, stk. 1, nr. 6, ændres »7 kr. 10 øre« til: »13 kr. og 40 øre«.
 8. I § 19, stk. 1, nr. 7, ændres »8 kr. 50 øre« til: »10 kr. og 60 øre«.
 9. I § 19, stk. 1, nr. 8, ændres »4 kr. 25 øre« til: »5 kr. og 30 øre«.
 10. I § 22, stk. 4, nr. 1, ændres »4 kr. 25 øre pr. kg.« til: »5 kr. og 30 øre pr. kg«.
 11. I § 22, stk. 4, nr. 2, ændres »8 kr. 50 øre pr. kg.« til: »10 kr. og 60 øre pr. kg«.
 12. I § 22, stk. 4, nr. 3, ændres »14 kr. 20 øre pr. kg.« til: »17 kr. og 75 øre pr. kg«.
§ 2 I lov om afgift af konsum-is, jf. lovbekendtgørelse nr. 888 af 17. august 2006, som ændret ved § 3 i lov nr. 523 af 17. juni 2008 og § 81 i lov nr. 1336 af 19. december 2008, foretages følgende ændring:
 1. I § 1, stk. 1, ændres to steder »3 kr. og 40 øre« til: »4 kr. og 25 øre«.
§ 3 I lov om afgift af mineralvand m.v., jf. lovbekendtgørelse nr. 109 af 22. januar 2007, som ændret ved § 86 i lov nr. 1336 af 19. december 2008 og § 21 i lov nr. 1344 af 19. december 2008, foretages følgende ændringer:
 1. § 2, stk. 1, ophæves, og i stedet indsættes:
 »For varer omfattet af § 1, stk. 1, nr. 1-4, udgør afgiften:
 1) 108 øre pr. liter af varer, hvis indhold af tilsat sukker overstiger 0,5 g sukker pr. 100 ml.
 2) 57 øre pr. liter af varer, hvis indhold af tilsat sukker udgør højst 0,5 g sukker pr. 100 ml.
Stk. 2. For varer omfattet af § 1, stk. 1, nr. 4, beregnes afgiften pr. liter læskedrik, der kan fremstilles af de pågældende varer, beregnet på grundlag af de oplysninger, der er angivet på pakningen, jf. § 5.« 2. I § 2, stk. 3, der bliver stk. 4, ændres »stk. 2« til: »stk. 3«.
§ 4 I lov om tobaksafgifter, jf. lovbekendtgørelse nr. 635 af 21. august 1998, som ændret bl.a. ved § 2 i lov nr. 1296 af 20. december 2000, § 1 i lov nr. 1063 af 17. december 2002, § 3 i lov nr. 962 af 2. december 2003, § 1 i lov nr. 1392 af 20. december 2004, § 1 i lov nr. 424 af 6. juni 2005 og senest ved § 28 i lov nr. 1344 af 19. december 2008, foretages følgende ændringer:
 1. § 1, stk. 1, affattes således:
 »Der betales fra den 1. januar 2014 afgift af cigaretter og røgtobak her i landet efter reglerne i denne lov og efter følgende satser:
 1) For cigaretter: 62,98 øre pr. stk. + 21,5 pct. af detailprisen, jf. § 28, dog minimum 91,65 øre pr. stk.
 2) For pladetobak, spunden og granuleret tobak samt for anden røgtobak med en snitbredde på mindst 1 mm: 536,50 kr. pr. kg.
3) For anden røgtobak end nævnt i punkt 2, hvis mere end 25 vægtprocent af tobakspartiklerne har en snitbredde på mindre end 1 mm: 586,50 kr. pr. kg.« § 5 I lov om afgift af øl, vin og frugtvin m.m., jf. lovbekendtgørelse nr. 890 af 17. august 2006, som ændret ved § 97 i lov nr. 1336 af 19. december 2008 og § 30 i lov nr. 1344 af 19. december 2008, foretages følgende ændringer:
 1. I § 11 indsættes efter stk. 3 som nyt stk.:
»Stk. 4. Fritaget for afgift efter denne lov er øl, der fremstilles af en privatperson og forbruges af denne, af dennes familie eller gæster, forudsat at der ikke finder noget salg sted.« 2. I § 25, stk. 1, nr. 7, ændres »§ 11, stk. 4« til: »§ 11, stk. 5«.
§ 6 Stk. 1. Loven træder i kraft den 1. januar 2010, jf. dog stk. 2.
 Stk. 2. § 5 træder i kraft dagen efter bekendtgørelsen i Lovtidende.
 Stk. 3. §§ 1-4 finder anvendelse på varer, som efter lovens ikrafttræden udleveres til forbrug fra registrerede virksomheder, angives til fortoldning eller importeres, jf. dog stk. 4.
 Stk. 4. For cigaretter og røgtobak, som fra den 1. januar 2010 til og med den 31. december 2013 udleveres til forbrug fra registrerede virksomheder, angives til fortoldning eller importeres, betales afgift efter lov om tobaksafgifter og efter følgende satser:
 1) For cigaretter: 62,98 øre pr. stk. + 20,8 pct. af detailprisen, jf. § 28 i lov om tobaksafgifter, dog minimum 91,65 øre. pr. stk.
 2) For pladetobak, spunden og granuleret tobak samt for anden røgtobak med en snitbredde på mindst 1 mm: 522,50 kr. pr. kg.
 3) For anden røgtobak end nævnt i punkt 2, hvis mere end 25 vægtprocent af tobakspartiklerne har en snitbredde på mindre end 1 mm: 572,50 kr. pr. kg.
Bemærkninger til lovforslaget Almindelige bemærkninger 1. Indledning Regeringen (Venstre og Det Konservative Folkeparti) og Dansk Folkeparti har den 1. marts 2009 indgået en aftale om Forårspakke 2.0. Der henvises til de indledende bemærkninger i det samtidigt fremsatte forslag om ændring af personskatteloven og forskellige andre love (Forårspakke 2.0.  Vækst, klima, lavere skat).
 Dette forslag vedrører følgende aftaledel:
»Flere sunde Leveår Parterne er enige om:
 At cigaretafgiften forhøjes med 3 kr. pr. 20 stk. cigaretter (inkl. moms).
 At sammensætningen af stykafgift og værdiafgift i cigaretafgiften ændres, idet stykafgiften nedsættes og værdiafgiften øges.
 At afgiften på røgtobak forhøjes med 120 kr. pr. kg.
 At afgiften på chokolade og sukkervarer forhøjes med 25 pct.
 At afgiften på konsum-is forhøjes med 25 pct.
 At indføre en afgift på mættet fedt i mejeriprodukter (undtagen mælk) og olier på 25 kr. pr. kg.
At afgiften på sodavand omlægges, så sukkerholdige sodavand får en afgiftsstigning på 0,17 kr. pr. liter, mens afgiften på sukkerfrie sodavand nedsættes med 0,34 kr. pr. liter.« Aftaleparterne har endvidere efterfølgende indgået aftale om fastsættelse af en minimumsafgift for cigaretter på 91,65 øre pr. cigaret.
Endvidere er der indgået aftale om en yderligere forhøjelse af tobaksafgifterne pr. 1. januar 2014, svarende til en gennemsnitlig stigning på 0,35 kr. pr. 20 stk. cigaretter.
 I lovforslaget er ligeledes inkluderet en præcisering af allerede gældende praksis vedrørende punktafgiftsfritagelse for privat produktion af øl.
Den aftalte afgift på mættet fedt i mejeriprodukter og olier er ikke omfattet af dette lovforslag.
Der vil blive fremsat et selvstændigt lovforslag herom i næste folketingssamling (2009/10).
2. Afgiftsforhøjelser på chokolade, is, sukkerholdig sodavand og tobak samt afgiftsnedsættelse på sukkerfri sodavand 2.1. Gældende ret Efter lov om afgift af chokolade- og sukkerafgiftsloven m.m. (chokoladeafgiftsloven) bliver chokolade og sukkervarer pålagt enten en stykafgift, en råstofafgift eller en dækningsafgift.
Chokolade og sukkervarer i form af slik er omfattet af stykafgiften på 14,20 kr. pr. kg.
Mandler, nøddekerner og lignende, der indføres fra udlandet, er omfattet af råstofafgiften.
Denne afgift afhænger af varens indplacering i toldtariffen.
Endelig bliver nødder mv., der indføres fra udlandet, som ikke i sig selv er afgiftspligtige, men som indeholder afgiftspligtige bestanddele, pålagt en dækningsafgift.
Dette gælder eksempelvis kokos og behandlede jordnødder.
Efter lov om afgift af konsum-is (konsumisafgiftsloven) skal der betales afgift af erhvervsmæssigt fremstillet konsum-is, konsum-is-miks mm.
Afgiften er en literafgift og udgør 3 kr. og 40 øre pr. liter.
Afgiften på mineralvand (sodavand mm.) følger af lov om afgift af mineralvand m.v. (mineralvandsafgiftsloven). Afgiften er udformet som en literafgift, og udgør i dag 0,91 kr. pr. liter.
Efter de gældende regler differentieres der ikke mellem sukkerholdig sodavand og sukkerfri sodavand.
Afgiften på cigaretter og røgtobak følger af lov om tobaksafgifter (tobaksafgiftsloven). Cigaretter er i dag pålagt en stykafgift på 63,66 øre pr. stk. samt en værdiafgift, der udgør 13,61 pct. af detailprisen inkl. moms.
Afgiften af 20 stk. cigaretter til 33 kr. udgør således i alt 17,22 kr. bestående af 12,73 kr. i stykafgift og 4,49 kr. i værdiafgift.
Røgtobak til brug for hjemmerullede cigaretter og piber er i afgiftsmæssig henseende opdelt i henholdsvis pladetobak og anden røgtobak.
Afgiften er udformet som en kiloafgift.
For pladetobak mv. er afgiften 402,50 kr. pr. kg, og afgiften for anden røgtobak er 452,50 kr. pr. kg.
Der er ca. 1 gram tobak i en cigaret.
2.2. Lovforslagets indhold Lovforslaget omhandler afgiftsforhøjelser i chokoladeafgiftsloven og konsumisafgiftsloven, en afgiftsomlægning i mineralvandsafgiftsloven og en afgiftsforhøjelse og omlægning i tobaksafgiftsloven.
I chokoladeafgiftsloven og konsumisafgiftsloven foreslås det at forhøje afgifterne med 25 pct.
Det vil bl.a. sige, at afgiften for chokolade og sukkervarer forhøjes med 3,55 kr. fra 14,20 kr. pr. kg til 17,75 kr. pr. kg, og at afgiften for konsum-is forhøjes med 0,85 kr. fra 3,40 kr. pr. liter til 4,25 kr. pr. liter.
Et stykke chokolade på 100 g til 14 kr. ved de gældende afgifter vil under forudsætning af fuld overvæltning på forbrugeren dermed stige til ca. 14,50 kr., mens en pose slik på 1 kg til 45 kr. ved gældende afgifter vil stige til ca. 49,50 kr., som følge af forslaget.
Tilsvarende vil 1 liter is til 27,50 kr. ved gældende afgifter dermed stige til ca. 28,50 kr. som følge af forslaget.
Det foreslås samtidig at omlægge afgiften på mineralvand omfattet af mineralvandsafgiftsloven, således at sukkerholdige sodavand får en afgiftsstigning på 0,17 kr. pr. liter, mens afgiften på sukkerfrie sodavand nedsættes med 0,34 kr. pr. liter.
Herved skønnes omlægningen at være provenuneutral.
Konkret betyder dette, at afgiften på sukkerfrie sodavand reduceres fra 91 øre pr. liter til 57 øre pr. liter, mens afgiften på sukkerholdige sodavand forhøjes fra 91 øre pr. liter til 108 øre pr. liter.
For sodavand til f.eks. 17,50 kr. ekskl. pant for 1½ liter indebærer forslaget ved fuld overvæltning dermed en stigning til knap 18 kr. ekskl. pant, hvis der er indhold af sukker, og et fald til knap 17 kr. ekskl. pant, hvis der er tale om sukkerfri sodavand.
Det vil sige en afgiftsbetinget prisforskel på ca. 1 kr. inkl. moms for 1½ liter sodavand.
Det understreges, at den foreslåede afgiftsdifferentiering ikke medfører en udvidelse af lovens anvendelsesområde.
Afgiftsdifferentieringen finder således alene anvendelse på de mineralvand, der allerede efter de gældende regler er omfattet af mineralvandsafgiftsloven.
I forhold til tobaksafgiften foreslås det at forhøje cigaretafgiften fra 1. januar 2010 svarende til en gennemsnitlig prisstigning på 3 kr. inkl. moms pr. 20 stk. cigaretter, jf. den foreslåede overgangsbestemmelse i § 6, stk. 4. Samtidig sker der en ændring i sammensætningen af stykafgift og værdiafgift i cigaretafgiften.
Dette sker ved, at stykafgiften nedsættes med 0,68 øre pr. stk., og værdiafgiften øges med 7,19 pct. point.
Endelig foreslås det at indføre en minimumsafgift på 91,65 øre. pr. cigaret.
 For røgtobakken foreslås en forhøjelse på 120 kr. pr. kg.
 Forslaget forventes samlet at medføre, at 20 stk. cigaretter til 33 kr. ved gældende afgifter stiger til ca. 36 kr., svarende til den gennemsnitlige prisstigning på 3 kr. 20 stk. hjemmerullede cigaretter stiger ligeledes med ca. 3 kr. inkl. moms.
Det forudsættes i disse beregninger, at omlægningen af tobaksafgifterne medfører et fald i tobaksfabrikanternes avancer.
Der henvises nærmere herom til bemærkningerne til § 4.
 Ovenstående ændringer sker som følge af Forårspakke 2.0.
Fra 2014 foreslås det at forhøje afgiften for cigaretter og røgtobak yderligere, således at der opnås en gennemsnitlig prisstigning på 0,35 kr. pr. 20 stk. cigaretter.
Dette sker ved, at værdiafgiften for cigaretter øges med 0,7 pct. point til 21,50 pct. og afgifterne på røgtobak øges med 14 kr. pr. kg.
Af hensyn til grænsehandlen ændres der ikke på den foreslåede minimumsafgift.
 Baggrunden for dette forslag er, at Kommissionen for de Europæiske Fællesskaber (Kommissionen) den 16. juli 2008 har fremsat forslag til Rådets direktiv om ændring af direktiv 92/79/EØF, direktiv 92/80/EØF og direktiv 95/59/EF for så vidt angår punktafgiftsstrukturen og satserne for forarbejdet tobak, KOM (2008) 459.
 Direktivforslaget indeholder en række vigtige ændringer af de gældende fællesskabsregler vedrørende afgifter på cigaretter og andre former for forarbejdet tobak, herunder en forhøjelse af minimumsafgifterne på cigaretter.
Minimumsafgiften på cigaretter er efter de gældende regler 101 EUR pr. 1000 stk. cigaretter.
Kommissionen ønsker med direktivforslaget at hæve denne grænse til 122 EUR fra 1. januar 2014, dog med forlængede overgangsperioder til en række af de nye medlemslande.
Den danske afgift vil i 2010 som følge af lovforslaget være på ca. 130 EUR pr. 1000 stk. cigaretter.
Medlemslandene forhandler i foråret 2009 om direktivforslaget i Rådet for de Europæiske Fællesskaber (Rådet). Det tjekkiske formandskab er i den forbindelse fremkommet med et kompromisforslag, som blandt andet nedsætter Kommissionens foreslåede minimumsafgift fra 122 EUR til 118 EUR.
De 118 EUR er lagt til grund for forhøjelsen af de danske tobaksafgifter fra 2014 i dette lovforslag.
Det er forventningen, at en eventuel vedtagelse af et kompromisforslag med de foreslåede minimumsafgifter på 118 EUR vil indebære, at gennemsnitspriserne i Syd- og Østeuropa vil stige med ca. 2 kr. pr. 20 stk. cigaretter.
Det vil gøre det mindre fordelagtigt for danskerne at grænsehandle cigaretter i disse lande.
Grænsehandlen forventes derved at blive reduceret og danskerne forventes at købe flere cigaretter i Danmark.
Forhøjelsen af minimumsafgifterne giver derved mulighed for at forhøje de danske afgifter svarende til en prisstigning på 0,35 kr. pr. 20 stk. cigaretter og stadig opnå en omtrent neutral effekt på grænsehandlen.
Denne neutrale effekt opnås imidlertid kun under forudsætning af, at de foreslåede minimumsafgifter på 118 EUR får virkning.
Sker dette ikke, vil en isoleret dansk forhøjelse kunne give anledning til en betydelig grænsehandel, hvilket bør undgås.
Opnås der således ikke enighed mellem medlemslandene om en minimumsafgift for cigaretter på mindst 118 EUR pr. 1. januar 2014, eller vedtages direktivforslaget i en væsentlig ændret udgave, vil regeringen senere fremsætte lovforslag med henblik på tilpasning af de danske afgiftsregler af hensyn til den forventede grænsehandel.
 Af hensyn til at undgå en forøget tilskyndelse til køb af tobak til hjemmerullede cigaretter, foreslås afgifterne på røgtobak forhøjet med 14 kr. pr. kg pr. 1. januar 2014, svarende til 0,35 kr. pr. 20 stk. hjemmerullede cigaretter.
3. Fritagelse for ølafgift ved hjemmebrygning 3.1. Gældende ret Det følger af ølafgiftsloven, at al fremstilling af øl er afgiftspligtigt.
 I henhold til Rådets direktiv af 19. oktober 1992 om harmonisering af punktafgiftsstrukturen for alkohol og alkoholholdige drikkevarer er det dog muligt for medlemslandene at afgiftsfritage øl, der fremstilles og forbruges af en privatperson, dennes familie eller dennes gæster, så længe der ikke finder noget salg sted.
Ovennævnte undtagelse har hidtil ikke været anført eksplicit i den danske ølafgiftslov.
Indirekte har privatpersoners fremstilling af øl dog ikke været afgiftspligtigt.
Dette skyldes, at det alene er virksomheder, der fremstiller øl, der skal registreres hos SKAT.
3.2. Lovforslagets indhold Der indsættes i ølafgiftsloven en eksplicit afgiftsfritagelse for privat hjemmebrygning af øl.
Der er alene tale om en stadfæstelse af allerede gældende praksis, 4. Økonomiske konsekvenser for det offentlige Det samlede varige provenu efter tilbageløb og adfærd ved forslaget skønnes at udgøre 1.040 mio. kr. årligt.
Dette provenu er fordelt med hhv. 660 mio. kr. årligt fra afgifterne på tobak og 380 mio. kr. årligt fra afgifterne på chokolade m.v. og konsum-is.
Differentieringen af afgiften på sodavand skønnes derimod at være provenuneutral.
Finansårseffekterne i 2010 skønnes til ca. 400 mio. kr. for tobaksafgifterne, ca. 280 mio. kr. for chokoladeafgiften mv. og ca. 30 mio. kr. for konsumisafgiften, mens momsen skønnes til ca. -70 mio. kr.
 Forhøjelserne af afgifterne indebærer, at grænsehandlen med cigaretter, røgtobak og chokolade mv. forventes at stige, men stigningen forventes at være begrænset.
4.1. Forhøjelse og omlægning af cigaretafgiften Provenuet fra de gældende tobaksafgifter skønnes til knap 7 mia. kr. i 2009. Forslaget om forhøjelserne af afgifterne på cigaretter og røgtobak og omlægningen af afgiften på cigaretter skønnes på den baggrund at give staten et varigt provenu på ca. 1,1 mia. kr. årligt ekskl. moms, jf. tabel 1. I 2010 skønnes det umiddelbare provenu ved forhøjelsen og omlægningen at udgøre ca. 1,2 mia. kr. ekskl. moms, dvs. ca. 1,5 mia. kr. inkl. moms.
Forhøjelsen fra 1. januar 2014 skønnes at medføre et yderligere umiddelbart provenu på 110 mio. kr. om året.
Forhøjelsen af afgifterne på tobak forventes imidlertid at nedsætte forbruget.
Desuden forventes danskernes køb af tobak i udlandet stige, mens udlændinges køb af tobak i Danmark forventes at falde.
Samlet skønnes disse adfærdsændringer at reducere det varige provenu til ca. 660 mio. kr.
 Finansårseffekten i 2010 skønnes til ca. 400 mio. kr. for tobaksafgifterne ekskl. moms og inkl. adfærd og ca. -70 mio. kr. for momsen, som følge af øget grænsehandel.
Forslaget forventes at have en gavnlig effekt på folkesundheden og bidrage til en forøgelse af middellevetiden.
Cigaretforbruget ventes at falde med ca. 88 mio. stk. og forbruget af røgtobak med ca. 15 mio. gram, således at forbruget af tobak reduceres med ca. 1 pct.
 De samfundsøkonomiske konsekvenser af afgiftsforhøjelsen svarende til en prisstigning med 3 kr. for cigaretter og røgtobak fremgår af nedenstående tabel 2. Statens nettoprovenu på 435 mio. kr. er sammensat af en stigning i provenuet fra tobaksafgifterne på 555 mio. kr. og en reduktion i momsindtægterne på ca. 120 mio. kr.
 Beregningerne er lavet under forudsætning af, at avancerne er ændret som følge af omlægningen.
 1) Opgjort ekskl. moms.
 Selvom tabellen umiddelbart giver et samlet tab for det danske samfund, skal man være opmærksom på, at den ikke-rygende del af det danske samfund samlet set vinder på afgiftsstigningen.
Denne foreslåede omfordeling skal ses i forhold til ønsket om at begrænse rygning.
Afgiftsstigningen giver netop et øget incitament til at holde op med at ryge, samt til at lade være med at starte med at ryge.
4.2. Forhøjelse af afgifterne på chokolade m.v. og konsum-is Provenuet fra de gældende afgifter på chokolade mv. og konsum-is skønnes i 2009 til henholdsvis ca. 1.400 mio. kr. og 180 mio. kr.
På den baggrund skønnes den foreslåede forhøjelse af afgifterne med 25 pct. at ville medføre et direkte merprovenu på ca. 400 mio. kr. ekskl. moms i 2010, jf. tabel 3. Inklusiv moms og med tilbageløb skønnes merprovenuet at udgøre 500 mio. kr. i 2010, mens den varige virkning skønnes til 450 mio. kr.
Forhøjelserne forventes at indebære, at forbruget reduceres.
Herudover forventes grænsehandlen med chokolade m.v. at stige som følge af forhøjelsen.
Derimod forventes forhøjelsen af afgiften på konsum-is ikke at have nævneværdige konsekvenser for grænsehandlen.
Det varige provenu med tilbageløb og adfærdsændringer kan således skønnes til ca. 380 mio. kr.
 Finansårseffekterne i 2010 skønnes til ca. 280 mio. kr. for chokoladeafgiften mv. og ca. 30 mio. kr. for konsum-isafgiften ekskl. moms og inkl. adfærd.
Forslaget forventes at have en gavnlig effekt på folkesundheden og bidrage til en forøgelse af middellevetiden, idet et for højt sukkerindtag kan medføre øget risiko for udvikling af overvægt, som er en central årsag til udvikling af bl.a. type2-diabetes.
De samfundsøkonomiske konsekvenser af afgiftsforhøjelserne på chokolade mv. er vist i tabellen nedenfor.
 1) Opgjort ekskl. moms.
4.3. Forhøjelse af afgifterne på sodavand Provenuet fra den gældende sodavandsafgift skønnes i 2009 at udgøre ca. 425 mio. kr. og det skønnes, at andelen af sukkerfri sodavand i 2010 vil udgøre omkring 32,5 pct.
Omkring 140 mio. kr. af provenuet kommer således fra de sukkerfri sodavand, og de resterende 285 mio. kr. fra de sukkerholdige sodavand.
Den foreslåede differentiering af afgiften for sukkerholdigt og sukkerfri sodavand indebærer, at der opnås et umiddelbart merprovenu ved salg af de sukkerholdige sodavand på omkring 50 mio. kr. og et provenutab på omkring 50 mio. ved salg af sukkerfri sodavand.
Differentieringen er således omtrent provenuneutral i udgangspunktet.
Forslaget forventes ikke at have væsentlige konsekvenser for grænsehandlen, da afgiften i gennemsnit pr. liter er omtrent uændret.
Herudover vil en stigning i forbruget af sukkerfri sodavand på bekostning af sukkerholdige sodavand kunne forventes.
 Den foreslåede lavere sats for sukkerfri sodavand indebærer en skatteudgift, der svarer til provenutabet på 50 mio. kr.
4.4. Fritagelse for ølafgift ved hjemmebrygning Der er ingen provenumæssige konsekvenser af forslaget.
5. Administrative konsekvenser for det offentlige I forhold til SKATs langsigtede vejlednings- og kontrolindsats vil loven ikke kræve en ressourcetilførsel til SKAT.
Området vil indgå i SKATs risikovurdering, som udgør grundlaget for den konkrete tilrettelæggelse af SKATs samlede vejlednings- og kontrolindsats.
 SKAT vurderer, at de samlede omkostninger som følge af tilretninger af SKATs systemer vil udgøre ca. 0,1 mio. kr.
6. Økonomiske konsekvenser for erhvervslivet Forslaget om omlægningen af afgiften på cigaretter, hvorefter værdiafgiften øges og stykafgiften reduceres, forventes at medføre et fald i avancen på cigaretter med i gennemsnit 1,5 øre pr. cigaret, svarende til 120 mio. kr. årligt.
Det vil indebære, at tobaksfabrikanternes overskud reduceres tilsvarende.
Det kan f.eks. ske ved, at tobaksfabrikanterne undlader allerede planlagte prisforhøjelser eller foretager deciderede nedsættelser af den nuværende avance.
Forhøjelsen af tobaksafgifterne forventes herudover at medføre en reduktion i efterspørgslen efter tobak.
Reduktionen vil være sammensat af mindre forbrug af tobak, mere dansk grænsehandel med cigaretter og røgtobak i udlandet samt mindre udenlandsk grænsehandel i Danmark.
Forhøjelserne af afgifterne på chokolade m.v. og konsum-is forventes ligeledes at indebære en reduktion i efterspørgslen.
Derimod forventes differentieringen af afgiften på sodavand ikke at medføre en reduktion i den samlede efterspørgsel.
7. Administrative konsekvenser for erhvervslivet Erhvervs- og Selskabsstyrelsens Center for Kvalitet i ErhvervsRegulering (CKR) har følgende bemærkninger til forslaget.
Med forslaget til ændring af mineralvandsafgiftsloven vil der ske en afgiftsdifferentiering mellem sukkerholdige og sukkerfri sodavand.
De berørte virksomheder skal således fremover skelne mellem de to typer af sodavand ved betaling af afgiften.
Det indebærer hovedsageligt omstillingsomkostninger, idet disse virksomheder skal indføre den nye regulering i deres systemer.
Det eneste forhold, der kunne udgøre en løbende administrativ omkostning, er en eventuel vurdering af, hvilken type sodavand, der er tale om i en given situation.
Denne specificering vil dog højst sandsynligt fremgå af handelsdokumenterne eller i forvejen være kendt af den afgiftspligtige.
Endvidere er det præciseret fra Skatteministeriets side, at afgiftsbetalingen og dermed et eventuelt tidsforbrug til vurdering pålægges de virksomheder, der producerer eller importerer sodavand.
Dermed er populationen af berørte virksomheder, der eventuelt påføres administrative omkostninger, begrænset.
CKR har afslutningsvis foretaget en samlet vurdering af dette lovforslag samt lovforslag om lov om ændring af lov om afgift efter brændstofforbrug for visse personbiler, registreringsafgiftsloven og forskellige andre love, og har skønnes, at lovforslagene på nuværende tidspunkt forventes at resultere i et administrativt tidsforbrug for virksomhederne på mindre end 100 timer årligt på samfundsniveau.
Lovforslagene falder derfor for bagatelgrænsen for, hvad der indgår i ministeriernes AMVAB-måling.
De vil derfor ikke blive inkluderet i den næste opdatering af Skatteministeriets AMVAB-måling.
8. Administrative konsekvenser for borgerne Lovforslaget har ingen administrative konsekvenser for borgerne.
9. Miljømæssige konsekvenser Lovforslaget har ikke miljømæssige konsekvenser.
10. Forholdet til EU-retten Forslaget vurderes ikke at have EU-retlige konsekvenser.
 11. Hørte myndigheder og organisationer m.v.
 Lovforslaget været i høring hos Advokatsamfundet, Arbejderbevægelsens Erhvervsråd, Bryggeriforeningen, CEPOS, Dansk Dagligvareleverandørforening, Dansk Erhverv, Dansk Handel og Service (DHS), Dansk Industri, Danske Advokater, Danske Mejeriers Fællesorganisation, Danske Regioner, De Samvirkende Købmænd, Ejendomsforeningen Danmark, Erhvervs- og Selskabsstyrelsen, Foreningen af Danske Revisorer, Foreningen af Dagligvare Grossister, Foreningen af Registrerede Revisorer, Foreningen af Statsautoriserede Revisorer, Horesta, Kommunernes Landsforening, Konkurrencestyrelsen, Landbrugsrådet, Dansk Landbrug, Landsorganisationen i Danmark (LO), Landsskatteretten, Nærbutikkernes Landsforening, Retssikkerhedschefen, SKAT, Skatterevisorforeningen og Tobaksindustrien.
12. Sammenfattende skema Samlet vurdering af konsekvenser af lovforslaget Bemærkninger til lovforslagets enkelte bestemmelser Til § 1 Chokoladeafgiftsloven omfatter udover chokolade også slik, nødder og kerner.
Afgiften består af henholdsvis en stykafgift (chokoladeafgiftslovens § 2, stk. 1), en råstofafgift (chokoladeafgiftslovens § 19, stk. 1) og en dækningsafgift (chokoladeafgiftslovens § 22, stk. 4).
Varer, der er omfattet af chokoladeafgiftsloven, bliver således enten pålagt en stykafgift, en råstofafgift eller en dækningsafgift.
Den konkrete afgift afhænger af varens kategorisering.
Dette betyder, at en vare, der eksempelvis er pålagt råstofafgiften, ikke er omfattet af stykafgiften på chokolade- og sukkervarer eller af dækningsafgiften.
Til nr. 1 Chokolade og sukkervarer, der er omfattet af chokoladeafgiftslovens § 2, stk. 1, er pålagt en stykafgift på 14,20 kr. pr. kg.
De afgiftspligtige varer er defineret i chokoladeafgiftslovens § 1 og omfatter traditionelle chokoladeprodukter og slik.
 Stykafgiften på de omhandlede chokolade- og sukkervarer foreslås forhøjet med 25 pct., fra 14,20 kr. til 17,75 kr. pr. kg.
Til nr. 2-9 Efter chokoladeafgiftslovens § 19, stk. 1, er varer som mandler, nødder, kerner og lignende, der indføres fra udlandet, herunder fra andre EU-lande, pålagt en råstofafgift.
Den konkrete afgift afhænger af varens indplacering i toldtariffen.
Råstofafgiften beregnes af varens nettovægt, dvs. vægten uden emballage.
Råstofafgiften foreslås forhøjet med 25 pct. for alle varegrupper omfattet af lovens § 19, stk. 1.
Til nr. 10-12 Efter chokoladeafgiftslovens § 22, stk. 1, skal der betales en dækningsafgift af visse varer ved indførsel fra udlandet, herunder når varerne modtages fra udlandet via andre EU-lande.
Dette drejer sig om varer, som ikke i sig selv er chokolade- eller råstofafgiftspligtige, men som indeholder chokolade- eller råstofafgiftspligtige bestanddele.
Dækningsafgiften beregnes efter varernes faktiske indhold af afgiftspligtige bestanddele.
 Dækningsafgiften fremgår af chokoladeafgiftslovens § 22, stk. 4. Afgiften er opdelt i følgende grupper:
 Afgiften foreslås forhøjet med 25 pct., og bliver fremover til:
Til § 2 Til nr. 1 Efter konsumisafgiftslovens § 1, stk. 1, skal der betales afgift af konsum-is af enhver art, herunder sodavandsis samt konsum-is-miks til erhvervsmæssig fremstilling af konsum-is i soft-ice maskiner og lignende apparater.
Afgiften er en literafgift og udgør efter gældende ret 3,40 kr. pr. liter.
 Afgiften foreslås forhøjet med 25 pct., fra 3,40 kr. til 4,25 kr. pr. liter.
Til § 3 Til nr. 1 Det overordnede formål med dette forslag er at pålægge sukkerholdige mineralvand en ekstra afgift, og samtidig lempe afgiften for sukkerfrie mineralvand.
 Mineralvandsafgiftsloven omfatter bl.a. sodavand, limonade og lignende læskedrikke, dog bortset fra vin og frugtvin med et alkoholindhold på højst 1,2 pct. vol.
Den gældende § 2, stk. 1, i mineralvandsafgiftsloven fastsætter afgiften til 91 øre pr. liter uanset sukkerindhold i varen.
Det foreslås derfor at ændre bestemmelsen, så sondringen mellem sukkerholdige og sukkerfrie varer afspejles i afgiftssatsen.
Det foreslås, at bestemmelsen deles op, så afgiften for de mineralvandstyper, jf. definitionen i lovens § 1, der indeholder sukker, hæves fra 91 øre til 108 øre pr. liter.
Samtidig sænkes afgiften for de sukkerfrie mineralvandstyper fra 91 øre til 57 øre pr. liter.
Definitionen »sukkerfri« omfatter i denne lov produkter, som indeholder højst 0,5 g sukker pr. 100 ml.
Endvidere omfattes produkter, som ikke indeholder tilsatte mono- eller disaccharider eller andre fødevarer, der anvendes på grund af deres sødende egenskaber, men som har et naturligt indhold af sukker.
 Ovenstående definition svarer til Europa-Parlamentets og Rådets Forordning (EF) nr. 1924/2006 af 20. december 2006 om ernærings- og sundhedsanprisninger af fødevarer, bilag 1.
 Forslaget udvider ikke anvendelsesområdet for mineralvandsafgiftsloven.
Til nr. 2 Den foreslåede ændring er en konsekvens af lovforslagets § 3, nr. 1 om omlæggelse af mineralvandsafgiftsloven.
Til § 4 Til nr. 1 Afgifterne for tobak foreslås forhøjet ad to omgange.
Afgifterne forhøjes første gang den 1. januar 2010, jf. § 6, stk. 4. Der foretages herefter en yderligere forhøjelse den 1. januar 2014.
Cigaretter er i dag pålagt en stykafgift på 63,66 øre pr. stk. samt en værdiafgift, der udgør 13,61 pct. af detailprisen inkl. moms.
Værdiafgiften afhænger således af udsalgsprisen for cigaretter.
Røgtobak er i afgiftsmæssig henseende opdelt i henholdsvis pladetobak, som typisk bruges til piberygning m.v., og anden røgtobak (finskåren tobak), som typisk bruges til hjemmerulning af cigaretter.
Afgiften for røgtobak er udformet som en afgift pr. kg.
For pladetobak mv. er afgiften 402,50 kr. pr. kg, og afgiften for anden røgtobak er 452,50 kr. pr. kg.
 Det foreslås at forhøje afgifterne på cigaretter og røgtobak pr. 1. januar 2014 svarende til 0,35 kr. pr. 20 stk. cigaretter (både fabrikerede og hjemmerullede) i forhold til det niveau, som opnås ved forhøjelsen den 1. januar 2010, jf. § 6, stk. 4. Forhøjelsen sker ved at værdiafgiften for cigaretter øges fra 20,08 pct. til 21,50 pct. og afgifterne på røgtobak hæves med 14 kr. pr. kg. i forhold til niveauet i lovforslagets § 6, stk. 4.
 Minimumsafgiften på 91,65 øre. pr. cigaret, som indføres i § 6, stk. 4, bibeholdes uændret.
 Der henvises i øvrigt til bemærkningerne til § 6, stk. 4.
Til § 5 Til nr. 1.
Forslaget indsætter en eksplicit fritagelse for ølafgift i forbindelse med hjemmebrygning.
Fritagelsen omfatter udelukkende privatpersoner, der fremstiller øl til eget forbrug, til brug for vedkommendes familie og til brug for vedkommendes gæster.
Der må ikke finde nogen former for salg sted.
Det er ikke en betingelse for afgiftsfritagelsen, at brygningen sker i eget hjem.
Men det er en betingelse, at privatpersonen selv står for hele processen, herunder planlægning, brygning, gæring og aftapning.
 Til nr. 2.
 Ændringen er en konsekvens af tilføjelsen af et nyt stk. i § 11, jf. lovforslagets § 5, nr. 1.
Til § 6 Det foreslås som udgangspunkt, at loven træder i kraft den 1. januar 2010.
Det foreslås dog, at § 5 vedrørende fritagelse for ølafgift ved hjemmebrygning træder i kraft dagen efter bekendtgørelsen i Lovtidende.
Baggrunden herfor er, at § 5 udelukkende er en stadfæstelse af gældende praksis.
Det er således hensigtsmæssigt at lade denne bestemmelse træde i kraft hurtigst muligt.
 Det foreslås, at lovens § 1-4 finder anvendelse på varer, som fra lovens ikrafttrædelse udleveres til forbrug fra registrerede virksomheder, angives til fortoldning eller importeres.
 For så vidt angår ændringerne af afgifterne på tobakforventes det, at størstedelen af fremstillerne vil være i stand til at afpasse produktionen til den nye bestemmelse, og at der vil være mulighed for at indkøbe banderoler med den højere afgiftsværdi i november og december 2009 og november og december 2013 til påsætning på varer, som virksomhederne udleverer efter 31. december 2009 og 31. december 2013. Dog forventes det, at enkelte mindre varelagre vil være nødsaget til at afbanderolere allerede stemplede varer.
 Endelig foreslås der i § 6, stk. 4 en overgangsordning for afgifterne på tobak pr. 1. januar 2010.
 Forslaget indebærer en forhøjelse af den samlede afgift på cigaretter, så en pakke med 20 stk. cigaretter i gennemsnit stiger med ca. 3 kr. sammenlignet med de gældende afgiftssatser.
Afgiftsstrukturen omlægges samtidig, således at værdiafgiften øges fra 13,61 til 20,8 pct. af detailprisen, og stykafgiften nedsættes fra 63,66 til 62,98 øre pr. cigaret.
Samtidig indføres en minimumsafgift på 91,65 øre. pr. cigaret.
Dette svarer til en minimumsafgift på 18,33 kr. pr. 20 stk. cigaretter.
Dernæst foreslås det at hæve afgiften på røgtobak med 120 kr. pr. kg. til 522,50 kr. pr. kg. for pladetobak, og 572,50 kr. pr. kg. for anden røgtobak.
Denne forhøjelse medfører, at 20 stk. hjemmerullede cigaretter ligeledes vil stige med ca. 3 kr., inkl. moms.
Afgiftsomlægningen på cigaretter skal ses i lyset af, at prisen på cigaretter ikke kun afgøres af afgiften, men også af avancen.
Avancen påvirkes af afgiftens sammensætning.
På det danske marked for cigaretter vil avancen tendere mod at være højere, når værdiafgiften udgør en forholdsvis lille del af den samlede afgift.
Omlægningen betyder således, at avancerne forventes at falde.
Som følge heraf forventes forslaget at indebære, at detailprisen for det mest solgte mærke stiger med ca. 3 kr. fra 33 til 36 kr. for en pakke med 20 cigaretter (ved ændret avance). Ved uændret avance vil prisstigningen udgøre ca. 3,80 kr.
Omlægningen til større værdiafgift og mindre stykafgift betyder, at prisstigningerne for lavpriscigaretter til 23,50 kr. pr. 20 stk. kun vil stige med omkring 2,6 kr.
Dette er et uheldigt sundhedsmæssigt signal, ikke mindst i forhold til de unge.
Det foreslås derfor, at afgifterne suppleres med en minimumsafgift på 91,65 øre pr. stk.
Herved vil også lavpriscigaretterne stige med ca. 3 kr. pr. 20 stk.
I den følgende tabel er der vist 3 eksempler på afgiftsstigninger ved uændrede avancer.
Tabel: Priselementerne for forskellige cigaretmærker før og efter afgiftsstigning Eksemplerne i tabellen er som nævnt lavet under forudsætning af uændrede priser uden afgifter, dvs. avancerne er uændrede.
Forhøjelsen af værdiafgiften forventes imidlertid at medføre, at avancerne falder med 1,5 øre per cigaret i gennemsnit, således at prisstigningen i gennemsnit vil udgøre ca. 3 kr. pr. pakke.
Reglerne for punktafgifter på forarbejdet tobak er EU-retligt reguleret i direktiverne 92/79/EØF, 92/80/EØF og 95/59/EF.
De danske afgifter overholder både før og efter dette lovforslag de EU-retlige minimumsafgiftssatser.
