Erstatningsansvarslovens § 26, stk. 1 og 2  tortgodtgørelse i forbindelse med forbrydelser mod kønssædeligheden mv., nævnets j.nr. 09-520-12535 N.j.nr. 09-520-12535 Ansøger blev igennem 9 timer holdt indespærret af skadevolder, som udsatte hende for grov voldtægt og mishandling med vold, trusler og ydmygelser.
Skadevolder barberede bl.a. ansøgers hår af og skrev ordet luder på hendes ansigt, krop og nøgne isse.
Skadevolder blev idømt knap 4 års fængsel for voldtægt og anden kønslig omgængelse under skærpende omstændigheder, frihedsberøvelse og trusler.
Ansøger nedlagde påstand om 150.000 kr. i tortgodtgørelse.
Byretten tilkendte 100.000 kr., hvilket Vestre Landsret under ankesagen ændrede til 80.000 kr. under hensyn til krænkelsernes karakter, omfang og langvarige forløb.
Nævnet tilkendte efterfølgende ansøger beløbet som et retskrav, da skadevolder under retssagen nægtede erstatningspligten og størrelsen af godtgørelsen.
