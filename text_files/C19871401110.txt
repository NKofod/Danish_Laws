(Til samtlige kommunalbestyrelser og  

 amtsråd) 1. Indledning I lov om vandløb (lov nr. 302 af 9. juni 1982) er det i § 27, stk. 3  

 bestemt, at afskåret grøde skal optages, medmindre grøden ikke er til skade  

 for vandløbet eller det vandområde, vandløbet udmunder i.
 Bestemmelsen gælder i forbindelse med vedligeholdelsen af såvel offentlige  

 som private vandløb.
 Vedligeholdelsen af offentlige vandløb påhviler vandløbsmyndigheden, dvs.  

 kommunalbestyrelsen for kommunevandløb og amtsrådet for amtsvandløb, jf. §  

 31, stk. 1 sammenholdt med § 7 i vandløbsloven.
 Vedligeholdelsen af private vandløb påhviler bredejerne, medmindre der i  

 det konkrete tilfælde er truffet anden bestemmelse, jf. § 35, stk. 1 i  

 vandløbsloven.
 2. Baggrunden for bestemmelsen om opsamling af  

 afskåret grøde.
 Afskåret drivende grøde kan være til skade for vandløbene og de  

 vandområder vandløbene udmunder i afhængig af brugen af og målsætningen for  

 det enkelte vandløb og vådområde.
 Den afskårne grøde kan drive sammen og bevirke en opstemning i vandløbene  

 med oversvømmelse til følge og kan især i mindre og lavvandede søer og  

 fjordområder medføre iltsvind, når den synker til bunds og begynder at rådne.  

 I søer og fjordområder kan den endvidere gøre skade på rørskove.
 Den kan være til ulempe for sejladsen og gøre skade på fangstredskaber,  

 der bruges i forbindelse med såvel erhvervsmæssigt som rekreativt fiskeri, og  

 den kan stoppe indløb til dambrug.
 Den afskårne grøde skal derfor opsamles som et led i sikringen af en  

 vandløbskvalitet som foruden at tilgodese de miljømæssige hensyn skal  

 varetage bl.a. flg. interesser ved vandløbene og vådområderne:
- afstrømning, - vandindvinding, - rekreativt og erhvervsmæssigt fiskeri, - sejlads, - anden rekreativ udnyttelse herunder badning.
 3. Vandløbsmyndighedens ansvar i forbindelse med  

 administrationen af reglerne om grødeoptagning.
På given foranledning skal Miljøstyrelsen herved gøre  

 vandløbsmyndighederne opmærksom på, at det følger af forarbejderne til  

 vandløbsloven herunder til bestemmelsen i lovens § 1, at vandløbsmyndigheden  

 ved administrationen af bestemmelserne i § 27, stk. 3 i vandløbsloven skal  

 sikre, at den afskårne grøde altid opsamles i forbindelse med  

 vedligeholdelsen af vandløb, hvortil der er knyttet de under pkt. 2 omtalte  

 interesser m.v.
Det samme gælder for vedligeholdelsen af vandløb, der  

 udmunder i vandløb med de nævnte interesser m.v.
Dette ansvar gælder umiddelbart for vandløbsmyndighederne ved  

 vedligeholdelsesarbejder i de offentlige vandløb.
For vedligeholdelse af de  

 private vandløb er det kommunalbestyrelsens ansvar i forbindelse med tilsynet  

 med disse at sikre, at bestemmelsen overholdes af de ansvarlige for  

 vedligeholdelsen.
