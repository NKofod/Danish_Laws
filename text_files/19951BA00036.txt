Nr BSF 36 Forslag til folketingsbeslutning om oversigt over chikane, trusler,  

 hærværk og overfald m.v., der kan være begrundet i racisme Fremsat af Anne Baastrup (SF) Margrete Auken (SF) Frank Bøgh (SF) Steen  

 Gade (SF) Søren Søndergaard (EL) den 7. november 1995 Folketinget opfordrer justitsministeren til at forestå etablering af en central oversigt over chikane, trusler, hærværk og overfald m.v., hvis det af offeret opfattes som et racistisk motiveret overgreb eller et overgreb begrundet i offerets religion, etniske baggrund, køn eller seksuelle orientering.
Bemærkninger til forslaget Der har i de senere år i stadig stigende omfang været eksempler i Danmark  

 på chikane, trusler, hærværk og overfald på eller mod mennesker fra etniske  

 mindretal.
Om det er tilfældigheder, eller om der er tale om en tendens i  

 samfundet, er i dag vanskeligt at sige.
Imidlertid er tidligere diskussioner  

 med politiet om en samlet opgørelse over chikane, trusler, hærværk og vold  

 stødt på det argument, at det er svært at se, hvornår der er tale om  

 racistiske og/eller diskriminerende motiverede overgreb.
Over for dette synspunkt mener forslagsstillerne, at en samlet oversigt  

 som den foreslåede skal baseres på, om offeret opfatter, at der er tale om et  

 sådant motiveret overgreb.
På den måde vil politiets vanskeligheder med at  

 vurdere baggrunden for det enkelte overgreb undgås.
 Som eksempler på nogle af de sager, der har været omtalt i pressen, kan  

 nævnes:
 1. Overfaldet på medlem af Københavns Borgerrepræsentation Lubna Elahi,  

 som var udført af nogle nynazister.
 2. En iransk kvindes overfald på samme Lubna Elahi.
 3. Trusler mod Lubna Elahi fra unavngivne personer, som sammenlignede  

 tyrkere med rotter.
 4. Telefontrusler mod journalist Ulla Dahlerup på baggrund af et par  

 artikler i en landsdækkende avis.
 5. Chikane mod en tyrkisk ejer af en grøntforretning i Nordvestkvarteret i  

 København, som fik den konsekvens, at han måtte standse sin virksomhed.
 6. Chikane og hærværk mod ejeren af en grillbar i Husum ved København, som  

 var udført af en gruppe unge mennesker, angiveligt under ledelse af en  

 thailænder.
I et svar til Søren Søndergaard (EL) (spørgsmål nr.
S 2284, folketingsåret  

 1994-95) har justitsministeren oplyst, at der ikke føres »en samlet  

 statistik, der kan oplyse antallet og karakteren af kriminelle handlinger,  

 som kan have racistiske og/eller fremmedhadske motiver«.
 Af samme svar fremgår det dog, at rigspolitiet siden 1992 har bedt  

 politikredsene indberette forhold, som kan have racistisk baggrund.
 Udarbejdelsen af en samlet opgørelse over denne form for overgreb vil gøre  

 en mere velovervejet og målrettet indsats fra flere sider mulig, således at  

 politiet ikke bliver sat på den umulige opgave at feje op der, hvor kommuner,  

 amter og staten svigter.
Det vil også kunne tvinge kommunale myndigheder til at tage  

 Skole-Socialforvaltning-Politi-samarbejdet (SSP-samarbejdet) alvorligt de  

 steder, hvor det ikke sker, og gøre det muligt for eksempel at tage sociale  

 initiativer i et truet område.
Det vil ligeledes være et nyttigt redskab for  

 boligforeninger, beboerrepræsentanter og de miljømedarbejdere, som de  

 almennyttige boligselskaber har ansat til at arbejde med boligsociale  

 problemer i overensstemmelse med Byudvalgets planer.
Dernæst finder forslagsstillerne, at en sådan opgørelse vil kunne medvirke  

 til, at mennesker fra etniske mindretal kan få en bedre mulighed for at  

 anmelde overgreb, fordi udgangspunktet ikke vil være, at den enkelte først  

 skal overbevise politiet om, at overgrebet skyldes den pågældendes etniske  

 baggrund.
I stedet kan man gå direkte til en beskrivelse af begivenhederne,  

 der førte til den konkrete anmeldelse.
 Det er ligeledes forslagsstillernes hensigt, at man på baggrund af den  

 samlede opgørelse kan danne sig et overblik over, om det er nødvendigt at  

 foretage stramninger af visse bestemmelser i straffeloven, for eksempel om  

 racistisk begrundede lovovertrædelser skal være en skærpende omstændighed i  

 sig selv.
