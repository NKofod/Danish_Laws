 Erstatningsansvarslovens § 26  tortgodtgørelse ved forbrydelser mod kønssædeligheden m.v., nævnets j.nr. 10-520-16508:
Ansøger var ude for at lufte sin hund om morgenen.
Her blev hun antastet af skadevolder, der slæbte hende ned på et græsareal og udsatte hende for et seksuelt overgreb, idet skadevolder forsøgte vaginalt og analt samleje, hvorefter han tvang ansøger til oralsex med sædafgang i ansøgers mund.
 Skadevolder blev ved byretten dømt til anbringelse på psykiatrisk hospital uden længstetid.
Bistandsadvokaten nedlagde i retten påstand om en tortgodtgørelse på 75.000 kr.
Skadevolder anerkendte beløbets størrelse.
Nævnet tilkendte ansøger godtgørelse i overensstemmelse med kravet.
 Nævnet lagde ved afgørelsen vægt på, at der var tale om et forsøg på vaginalt og analt samleje, hvor ansøger i december måned blev aftvunget alt tøj på underkroppen, og hvor skadevolder i lang tid (ansøger havde skønnet i 20 minutter) krænkede ansøger seksuelt, hvilket sluttede med, at skadevolder havde oralsex med sædafgang i ansøgers mund.
