Bekendtgørelse om ændring af bekendtgørelse om begrænsning af emissionen af flygtige organiske forbindelser fra anvendelse af organiske opløsningsmidler i visse aktiviteter og anlæg1) § 1 I bekendtgørelse nr. 350 af 29. maj 2002 om begrænsning af emissionen af flygtige organiske forbindelser fra anvendelse af organiske opløsningsmidler i visse aktiviteter og anlæg, som ændret ved bekendtgørelse nr. 817 af 25. august 2009, foretages følgende ændringer:
 1. § 3, stk. 1 og 2, affattes således:
 »§ 3. Flygtige organiske forbindelser, der er klassificeret som kræftfremkaldende, mutagene eller reproduktionstoksiske efter Europa-Parlamentets og Rådets forordning om klassificering, mærkning og emballering af stoffer og blandinger, og har fået tildelt eller skal tildeles faresætningerne H340, H350, H350i, H360D eller H360F, skal, så vidt det er teknisk muligt, snarest erstattes med mindre skadelige kemiske stoffer eller blandinger.
Stk. 2. Blandinger, der på grund af deres indhold af flygtige organiske forbindelser er klassificeret som kræftfremkaldende, mutagene eller reproduktionstoksiske efter Europa-Parlamentets og Rådets forordning om klassificering, mærkning og emballering af stoffer og blandinger, og har fået tildelt eller skal tildeles faresætningerne H340, H350, H350i, H360D eller H360F, skal, så vidt det er teknisk muligt, snarest erstattes med mindre skadelige kemiske stoffer eller blandinger.« 2. § 3, stk. 4, affattes således:
»Stk. 4. Emissioner af halogenerede flygtige organiske forbindelser, som er tildelt faresætningen H341 eller H351, jf. bekendtgørelse om klassificering, emballering, mærkning, salg og opbevaring af kemiske stoffer og produkter, hvor massestrømmen af summen af forbindelserne, der giver anledning til mærkning med H341 eller H351, er større end eller lig med 100 g/time, skal overholde en emissionsgrænseværdi på 20 mg/normal m3 i ethvert afkast.
Emissionsgrænseværdien gælder for den samlede masse af disse forbindelser.« 3. § 3, stk. 6, affattes således:
»Stk. 6. Stk. 1 og 2 gælder ligeledes for flygtige organiske forbindelser og blandinger som indeholder flygtige organiske forbindelser, der efter 10. juni 2002 får tildelt eller skal tildeles faresætningerne H340, H350, H350i, H360D eller H360F.« 4. § 3, stk. 8, affattes således:
»Stk. 8. Anlæg, hvorfra der emitteres halogenerede flygtige organiske forbindelser, som efter 10. juni 2002 får tildelt eller skal tildeles faresætningen H341 eller H351, skal snarest muligt overholde den i stk. 4 fastsatte emissionsgrænseværdi, hvis massestrømmen af summen af forbindelserne, der giver anledning til klassificeringen, er større end eller lig med 100 g/time.« § 2 Stk. 1 Bekendtgørelsen træder i kraft den 1. april 2010.
 Stk. 2. § 1 finder anvendelse fra den 1. juni 2015.
Miljøministeriet, den 25. marts 2010 Karen Ellemann / Anne-Marie Rasmussen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2008/112/EF af 16. december 2008 om ændring af Rådets direktiv 76/768/EØF, 88/378/EØF, 1999/13/EF og direktiv 2000/53/EF, 2002/96/EF og Europa-Parlamentets og Rådets direktiv 2004/42/EF med henblik på at tilpasse disse til forordning (EF) nr. 1272/2008 om klassificering, mærkning og emballering af stoffer og blandinger, EU-Tidende 2008, nr.
L 345, side 68.
