Erstatningsansvarslovens § 5  erstatning for erhvervsevnetab, nævnets j.nr. 13-520-01582 Højesteret bestemte ved dom af 04-04-2014, at et differencekrav vedrørende erstatning for tab af erhvervsevne efter erstatningsansvarsloven ikke skal nedsættes med et beløb svarende til, hvad skadelidtes erstatning efter arbejdsskadesikringsloven er nedsat med som følge af, at den skadelidte som tjenestemand er berettiget til tilskadekomstpension (forhøjet tjenestemandspension som følge af tilskadekomsten).
Sagen for Højesteret omhandlede, hvorvidt As differencekrav efter erstatningsansvarsloven mod et forsikringsselskab skulle nedsættes med det beløb, som Arbejdsskadestyrelsen havde nedsat As erhvervsevnetabserstatning med efter arbejdsskadesikringslovens § 28. Efter denne bestemmelse nedsættes værdien af erstatningen for tab af erhvervsevne efter arbejdsskadesikringsloven, hvis den tilskadekomne som følge af arbejdsskaden har ret til pension efter lov om tjenestemandspension.
Nedsættelsen udgør 2/3 af værdien af det beløb, hvormed tjenestemandspensionen er forhøjet.
Højesteret fandt, at et differencekrav vedrørende erstatning for tab af erhvervsevne ikke skal nedsættes med et beløb svarende til, hvad den skadelidtes erstatning efter arbejdsskadesikringsloven er nedsat med som følge af, at den skadelidte som tjenestemand er berettiget til tilskadekomstpension.
Dommen er refereret i Ugeskrift for Retsvæsen 2014, side 2011.
 På baggrund af Højesterets dom af 04-04-2014 besluttede Erstatningsnævnet at genoptage ansøgers sag for så vidt angik ansøgers krav om erstatning for tab af erhvervsevne (differencekrav). Ved genoptagelsen af sagen besluttede nævnet at tilkende ansøger det beløb, som Arbejdsskadestyrelsen havde nedsat ansøgers erstatning med efter arbejdsskadesikringsloven som følge af, at ansøger som tjenestemand havde modtaget tilskadekomstpension.
