Skriftlig fremsættelse (10. oktober  

 2001) Erhvervsministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 aktieselskaber, lov om anpartsselskaber, lov om værdipapirhandel m.v.  

 og skattekontrolloven.
(Lovforslag nr.
L 35).
Lovforslaget har grundlæggende to formål.
For  

 det første er det et led i regeringens generelle  

 målsætning om at styrke aktiemarkedet ved hjælp af  

 øget åbenhed og gennemsigtighed om selskabers ejerforhold.
For  

 det andet udspringer lovforslaget af regeringens ønske om at  

 bekæmpe økonomisk kriminalitet i samfundet.
En af målsætningerne i regeringens  

 erhvervsstrategi .dk.21 er at øge informationsniveauet om selskaber og  

 styrke aktiekulturen.
Offentligt tilgængelige ejeroplysninger vil  

 medvirke hertil og styrke tilliden til de virksomheder, der udøves i  

 selskabsform, til gavn for både investorer, aktionærer,  

 medkontrahenter og kreditorer.
Lovforslaget bygger endvidere på anbefalingerne fra  

 Koordineringsudvalget om bekæmpelse af økonomisk kriminalitet  

 mod det offentlige (Øko-krimudvalget). En af udvalgets anbefalinger  

 er, at der, som et redskab til at bekæmpe økonomisk  

 kriminalitet, oprettes et offentligt tilgængeligt ejerregister over  

 storaktionærer og storanpartshavere for at forbedre  

 opklaringsmulighederne af økonomisk kriminalitet mod det offentlige,  

 herunder svig med EU-midler.
En anbefaling som efterfølgende tillige  

 er blevet støttet af Justitsministeriets udvalg om økonomisk  

 kriminalitet og datakriminalitet (Brydensholtudvalget).
For at imødekomme de ovennævnte  

 målsætninger og anbefalinger foreslås det derfor at  

 supplere det eksisterende offentligt tilgængelige selskabsregister i  

 Erhvervs- og Selskabsstyrelsen med oplysninger om ejer- og stemmeandel  

 på 5% eller mere i samtlige aktie- og anpartsselskaber registreret i  

 Danmark.
Enhver interesseret kan herefter via Internettet søge  

 oplysninger om ejerforholdene.
 Lovforslaget indeholder samtidig en administrativ  

 forenkling, idet en udvidelse af selskabsregisteret med ejeroplysninger  

 samtidig betyder, at der kan gennemføres en forenkling i  

 skattekontrolloven, idet behovet for, at selskaberne særskilt oplyser  

 skattemyndighederne om identiteten af eventuelle hovedaktionærer,  

 bortfalder.
Efter den gældende lovgivning er der begrænset  

 åbenhed om ejerforhold i Danmark til forskel fra de øvrige  

 nordiske lande.
I det omfang, det i Danmark er muligt at skaffe oplysninger,  

 giver disse oplysninger ikke altid et aktuelt billede af ejerforholdene i  

 selskaberne.
Det foreliggende lovforslag om at udvide selskabsregisteret med  

 ejeroplysninger betyder, at de danske regler vil tilnærme sig den  

 øvrige nordiske regulering for så vidt angår åbenhed  

 om ejerforhold.
Indehavere af større ejer- og stemmeandele i  

 aktieselskaber skal allerede i dag indberette oplysninger herom til  

 selskaberne.
Selskaberne indfører herefter oplysningerne i en  

 storaktionærfortegnelse, som kun er begrænset tilgængelig.  

 For anpartsselskaber skal alle ejeroplysninger indføres i  

 anpartshaverfortegnelsen.
For mange mindre selskaber er oplysninger om  

 ejerforhold tæt forbundet med selskabernes ledelsesforhold og  

 ændringer heri og derfor i et vist omfang sammenfaldende med  

 anmeldelser om øvrige forhold, der allerede i dag registreres i  

 Erhvervs- og Selskabsstyrelsen.
Oplysningerne, som med lovforslaget  

 foreslås optaget i selskabsregisteret, har derfor en naturlig  

 sammenhæng med de administrative procedurer, som allerede i dag  

 påhviler ejere og selskaber.
For at gøre selskabernes  

 indberetning til Erhvervs- og Selskabsstyrelsen så let som mulig vil  

 indberetningen kunne foretages elektronisk via Internettet.
Lovforslaget medfører ikke nye løbende  

 indberetningspligter for børsnoterede selskaber eller selskaber  

 optaget til handel på en autoriseret markedsplads.
Aktionærer i  

 disse selskaber skal allerede i dag i henhold til  

 værdipapirhandelsloven meddele storaktionærbesiddelser til  

 selskabet og Fondsbørsen henholdsvis den autoriserede markedsplads,  

 som derpå videregiver oplysningerne til offentliggørelse hos  

 Erhvervs- og Selskabsstyrelsen.
Det nye i denne relation er, at  

 offentligheden vil kunne finde oplysningerne på Internettet.
 Med disse bemærkninger, og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til Folketingets velvillige behandling.
