 Ved opgørelse af genvundne afskrivninger ved salg af en  

 landbrugsejendom blev driftsbygninger, mellem hvilke der var intern passage,  

 anset for en enkelt bygning, og endvidere skulle der foretages en samlet  

 opgørelse af genvundne afskrivninger for bygning og de på denne foretagne  

 forbedringer.
 Gårdejer A klagede for indkomståret 1984 over, at de stedlige  

 skattemyndigheder havde forhøjet hans selvangivne særlige indkomst med 7.421  

 kr. vedrørende genvundne afskrivninger ved salg af en landbrugsejendom.
Det var oplyst, at klageren i 1984 havde solgt sin landbrugsejendom for  

 800.000 kr.
Ejendommen var erhvervet af klageren i 1966 for 95.800 kr.
I 1978  

 havde klageren afholdt udgifter til et kornloft i laden, hvortil der var  

 frigivet investeringsfondshenlæggelser til forlods afskrivning med 6.023 kr.  

 I 1981 havde klageren foretaget isoleringsarbejder på svinestalden for 6.996  

 kr., og han havde afskrevet på denne udgift i 1981 og 1982 med i alt 1.398  

 kr.
Anskaffelsessummen for driftsbygningerne var af klageren anslået til  

 31.000 kr.
Svinestalden var opført i 1971 for ca. 25.000 kr.
 De stedlige skattemyndigheder havde antaget, at driftsbygningernes andel i  

 avancen ved salget af landbrugsejendommen havde oversteget de foretagne  

 bygningsafskrivninger på i alt 7.421 kr., idet driftsbygningerne var anset  

 som et hele.
 Under sagens behandling udtalte Statsskattedirektoratet, at skønsmæssigt  

 200.000 kr. af salgssummen for landbrugsejendommen kunne antages at vedrøre  

 driftsbygningerne, og at det ikke kunne antages, at de i 1978 og 1981  

 foretagne ombygninger havde påvirket den værdi, som driftsbygningerne var  

 indgået med i salgssummen.
 Efter anmodning fra Landsskatteretten foretog de stedlige  

 skattemyndigheder en fornyet opgørelse af de genvundne afskrivninger under  

 hensyntagen til den nyeste praksis på området, hvorefter der skal foretages  

 en opgørelse for hver enkelt bygning for sig.
Skattemyndighederne fordelte herefter salgssummen for driftsbygningerne  

 med 100.000 kr. for maskinhus, opført i 1983, 20.000 kr. for staklade og  

 ældre maskinhus (nu nedrevet) og 80.000 kr. for stald, lade og svinestald.  

 Skattemyndighederne fandt, at stald, lade og svinestald afskrivningsmæssigt  

 skulle betragtes som een bygning.
Det fastholdtes, at samtlige afskrivninger  

 var genvundne.
Denne fordeling var senere tiltrådt af  

 Statsskattedirektoratet.
Klageren gjorde herefter gældende, ai den ændrede praksis om særskilt  

 opgørelse for hver enkelt bygning måtte medføre, at der også skulle foretages  

 en særskilt opgørelse for hver afskrivningsberettiget forbedring.
Det  

 medførte, at der ikke var genvundne afskrivninger at beskatte, idet  

 salgssummen for forbedringerne ifølge Statsskattedirektoratets udtalelse var  

 0.
 Subsidiært gjorde klageren gældende, at det i 1978 etablerede kornloft  

 måtte anses som en installation, og at der ved opgørelse af genvundne  

 afskrivninger for hver enkelt bygning for sig og for bygningens  

 installationer ikke skulle ske beskatning af genvundne afskrivninger  

 vedrørende kornloftet.
For så vidt angik svinestalden anførte klageren, at denne havde udgjort  

 een bygning.
På baggrund af den af ligningskommissionen under sagens  

 behandling afgivne udtalelse, hvorefter salgssummen for staldbygning, lade og  

 svinestald var anslået til 80.000 kr., havde klageren herefter beregnet  

 salgssummen for svinestalden til 29.573 kr.
Da byggeudgifterne i 1971 havde  

 udgjort ca. 25.000 kr., og den uafskrevne saldo på forbedringsudgifterne  

 udgjorde 5.598 kr., eller i alt 30.598 kr., var der herefter ifølge klageren  

 ikke indvundet nogen salgsfortjeneste på svinestalden i forhold til den  

 nedskrevne værdi.
Der var herefter heller ikke ifølge klageren grundlag for  

 beskatning af genvundne afskrivninger vedrørende svinestalden.
 To retsmedlemmer, herunder retsformanden, fandt på baggrund af de  

 foreliggende oplysninger om bygningerne - herunder bl.a., at der på  

 salgstidspunktet var intern passage mellem staldbygningerne, laden og  

 svinestalden - at disse bygninger i afskrivningsmæssig henseende måtte anses  

 som en enkelt bygning.
Disse retsmedlemmer fandt endvidere, at der skulle foretages en samlet  

 opgørelse af de genvundne afskrivninger for bygningen og de på denne  

 foretagne forbedringer.
Der fandtes ikke at være grundlag for at anse  

 kornloftet i laden for en installation.
Efter det oplyste om anskaffelsessum,  

 forbedringsudgifter og salgssum for den pågældende bygning fandt disse  

 retsmedlemmer, at det måtte lægges til grund, at fortjenesten på bygningen  

 havde oversteget de foretagne afskrivninger, således at det var med rette, at  

 de foretagne afskrivninger var beskattet som genvundne.
 På baggrund af Statsskattedirektoratets udtalelse, hvorefter de i 1978 og  

 1981 foretagne ombygninger ikke var anset for at have påvirket den værdi, som  

 driftsbygningerne var indgået med i salgssummen, fandt et retsmedlem ikke, at  

 der var mulighed for beskatning af genvundne afskrivninger.
 Der blev truffet afgørelse efter stemmeflertallet, og den påklagede  

 ansættelse blev derfor stadfæstet.
 LV 1987, G. 6.1.10.2.
 (* 1) Afgørelsen er offentliggjort i Skat 1989, nr. 4, side 337.
