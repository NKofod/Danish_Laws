Fastholdelse af påbud om løft af kasser ved containertømning Arbejdstilsynet var på tilsynsbesøg i en virksomhed og konstaterede, at to ansatte i ¾ arms afstand løftede kasser med en vægt på 4,5  11 kilo over på paller, placeret på gulvet i containeren.
 Arbejdstilsynet konstaterede endvidere, at løftene skete med forværrende faktorer.
 Arbejdstilsynet konstaterede desuden, at de to ansatte tilsammen løftede 14,9 tons kasser, og at cirka 10 % af kasserne blev løftet 2 gange således, at der blev løftet cirka 16,39 tons eller cirka 8,1 tons pr. medarbejder.
 Arbejdstilsynet gav virksomheden påbud om at sikre, at arbejdet med løft af kasser ved containertømning med hensyn til samlet daglig løftemænge planlægges, tilrettelægges og udføres, så det er sikkerheds- og sundhedsmæssigt fuldt forsvarligt samt påbud om at bruge autoriseret arbejdsmiljørådgiver til at efterkomme afgørelsen.
 Nævnet fastholdt tilsynets afgørelse, idet nævnet vurderede, at arbejdet på lageret med løft af kasser ved containertømning ikke var planlagt, tilrettelagt og udført således, at det sikkerheds- og sundhedsmæssigt var fuldt forsvarligt.
[Adressat udeladt] Arbejdsmiljøklagenævnet har på møde den 19. marts 2013 behandlet [navn udeladt]s klage på vegne af [navn udeladt] over Arbejdstilsynets afgørelse af den 15. november 2012.
 Ved afgørelsen fik virksomheden påbud om at sikre, at arbejdet med løft af kasser ved containertømning med hensyn til samlet daglig løftemænge planlægges, tilrettelægges og udføres, så det er sikkerheds- og sundhedsmæssigt fuldt forsvarligt samt påbud om at bruge autoriseret arbejdsmiljørådgiver til at efterkomme afgørelsen.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets påbud således, at virksomheden skal sikre, at arbejdet med løft af kasser ved containertømning planlægges, tilrettelægges og udføres sundhedsmæssigt forsvarligt.
 Endvidere skal virksomheden bruge en autoriseret arbejdsmiljørådgiver til at efterkomme dette påbud.
 Virksomheden skal efterkomme påbuddet senest den 10. oktober 2013, og virksomheden skal senest den 17. oktober 2013 give Arbejdstilsynet en tilbagemelding om, at påbuddet er efterkommet.
 Desuden skal virksomheden senest 6 uger fra modtagelsen af denne afgørelse give Arbejdstilsynet en tilbagemelding om, hvilken autoriseret arbejdsmiljørådgiver, som virksomheden har indgået aftale med.
B E G R U N D E L S E Et flertal af nævnets medlemmer finder, at arbejdet på lageret med løft af kasser ved containertømning ikke er planlagt, tilrettelagt og udført således, at det sikkerheds- og sundhedsmæssigt er fuldt forsvarligt.
 Flertallet lægger vægt på, at Arbejdstilsynet ved tilsynsbesøget den 11. september 2012 konstaterede, at to ansatte i ¾ arms afstand løftede kasser med en vægt på 4,5  11 kilo over på paller, placeret på gulvet i containeren.
 Flertallet lægger endvidere vægt på, at Arbejdstilsynet konstaterede, at løftene skete med forværrende faktorer, idet de ansatte løftede:
 asymmetrisk med vrid i ryggen og/eller med sidebøjning.
Mange kasser blev løftet med én hånd under kassen og den anden hånd på kassens side  med foroverbøjet ryg ved løft af kasserne fra gulvniveau og op til cirka hoftehøjde.
Endvidere blev der løftet med foroverbøjet ryg, når kasserne blev sat af på det nederste lag på pallerne.
 Flertallet lægger desuden vægt på, at de to ansatte løftede 14,9 tons kasser, og at ca. 10 % af kasserne blev løftet 2 gange, således, at der blev løftet ca. 16,39 tons eller ca. 8,1 tons pr. medarbejder, hvilket nævnet vurderer, udgør en stor vægtmæssig belastning af den enkelte ansatte.
 Flertallet lægger endvidere vægt på, at cirka halvdelen af containeren blev tømt på de cirka 45-50 minutter, hvor Arbejdstilsynet observerede arbejdet.
 Flertallet lægger herudover vægt på, at der ikke blev anvendt tekniske hjælpemidler.
 Bemærkninger til klagen:
 [navn udeladt] har i klagen anført, at det ikke på baggrund af en containertømning kan vurderes, om arbejdet med containertømning generelt er planlagt, tilrettelagt og udført på en forsvarlig måde.
[Navn udeladt] har anført, at antallet af containere, der tømmes, varierer fra uge til uge.
Det samme gør indholdet, vægten på varerne og deres størrelse.
 [Navn udeladt] har herudover anført, at langt fra alle løft skete i ¾ arms afstand.
 Flertallet henviser til Arbejdstilsynets udtalelse af den 22. januar 2013, idet flertallet bemærker, at det er på grundlag af Arbejdstilsynets observationer ved tilsynsbesøget, at flertallet vurderer, at arbejdet med tømning af containeren ikke skete sikkerheds- og sundhedsmæssigt fuldt forsvarligt.
 Flertallet bemærker endvidere, at flertallet lægger vægt på Arbejdstilsynets oplysninger om, at angivelsen af rækkeafstanden beror på det konstaterede under besøget, hvor den største rækkeafstand under hvert enkelt løft var ¾ arms afstand.
 Klagenævnets afgørelse er truffet af et flertal på 9 af nævnets 11 stemmeberettigede medlemmer.
R E G L E R Arbejdsmiljøklagenævnet har ved afgørelsen anvendt følgende regler:
  Om Arbejdstilsynets ret til at træffe afgørelse:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
  Om manuel håndtering/løftearbejde:
 § 38, stk. 1, og § 39, stk. 1, nr. 1, i lov om arbejdsmiljø, jf. lovbekendtgørelse nr. 1072 af 7. september 2010  § 3, stk. 1 og stk. 2, og § 6, i bekendtgørelse nr. 1164 af 16. december 1992 om manuel håndtering.
  Om autoriseret arbejdsmiljørådgiver:
 § 77 a, i lov om arbejdsmiljø, jf. lovbekendtgørelse nr. 1072 af 7. september 2010  § 6, § 10, pkt. 3, §§ 37-38, §§ 42-45 og § 49, i bekendtgørelse nr. 259 af 20. marts 2007 om brug af autoriserede arbejdsmiljørådgivere  § 43, stk. 1 og stk. 3, i Beskæftigelsesministeriets bekendtgørelse nr. 59 af 15. februar 2013 om brug af autoriserede rådgivningsvirksomheder på arbejdsmiljøområdet.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet.
M I N D R E T A L S U D T A L E L S E Et mindretal på 2 af nævnets medlemmer finder, at der ikke er grundlag for Arbejdstilsynets påbud, idet der ikke er tilstrækkelig dokumentation for de enkelte løft, og hvordan de enkelte løft foregår, herunder er der ikke en nærmere beskrivelse af de forværrende faktorer.
På klagenævnets vegne [Navn udeladt] [Stilling udeladt] Kopi til:
 [Adressat udeladt]  [Adressat udeladt]  [Adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
§ 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Bekendtgørelse nr. 1164 af 16. december 1992 om manuel håndtering Kapitel 2 Arbejdets udførelse § 3. Arbejde med manuel håndtering skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
 § 6. Egnede tekniske hjælpemidler skal bruges, når det er muligt og hensigtsmæssigt, og altid når den manuelle transport indebærer fare for sikkerhed eller sundhed.
Bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 6. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver en eller flere afgørelser om overtrædelser af arbejdsmiljølovgivningen om et eller flere komplekse og alvorlige arbejdsmiljøproblemer, der indebærer risiko for sikkerhed og sundhed og som angivet i kapitel 3, når overtrædelserne er 1) konstateret ved et enkeltstående tilsyn eller ved et tilsynsforløb bestående af screening og et deraf efterfølgende tilsyn, og 2) konstateret ved tilsyn med arbejde tilknyttet én produktionsenhed.
 Stk. 2. Der afgives ikke påbud efter stk. 1, hvis arbejdsgiveren inden for det seneste år har løst et identisk arbejdsmiljøproblem på samme arbejdssted, og løsningen umiddelbart kan overføres.
Kapitel 3 Komplekse og alvorlige overtrædelser af arbejdsmiljølovgivningen Det ergonomiske område § 9. Løft af byrder, der udføres som led i den sædvanlige arbejdsfunktion, 1) ved vægtgrænser, der overstiger 25 kg tæt ved kroppen, 15 kg i underarms afstand eller 7 kg i 3/4 arms afstand, og 2) der samtidigt forekommer en eller flere forværrende faktorer i form af uhåndterlig eller ustabil byrde, asymmetrisk løft, løft over skulderhøjde eller under knæhøjde, bæring af byrden mere end 2 meter, utilstrækkelig plads og uhensigtsmæssigt underlag.
 Stk. 2. Når der ikke er udviklet egnede tekniske løsninger på løft, der overstiger grænserne i stk. 1, afgives påbud til virksomheden om brug af autoriseret rådgivning ved gennemførelse af midlertidige foranstaltninger med henblik på at nedbringe belastningen.
 § 10. En samlet daglig løftemængde, der overskrider:
1) 10 tons ved løft tæt ved kroppen, 2) 6 tons ved løft i underarms afstand, eller 3) 3 tons ved løft i 3/4 arms afstand.
Kapitel 4 Rådgivningspligt § 37. Modtageren af påbud efter kapitel 2 og 3 har pligt til at bruge en arbejdsmiljørådgiver, der er autoriseret til at yde rådgivning i relation til de nævnte arbejdsmiljøforhold.
 Stk. 2. Påbud om brug af en autoriseret arbejdsmiljørådgiver kan ikke efterkommes ved at benytte en autoriseret arbejdsmiljørådgiver, der hører under den juridiske enhed, som har modtaget påbuddet.
 § 38. Ved rådgivningspåbud efter §§ 3 og 6 har arbejdsgiveren pligt til at bruge en autoriseret arbejdsmiljørådgiver til at bistå med rådgivning til henholdsvis løsning af den eller de konkrete overtrædelser, der har udløst rådgivningspåbuddet, og til en revision af produktionsenhedens arbejdspladsvurdering for så vidt angår de konstaterede overtrædelser med henblik på at sikre, at disse overtrædelser fremover forebygges.
 § 42. Modtageren af påbud om rådgivning skal indgå en skriftlig aftale med en autoriseret arbejdsmiljørådgiver om rådgivning.
 Stk. 2. Aftalen skal indeholde angivelser af, hvordan pligter i forbindelse med rådgivningspåbud efterkommes.
 Stk. 3. Aftalen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 § 43. Modtageren af påbud om rådgivning skal give en tilbagemelding til Arbejdstilsynet om indgåelse af en aftale om rådgivning senest 6 uger efter, at påbuddet om rådgivning er modtaget.
 Stk. 2. Tilbagemeldingen påtegnes af sikkerhedsorganisationen eller, i virksomheder, der ikke har pligt til at etablere sikkerhedsorganisation, af en repræsentant for de ansatte.
 Stk. 3. Modtageren af påbud om rådgivning skal sørge for, at tilbagemeldingen påtegnes af den autoriserede arbejdsmiljørådgiver, som herved bekræfter, at der er indgået en aftale i henhold til § 43.
 Stk. 4. Bygherren er undtaget fra pligten i stk. 2.
 § 44. Modtageren af påbud om rådgivning skal indhente en redegørelse fra den autoriserede arbejdsmiljørådgiver, når rådgivningspåbuddet og forhold, der førte til rådgivningspåbuddet, er efterkommet.
 Stk. 2. Redegørelsen skal forefindes i virksomheden og være til rådighed for virksomhedsledere, arbejdsledere, øvrige ansatte og Arbejdstilsynet.
 Stk. 3. Arbejdsgiveren har pligt til at videregive redegørelsen til sikkerhedsorganisationen eller, i virksomheder, der ikke har pligt til at etablere sikkerhedsorganisation, til en repræsentant for de ansatte.
 Stk. 4. Redegørelsen til bygherren skal i hele byggeperioden være tilgængelig for de ansatte og arbejdsgiverne på byggepladsen samt for Arbejdstilsynet.
 § 45. Redegørelsen skal ved rådgivningspåbud efter §§ 3 og 6 indeholde følgende elementer:
1) 1) hvordan rådgivningspåbuddet og den eller de afgørelser, der førte til rådgivningspåbuddet, er efterkommet, 2) hvordan sikkerhedsorganisationen eller de ansatte har været inddraget i rådgivningsprocessen, 3) hvilke initiativer der er taget for at forebygge, at tilsvarende arbejdsmiljøproblemer opstår i virksomheden, og 4) resultatet af den revision af arbejdspladsvurderingen for det eller de pågældende problemer, som rådgivningen skal tage udgangspunkt i.
 Stk. 2. Redegørelsen for rådgivningspåbud efter § 3 skal ikke tage stilling til en rapport om psykisk arbejdsmiljø uanset, at en rapport om psykisk arbejdsmiljø kan være en del af grundlaget for afgivelse af et rådgivningspåbud efter § 3.
 § 49. Modtageren af påbud om rådgivning skal give en tilbagemelding til Arbejdstilsynet om, at rådgivningspåbuddet og de dertil knyttede afgørelser er efterkommet.
 Stk. 2. Tilbagemeldingen påtegnes af rådgiveren, der herved bekræfter, at rådgivningspåbuddet og forhold, der udløste rådgivningspåbuddet, jf. de pligter, der fremgår af §§ 37-48, er efterkommet.
 Stk. 3. Overtrædelser, der har udløst et rådgivningspåbud efter § 4, skal ikke selvstændigt påtegnes af den autoriserede arbejdsmiljørådgiver.
 Stk. 4. Tilbagemeldingen skal være påtegnet af sikkerhedsorganisationen eller, i virksomheder, hvor der ikke skal oprettes sikkerhedsorganisation, af en repræsentant for de ansatte.
 Stk. 5. Tilbagemeldingen for påbud efter § 5 skal endvidere indeholde resultatet af undersøgelsen af forholdene i det psykiske arbejdsmiljø, jf. § 47, stk. 1.
 Stk. 6. Bygherren er undtaget for pligten i stk. 4.
Beskæftigelsesministeriets bekendtgørelse nr. 59 af 15. februar 2013 om brug af autoriserede rådgivningsvirksomheder på arbejdsmiljøområdet § 43. Bekendtgørelsen træder i kraft den 1. februar 2013.
 Stk. 3. Bekendtgørelse nr. 259 af 20. marts 2007 om brug af autoriserede arbejdsmiljørådgivere (Rådgivningspåbud) finder dog fortsat anvendelse for påbud om brug af autoriserede arbejdsmiljørådgivere afgivet inden den 1. februar 2013.
