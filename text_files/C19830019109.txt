1. Ændring af bekendtgørelsens § 5 Vandindvindingsplanlægningen, som den er beskrevet i bekendtgørelsens § 4,  

 har afgørende betydning for planlægningen inden for de andre fysiske sektorer  

 og hermed for disse sektorers arealanvendelse og lokalisering.
Der kan f.eks.  

 være tale om placering af virksomheder eller andre aktiviteter, som kan true  

 grundvandet med forurening, herunder lossepladser og specialdepoter,  

 udpegning af områder hvor tæt nedsivning af spildevand kan finde sted,  

 beskyttelse af højt målsatte vandløb og vådområder mod påvirkning af  

 vandindvinding, placering af særlig vandkrævende industri eller udpegning af  

 jordbrugsområder, som kræver vanding.
 Væsentlige dele af vandindvindingsplanlægningen får derfor afgørende  

 betydning for regionplanlægningen i relation til ovennævnte forhold og skal  

 principielt indgå i regionplanen, jfr. miljøministeriets cirkulære om  

 vandindvindings- og vandforsyningsplanlægning af 25. februar 1980.
Disse forhold skal som hovedregel behandles i 1. normaltillæg til  

 regionplanen.
Forslaget til tillægget skal offentliggøres pr. 1. januar 1985.  

 For hovedstadsområdets vedkommende behandles de nævnte forhold i forslaget  

 til regionplantillæg 1982, som blev offentliggjort i slutningen af marts  

 1983.
Med vedtagelsen af den nye vandforsyningslov i 1978 og udsendelsen af  

 bekendtgørelsen om vandindvindings- og vandforsyningsplanlægning med  

 tilhørende cirkulære i januar 1980 er det formelle grundlag for  

 vandindvindingsplanlægningen fastlagt.
Endvidere har miljøstyrelsen samtidig  

 udsendt et omfattende vejledningsmateriale som grundlag for planlægningen.
 På denne baggrund finder miljøstyrelsen, at forslag til  

 vandindvindingsplan bør færdiggøres senest 1. januar 1985.
 Der er hermed sikret en rimelig tidsfrist for den første generation af  

 vandindvindingsplaner, og planerne kan indgå i første normaltillæg til  

 regionplanen, der som en væsentlig del indeholder en udbygning af  

 planlægningen for det åbne land.
 Miljøministerens godkendelse af vandindvindingsplanen kan tidligst ske  

 samtidig med godkendelsen af normaltillægget til regionplanen.
 Ved denne godkendelsesprocedure sikres det, at amtsrådet kan foretage de  

 nødvendige konsekvensændringer i forslaget til vandindvindingsplan som følge  

 af eventuelle ændringer i forslaget til regionplantillæg i forbindelse med  

 offentlighedsproceduren eller miljøministerens godkendelse af tillægget.
2. Grundvandsbeskyttelse i relation til vandindvindingsplanlægningen og anden planlægning I forbindelse med amtsrådenes færdiggørelse af de første  

 vandindvindingsplaner finder miljøstyrelsen det væsentligt at understrege  

 forbindelsen mellem opgørelsen af de vandforekomster, der vil være til  

 rådighed for vandindvinding, jfr. § 4 i bekendtgørelsen om vandindvindings-  

 og vandforsyningsplanlægning, og beskyttelsen af grundvandet mod forurening,  

 jfr. miljøbeskyttelseslovens kap. 3. Ved grundvand forstås her alle  

 forekomster, der er tilgængelige for vandindvinding og egnede til  

 vandforsyningsformål (såvel almen vandforsyning som andre formål), uanset om  

 de i vandindvindingsplanen er udpeget som værende til rådighed for  

 vandindvinding, jfr. § 4, litra c i ovennævnte bekendtgørelse.
Ved kortlægning af grundvandsressourcerne på grundlag af de geologiske,  

 hydrogeologiske og hydrokemiske forhold (den hydrogeologiske kortlægning) vil  

 der fremstå en række områder, hvor jordlagene ikke egner sig for  

 vandindvinding (ringe permeabilitet) eller, hvor grundvandskvaliteten ikke er  

 egnet til vandforsyning.
Det bemærkes, at der ikke nødvendigvis stilles de  

 samme kvalitetskrav til grundvandet, for at det kan anvendes til forskellige  

 formål, f.eks. drikkevand, gartnerivanding, markvanding, kølevand m.v.
Den hydrogeologiske kortlægning giver samtidig grundlag for vurderingen af  

 grundvandsforekomsternes naturlige beskyttelse mod forurening, og dermed for  

 en overordnet sårbarhedskortlægning i regionen.
Der kan herved udpeges  

 områder, hvor grundvandsressourcerne er særlig velbeskyttede mod forurening.
Udpegningen af sådanne områder, hvor de geologiske, hydrogeologiske og  

 hydrokemiske forhold giver grundlag for at antage, enten at jordlagene ikke egner sig for vandindvinding, eller at grundvandets kvalitet ikke egner sig til vandforsyningsformål (såvel  

 almen vandforsyning som andre formål) eller en uforholdsmæssig omfattende og  

 kostbar vandbehandling ville være nødvendig, eller at grundvandsressourcerne er særlig velbeskyttede mod forurening, vil være en vigtig del af vandindvindingsplanlægningen og et væsentligt  

 grundlag for planlægning af den fremtidige beliggenhed af de virksomheder  

 m.v., som der af hensyn til forebyggelse af forurening af vandressourcerne må  

 stilles særlige beliggenhedskrav til jfr. § 61 f i lov om miljøbeskyttelse.  

 Specielt kan i denne forbindelse nævnes beliggenheden af affaldsdepoter, som  

 er omtalt i cirkulære af 25. februar 1980 om vandindvindings- og  

 vandforsyningsplanlægning og cirkulære af 16. december 1982 om ændring af lov  

 om miljøbeskyttelse.
Det forudsættes, at grundlaget for denne områdeudpegning er den viden og  

 det basisdatagrundlag, som er tilvejebragt eller løbende tilvejebringes i  

 forbindelse med vandindvindingsplanlægningen.
Der skal derfor ikke  

 nødvendigvis iværksættes yderligere undersøgelses- eller  

 kortlægningsaktiviteter i denne anledning, men områdeudpegningen skal ses som  

 en naturlig forlængelse af kortlægningen af vandressourcernes beliggenhed,  

 størrelse og kvalitet.
I visse områder vil det ikke være muligt at bedømme grundvandsforholdene  

 tilstrækkeligt sikkert på grund af for få eller helt manglende geologiske og  

 hydrogeologiske oplysninger.
Sådanne områder kan derfor ikke umiddelbart  

 vurderes med henblik på en sådan områdeudpegning.
Det bemærkes, at det ved konkrete lokaliseringsønsker inden for de  

 udpegede områder i almindelighed vil være nødvendigt med detaljerede  

 hydrogeologiske undersøgelser af lokalitetens egnethed ved placering af en  

 given virksomhed.
En konkret vurdering af virksomhedens indretning og  

 produktion er naturligvis i denne forbindelse også afgørende for vurderingen  

 af den aktuelle forureningstrussel.
Det er samtidig vigtigt at understrege, at omfanget af de anvendelige  

 grundvandsressourcer ikke er en fast størrelse, men bl.a. begrænses af såvel  

 naturlige som menneskeskabte påvirkninger af grundvandet.
Det er derfor en  

 nødvendig del af vandindvindingsplanlægningen at overvåge  

 grundvandskvaliteten og grundvandsstanden.
Denne overvågning må tage sigte på  

 at vurdere såvel de naturlige variationer som specielle påvirkninger af  

 grundvandsforekomsterne som følge af menneskelige indgreb, f.eks.  

 affaldsdeponering, nitratnedvaskning, grundvandsindvinding m.v.
 Endvidere kan overvågningen være grundlag for vurdering af  

 grundvandsstandens betydning for de betydelige naturfredningsmæssige  

 interesser, der knytter sig til mange vådområder.
 Det bemærkes i denne forbindelse, at en væsentlig del af datagrundlaget  

 for en sådan grundvandsovervågning tilvejebringes gennem det løbende tilsyn  

 med vandforsyningsanlæg og gennem konkrete overvågningsprogrammer i  

 amtskommunerne igangsat med henblik på klarlægning af konkrete  

 problemstillinger, f.eks. saltvandsindtrængning i grundvandsreservoirer,  

 udsivning fra affaldsdepoter m.v.
 Miljøstyrelsen anser det for vigtigt, at den regionale overvågningsindsats  

 organiseres og koordineres på en sådan måde, at resultaterne er umiddelbart  

 tilgængelige, f.eks. som grundlag for regionale og landsdækkende oversigter.
 Ud over at være en naturlig del af vandindvindingsplanlægningen er såvel  

 den regionale sårbarhedskortlægning som grundvandsovervågningen grundlaget  

 for en koordineret og samlet indsats for beskyttelsen af vore  

 grundvandsressourcer, jfr. kapitel 3 og § 61 f i lov om miljøbeskyttelse.
