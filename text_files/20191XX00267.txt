Skriftlig fremsættelse (12. december 2019) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af lov om dansk indfødsret og lov om udenrigstjenesten (Børns erhvervelse af statsborgerskab i områder med indrejse- og opholdsforbud, vandelskrav for bipersoner, fortabelse af dansk indfødsret og begrænsning af adgang til bistand fra udenrigstjenesten m.v.) (Lovforslag nr.
L 83) Lovforslaget har til formål at ændre reglerne for erhvervelse af indfødsret, således at et barn født i et område omfattet af straffelovens § 114 j, stk. 3, ikke erhverver dansk indfødsret ved fødslen efter en forælder, hvis denne forælder uden tilladelse, og uden at indrejsen eller opholdet er led i udøvelse af dansk, udenlandsk eller international offentlig tjeneste eller hverv, er indrejst eller opholder sig i området, medmindre barnet derved bliver statsløst.
Lovforslaget har videre til formål at ændre reglerne om bipersoners erhvervelse af indfødsret, således at der stilles det samme vandelskrav til bipersoner, som der stilles til hovedpersoner.
Dette krav skal gælde både for børn af personer, der erhverver dansk statsborgerskab ved erklæring og for børn af personer, der bliver naturaliseret.
Den foreslåede ændring for så vidt angår børn af personer, som naturaliseres, vil indebære, at vandelskravet administreres på samme måde som de øvrige forudsætninger, som bipersoner skal opfylde efter indfødsretsloven, mens vandelskravet for bipersoner til erklærende er nyt.
Endvidere har lovforslaget som følge af EU-Domstolens dom i sag C-221/17, Tjebbes, til formål at ændre indfødsretslovens § 8, således at Udlændinge- og Integrationsministeriet ved behandlingen af ansøgninger om bevis for bevarelse af dansk indfødsret vil skulle inddrage en række yderligere momenter med henblik på at foretage en individuel prøvelse af virkningerne i forhold til EU-retten af en fortabelse af dansk indfødsret og dermed unionsborgerskabet, og at det kommer til at fremgå af bestemmelsen, at børn ikke automatisk fortaber deres indfødsret, hvis forælderen fortaber sin indfødsret efter bestemmelsen, men at børn kan fortabe deres indfødsret.
Yderligere foreslås ordlyden i indfødsretslovens § 8 A ændret således, at det i forbindelse med domstolenes behandling af sager om frakendelse som følge af svig, hvor frakendelsen samtidig medfører fortabelse af vedkommendes unionsborgerskab, vil skulle foretages den samme EU-retlige proportionalitetsvurdering som ved fortabelse af statsborgerskabet .
Forslaget om ændring af lov om udenrigstjenesten har til formål at give udenrigstjenesten mulighed for at afskære eller begrænse bistand til en person, når der er grund til at antage, at den pågældende uden tilladelse er indrejst eller har opholdt sig i et område som nævnt i straffelovens § 114 j, stk. 3, eller har deltaget i aktiviteter i udlandet, der kan indebære eller forøge en fare for statens eller andre staters sikkerhed.
Med den foreslåede lovændring kan udenrigstjenesten afskære eller begrænse den konsulære bistand til fremmedkrigere.
Børn af fremmedkrigere er ikke omfattet af lovændringen, men personer under 18 år kan være omfattet af lovændringen, hvis de selv kan anses for at være fremmedkrigere.
 Den del af lovforslaget, der vedrører ændring af reglerne for børns erhvervelse af statsborgerskab i områder med indrejse- og opholdsforbud, vandelskrav for bipersoner og fortabelse af dansk indfødsret har været i høring i perioden fra den 15. oktober til den 12. november 2019. Den del af lovforslaget, der vedrører begrænsning af adgang til bistand fra udenrigstjenesten, har været i høring fra 20. november 2019 til 4. december 2019.
 Det foreslås, at lovforslaget træder i kraft den 1. februar 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
