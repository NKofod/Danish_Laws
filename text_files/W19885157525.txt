 En af et skyldråd foretagen ansættelse af ejendomsværdien ved 18.
almindelige vurdering for en ejendom, tilhørende en  

 andelsboligforening, blev anset for ugyldig.
Klagen var indgivet af formanden  

 for andelsboligforeningen, og ifølge dennes vedtægter kunne formanden kun  

 tegne foreningen sammen med et bestyrelsesmedlem.
Han kunne endvidere ikke i  

 sin egenskab af andelshaver tillægges selvstændig klageadgang.
Andelsboligforeningen A ved dennes advokat klagede over den af skyldrådet  

 ved 18. almindelige vurdering pr. 1. januar 1986 foretagne ansættelse af  

 ejendomsværdien for foreningens ejendom med påstand om, at ansættelsen var  

 ugyldig.
Til støtte for påstanden anførte klager, at skyldrådet havde været  

 uberettiget til at ændre vurderingsrådets afgørelse, da denne var påklaget af  

 formanden for foreningen uden forudgående drøftelse med bestyrelsen, og han  

 ifølge vedtægterne ikke alene kunne tegne denne.
 Det hed i foreningens vedtægter:
 Foreningen tegnes af formanden og et bestyrelsesmedlem og i tilfælde af  

 formandens forfald af næstformanden og et bestyrelsesmedlem'.
 Landsskatteretten bemærkede, at klagen til skyldrådet ikke ifølge  

 foreningens vedtægter havde kunnet indgives af formanden alene på foreningens  

 vegne.
 Landsskatteretten bemærkede endvidere, at en ejer, udover at påklage  

 ansættelsen af sin egen ejendom, også kan påklage ansættelsen af andres  

 ejendom, når ejeren har en retlig og økonomisk interesse heri.
 Ligeledes kan ansættelsen påklages af den bruger, der ifølge lov eller  

 kontrakt er forpligtet til at udrede skatterne af ejendommen.
 Efter de i henhold til lov nr. 239 af 8. juni 1979, jfr. lovbekendtgørelse  

 nr. 515 af 28. november 1980 samt cirkulære nr. 12 af 21. januar 1981 om  

 andelsboligforeninger og andre boligfællesskaber gældende regler, bl.a. om  

 forholdet mellem andelsboligforeningen og dens medlemmer - herunder den  

 enkelte andelshavers dispositionsret og foreningens ledelse - fandt  

 Landsskatteretten, at den af skyldrådet afsagte kendelse var ugyldig, idet  

 klagen til dette ifølge andelsboligforeningens vedtægter ikke kunne indgives  

 af formanden alene, og idet den pågældende ikke i sin egenskab af andelshaver  

 havde en selvstændig klageadgang.
