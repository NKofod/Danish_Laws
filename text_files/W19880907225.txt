Ankestyrelsens principafgørelse T-2-88 om selvstændig erhvervsdrivende - delpension - nedsættelse af arbejdstid - sæsonpræget arbejde Resume:
En selvstændig, der var forpagter af et landbrug, havde en arbejdstidi vinterhalvåret på 5 - 10 timer ugentlig og i sommerhalvåret på 70 80 timer ugentlig.
Pågældende havde til hensigt at anvende del pensionen til aflønning af en medhjælp, der fortrinsvis skulle være beskæftiget på fuld tid i sommerhalvåret.
Ankestyrelsen fandt, at bestemmelserne om delpension til selvstændige erhvervsdrivende også omfatter selvstændig virksomhed med sæsonpræget arbejde.
Pågældende fandtes ikke berettiget til delpension fra 1. januar 1987, allerede fordi der efter det oplyste ikke på dette tidspunkt skete nogen nedsættelse af arbejdstiden i forhold til tidligere.
Pågældende fandtes heller ikke på et senere tidspunkt at have opfyldt betingelserne for delpension.
 Love:
Lov om delpension - lovbekendtgørelse nr. 226 af 5. april 1991 - § 1 og § 1, stk. 4 Sagsfremstilling:
 En mand M, der var forpagter af et landbrug baseret på planteavlsproduktion, søgte om delpension fra 1. januar 1987.
 M angav sin arbejdstid i vinterhalvåret til 5-10 timer ugentlig og i sommerhalvåret til 70-80 timer ugentlig.
M var endvidere medlem af kommunalbestyrelse.
Ydelserne herfra indgik i beregningen af M's overskud vedrørende den selvstændige virksomhed.
 Det var M's hensigt at anvende delpensionen til aflønning af en medhjælp, der fortrinsvis skulle være beskæftiget på fuld tid i sommerhalvåret, der var den arbejdskrævende periode.
 M var, om nødvendigt, indforstået med, at udbetalingen af delpension eventuelt blev stillet i bero til november 1987, på hvilket tidspunkt M kunne dokumentere at have haft ansat medhjælp i 6 måneder.
Det sociale udvalg meddelte afslag på delpension under henvisning til, at delpension først kunne udbetales, når der forelå en ansættelse af lønnet medhjælp.
Amtsankenævnet tiltrådte det sociale udvalgs afslag på udbetaling af delpension fra 1. januar 1987, allerede fordi der efter det oplyste ikke på dette tidspunkt skete nogen nedsættelse af M's arbejdstid i forhold til tidligere.
 Der ville således først kunne udbetales delpension fra det tidspunkt, hvor den samlede arbejdstid ved M's beskæftigelser i den første 6 måneders periode efter overgang til delpension og derefter årligt svarer til en gennemsnitlig ugentlig arbejdstid på 20 timer, såfremt det anses for sandsynliggjort, at den gennemsnitlige ugentlige arbejdstid nedsættes med mindst 19 timer.
 Sagen blev anket af M, der fandt det urimeligt, at han ikke var berettiget til pension, blot fordi han på et enkelt område ikke kunne opfylde lovens krav.
 Socialforvaltningen oplyste, at M ikke havde haft ansat medhjælp i sommerhalvåret 1987 eller senere.
 Lovgrundlag: Lov om delpension § 1. § 4, stk. 1-3, i Socialministeriets bekendtgørelse nr. 491 af 22. juli 1986 om delpension til personer med anden erhvervsindtægt end lønindtægt. § 9, stk. 1, i Sikringsstyrelsens bekendtgørelse nr. 506 af 22. juli 1986 om delpension.
 Afgørelse:
I henhold til § 1, stk. 1, i loven om delpension kan delpension udbetales til lønmodtagere og personer med anden erhvervsindtægt end lønindtægt i alderen 60-67 år, der nedsætter deres arbejdstid.
Efter lovens § 1, stk. 2, fastsætter socialministeren for personer med anden erhvervsindtægt end lønindtægt bl.a. regler om arbejde før og efter overgang til delpension.
Regler efter denne bestemmelse er givet i Socialministeriets bekendtgørelse af 22. juli 1986. Af bekendtgørelsens § 4, stk. 3, fremgår, at arbejdstidsnedsættelsen skal ske i modtagerens samlede arbejdstid før overgang til delpension.
 Ankestyrelsen finder, at bestemmelserne i bekendtgørelsen af 22. juli 1986 også omfatter selvstændig virksomhed med sæsonpræget arbejde.
 Efter de foreliggende oplysninger tiltræder Ankestyrelsen herefter amtsankenævnets afgørelse med den deri givne begrundelse.
 Det bemærkes samtidig, at M helle ikke på et senere tidspunkt har opfyldt betingelserne for at oppebære delpension.
