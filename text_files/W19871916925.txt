 En sikret, der havde været sygemeldt fra maj 1985 på grund af en akut  

 hjertesygdom, blev raskmeldt den 26. august 1985. Indtil videre burde  

 sikrede, der var lokomotivfører, dog ikke beskæftiges med sikkerhedsbetonet  

 arbejde.
 Ankestyrelsen fandt, at sikrede ikke kunne anses for fuldt  

 uarbejdsdygtig og berettiget til dagpenge efter den 26. august 1985.
 Ankestyrelsen lagde vægt på de lægelige oplysninger, hvorefter sikrede  

 måtte anses for uegnet som lokomotivfører og indtil videre ikke burde  

 beskæftiges med sikkerhedsbetonet arbejde, men det var ikke anført, at  

 sikrede var uarbejdsdygtig på grund af sygdom.
 Ankestyrelsen fandt herefter, at sikrede kunne være overført til andet  

 arbejde fra raskmeldingen den 26. august 1985.
 REDEGØRELSE FOR SAGEN:
En lokomotivfører blev sygemeldt den 7. maj 1985 på grund af en akut  

 hjertesygdom.
Arbejdsgiveren udbetalte løn og havde efter  

 arbejdsgiverperiodens udløb den 7. august 1985 anmodet det sociale udvalg om  

 refusion af sygedagpenge.
Om sikredes helbredsmæssige forhold var det i lægeerklæring af 22. august  

 1985 anført, at sikrede efter undersøgelse hos en speciallæge i  

 hjertesygdomme blev raskmeldt, men at arbejdsgiveren ikke havde villet lade  

 pågældende begynde at arbejde igen.
I erklæring af 16. august 1985 havde  

 arbejdsgiverens tillidslæge anført, at sikrede måtte anses for uegnet som  

 lokomotivfører til liniekørsel, og at han indtil videre ikke burde  

 beskæftiges med sikkerhedsbetonet arbejde.
Tillidslægen henstillede, at sagen  

 blev forelagt Sundhedsstyrelsen.
 Sundhedsstyrelsen frarådede i erklæring af 23. september 1985, at sikrede  

 blev beskæftiget som lokomotivfører i liniekørsel eller med sikkerhedsbetonet  

 arbejde.
 Arbejdsgiveren oplyste, at sikrede den 14. november 1985 blev ansat i en  

 anden funktion, og at han den 1. maj 1986 gik på efterløn.
 AFGØRELSEN, DER KLAGES OVER:
Amtsankenævnet tiltrådte socialudvalgets afslag på refusion af dagpenge  

 efter den 26. august 1985, hvor sikrede var raskmeldt.
Nævnet henviste til,  

 at sikrede var raskmeldt og i øvrigt ikke uarbejdsdygtig.
Pågældende ville  

 kunne påtage sig andet arbejde, som var mindre sikkerhedsbetonet arbejde end  

 liniekørsel.
 KLAGEN TIL ANKESTYRELSEN:
 Sagen blev anket af arbejdsgiveren.
 LOVGRUNDLAG:
 Lov om dagpenge ved sygdom eller fødsel, § 17 og § 27.
 ANKESTYRELSENS AFGØRELSE:
 Under hensyn til at sikrede var raskmeldt den 26. august 1985 og ville  

 kunne påtage sig andet ikke sikkerhedsbetonet arbejde, finder Ankestyrelsen,  

 at han ikke har kunnet anses for fuldt uarbejdsdygtig efter den 26. august  

 1985 og at han dermed ikke har været berettiget til dagpenge efter  

 dagpengelovens § 17, stk. 1.
 Ankestyrelsen finder, at pågældende kunne være overført til andet arbejde  

 fra raskmeldingen den 27. august 1985. Ankestyrelsen har herved lagt vægt på  

 de lægelige oplysninger, hvorefter sikrede måtte anses for uegnet som  

 lokomotivfører og indtil videre ikke burde beskæftiges med sikkerhedsbetonet  

 arbejde, men det var ikke anført, at sikrede var uarbejdsdygtig på grund af  

 sygdom.
 Ankestyrelsen tiltræder således amtsankenævnets afgørelse.
