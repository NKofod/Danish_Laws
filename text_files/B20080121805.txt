Kapitel 1   Anvendelsesområde og definitioner Kapitel 2   Kategorisering Kapitel 3   Mistanke, offentligt tilsyn, konstatering og bekæmpelse Kapitel 4   Risikobaseret overvågning Kapitel 5   Vaccination Kapitel 6   Udgifter og erstatning Kapitel 7   Straffebestemmelser og ikrafttrædelsesbestemmelser Bilag 1 Bekendtgørelse om overvågning og bekæmpelse af visse smitsomme sygdomme hos akvatiske organismer 1) I medfør af §§ 4-5, § 25, § 27, stk. 2, § 29, § 30, stk. 1 og 4, §§ 33-35, § 37, § 44, stk. 1, § 45, stk. 2, § 47, § 53, § 67 og § 70, stk. 3, i lov nr. 432 af 9. juni 2004 om hold af dyr, som ændret ved lov nr. 105 af 20. februar 2006, fastsættes:
Kapitel 1 Anvendelsesområde og definitioner Anvendelsesområde § 1. Denne bekendtgørelse vedrører overvågning og bekæmpelse af nedenstående eksotiske, ikke-eksotiske og nye sygdomme hos akvatiske organismer:
1) Eksotiske sygdomme som opført på liste 1 i bekendtgørelse om lister over smitsomme sygdomme til lov om hold af dyr, 2) ikke-eksotiske sygdomme som opført på liste 1 eller 2 i bekendtgørelse om lister over smitsomme sygdomme til lov om hold af dyr, og 3) nye sygdomme:
a) En alvorlig sygdom, som er identificeret for nylig, uanset om årsagen til den er fastslået eller ej, og som kan spredes inden for og mellem populationer, f.eks. ved handel med akvatiske organismer og/eller produkter fra akvatiske organismer, og b) en allerede opført sygdom, som er identificeret hos en ny værtsart, der endnu ikke er opført som en modtagelig art som nævnt på liste 1 eller 2 i bekendtgørelse om lister over smitsomme sygdomme til lov om hold af dyr.
 § 2. Denne bekendtgørelse finder ikke anvendelse på:
1) Akvatiske prydorganismer, der opdrættes i ikke-kommercielle akvarier, 2) vildtlevende akvatiske organismer, der høstes eller fanges for direkte at indgå i fødevarekæden, eller 3) akvatiske organismer, der fanges med henblik på fremstilling af fiskemel, fiskefoder, fiskeolie og lignende produkter.
 Stk. 2. § 4 og §§ 18-19 finder ikke anvendelse på, akvatiske prydorganismer der holdes hos dyrehandlere, i havecentre, havedamme eller grossister, og hvor der ikke er nogen direkte forbindelse mellem vildtlevende akvatiske prydorganismer og naturlige vandområder.
Definitioner § 3. I denne bekendtgørelse forstås ved:
 1) »Akvakultur«: Hold, opdræt eller dyrkning af akvatiske organismer, hvor der anvendes metoder, der skal øge produktionen af de pågældende organismer ud over, hvad det naturlige miljø giver mulighed for, og hvor organismerne forbliver en eller flere fysiske eller juridiske personers ejendom i alle opdrætnings- eller dyrkningsfaserne, indtil de er høstet.
 2) »Akvakulturbrug«: Ethvert sted, fysisk afgrænset område eller anlæg, der drives af en akvakulturvirksomhed, og hvor der opdrættes akvatiske organismer med henblik på markedsføring, med undtagelse af steder, områder eller anlæg, hvor vildtlevende akvatiske organismer, der er høstet eller fanget med henblik på konsum, midlertidigt holdes fodertomme, mens de venter på at blive slagtet.
 3) »Opdræt«: Opdræt af akvatiske organismer på et akvakulturbrug eller i et område med opdræt af bløddyr.
 4) »Akvakulturvirksomhed«: Ethvert offentligt eller privat foretagende, som med eller uden gevinst for øje udfører en hvilken som helst aktivitet i forbindelse med opdræt, hold eller dyrkning af akvatiske organismer.
 5) »Akvatiske organismer«: Et hvert udviklingstrin af nedenstående vandlevende dyr der opdrættes på et akvakulturbrug eller i et område med opdræt, herunder akvatiske organismer der har været vildtlevende og påtænkes anvendt på et akvakulturbrug eller område med opdræt:
a) Fisk, der tilhører overklassen Agnatha og klasserne Chondrichtyes og Osteichtyes, b) bløddyr, der tilhører rækken Mollusca, og c) Krebsdyr, der tilhører underrækken Crustacea.
 6) »Akvatiske prydorgansimer«: Akvatiske organismer, der udelukkende holdes, opdrættes eller markedsføres til prydformål.
 7) »Vildtlevende akvatiske organismer«: Akvatiske organismer der lever i den vilde fauna.
 8) »Vektor«: En art, der ikke er modtagelig for en sygdom, men som kan sprede infektion ved at føre sygdomsfremkaldende organismer fra en vært til en anden.
 9) »Frivand«: Søterritoriet, vandløb, grøfter, kanaler, søer, mergelgrave, damme, tørvegrave og kunstigt anlagte vandhuller, lystfiskersøer og lignende.
 10) »Genudlægningsområde«: Ferskvands-, hav-, delta- eller laguneområde, der er klart afgrænset og afmærket ved hjælp af bøjer, pæle eller andre fastgjorte anordninger, og som udelukkende er beregnet til naturlig rensning af levende bløddyr.
 11) »Opstrøms«: En lokalitet beliggende ovenfor et akvakulturbrug eller et frivandsområde, hvis vand, der afledes fra lokaliteten, indgår i akvakulturbrugets eller frivandsområdets vandforsyning.
 12) »Lystfiskersøer (put and take fiskeri)«: Damme eller anlæg, hvor akvatiske organismer udsættes med henblik på sportsfiskeri.
 13) »Smittefrit vand«: Vand direkte fra boring eller væld, samt vand der ved behandling er gjort smittefrit.
 14) »Flytning«: Flytning mellem frivandsområder, mellem akvakulturbrug og mellem akvakulturbrug og frivand.
 15) »Afsætning«: Opbevaring eller udstillinger med henblik på salg, markedsføring, levering, overførsel, udsætning i frivand eller enhver anden form for afsætning indenfor Den Europæiske Union, med undtagelse af detailsalg.
 16) »Kategori«: Opdeling af akvakulturzoner og -segmenter i grupper (kategori I til V) alt efter sundhedsstatus i det pågældende område.
 17) »Akvakulturzone«: Et klart defineret geografisk område med et homogent hydrologisk system, som omfatter en del af et afvandingsområde fra vandløbenes kilder til en naturlig eller kunstig forhindring, der standser vandlevende dyrs vandring opstrøms fra de lavere liggende dele af afvandingsområdet, et helt afvandingsområde fra vandløbenes kilder til udmundingen i havet, eller flere afvandingsområder, inkl. deres udmunding i havet, idet afvandingsområderne er epidemiologisk forbundet via udmundingsområdet.
 18) »Akvakultursegment«: Et eller flere akvakulturbrug tilhørende samme biosikkerhedssystem og med en population af akvatiske organismer med en særlig sundhedsstatus med hensyn til en given sygdom.
 19) »Afspærringszone«: Et afspærringsområde omkring et inficeret akvakulturbrug, hvor der anvendes sygdomsbekæmpelsesforanstaltninger med henblik på at hindre spredning af sygdom.
 20) »Bekæmpelsesplan«: Plan udarbejdet med henblik på at bekæmpe sygdom hos akvatiske organismer i et nærmere defineret område.
 21) »Den ansvarlige«: Den eller de personer, der ejer ét eller flere akvakulturbrug eller har til opgave at passe det eller dem, mod eller uden vederlag.
 22) »Biproduktforordningen«: Europa-Parlamentets og Rådets forordning (EF) nr. 1774/2002 af 3. oktober 2002 om sundhedsbestemmelser for animalske biprodukter, som ikke er bestemt til konsum.
Kapitel 2 Kategorisering § 4. Danmarks vandområder og akvakulturbrug kategoriseres efter sundhedsstatus i kategorierne I til V i henhold til retningslinierne i bilag 1, del I, i Rådets direktiv 2006/88/EF.
 Stk. 2. Akvakulturbrug tildeles samme sundhedsstatus, som den akvakulturzone eller -segment bruget er beliggende i.
 Stk. 3. Kategoriseringen foretages for de ikke-eksotiske sygdomme opførte på liste 1 eller 2 til bekendtgørelse om lister over smitsomme sygdomme til lov om hold af dyr.
 Stk. 4. Oversigt over Danmarks kategorisering offentliggøres på Fødevarestyrelsens hjemmeside (www.fvst.dk).
Kapitel 3 Mistanke, offentligt tilsyn, konstatering og bekæmpelse Sygdomsanmeldelse ved mistanke § 5. Den, som i sin varetægt har akvatiske organismer, som er eller kan være smittet med en eller flere af de i § 1 nævnte sygdomme, skal tilkalde en dyrlæge, jf. § 27 stk. 1 i lov om hold af dyr.
 Stk. 2. Den ansvarlige for akvatiske organismer af modtagelige arter i søer, damme eller andre anlæg der er beregnet til lystfiskersøer, eller hvor der holdes koldtvandsarter af prydfisk, som er eller kan være smittet med en eller flere af de i § 1 nævnte sygdomme, skal tilkalde en dyrlæge, jf. § 27 stk. 1 i lov om hold af dyr.
Stk. 3. Den, der er ansvarlig for en virksomhed, der forarbejder fisk med henblik på konsum, skal ved mistanke om forekomst af en eller flere af de i § 1 nævnte sygdomme, foretage anmeldelse til Fødevarestyrelsen med oplysning om fiskenes oprindelse.
Anmeldelse skal ikke foretages, hvis fiskene kommer fra et akvakulturbrug eller et område, der officielt vides at være inficeret med den pågældende sygdom.
 Stk. 4. Transportører, ansatte ved laboratorier og andre fagfolk som i erhvervsmæssigt øjemed kommer i kontakt med akvatiske organismer skal straks foretage anmeldelse til fødevareregionen ved mistanke om forekomst af en eller flere af de i § 1 nævnte sygdomme.
 Stk. 5. Anmeldelse og underretning til Fødevarestyrelsen efter stk. 1-4 skal ske til Fødevareregion Syd, Sektion for Akvakultur ved Kontrolafdelingen Vejle.
Offentligt tilsyn § 6. Ved mistanke om en sygdom, som nævnt i § 1, pålægger fødevareregionen akvakulturbruget et offentligt tilsyn.
Det offentlige tilsyn indebærer, at ejeren/brugeren af akvakulturbruget skal opfylde følgende krav:
1) Der skal foretages en opgørelse af bestanden af alle arter inden for hver produktionstype af akvatiske organismer.
For hver art og kategori skal der registreres, hvor mange akvatiske organismer der allerede er døde, smittet eller mistænkt for at være smittet.
Den ansvarlige skal løbende ajourføre opgørelsen, så det fremgår, om der sker en ændring populationen eller ny dødelighed i den periode, hvor der foreligger mistanke.
 2) Levende akvatiske organismer, æg eller sæd må ikke føres til eller fra akvakulturbruget uden tilladelse fra fødevareregionen.
 3) Døde akvatiske organismer eller slagteaffald må kun bortskaffes efter fødevareregionens anvisninger, jf. biproduktforordningen.
4) Foder, redskaber, genstande eller andre materialer, som f.eks. affald, der kan tænkes at overføre sygdommen, må kun føres til eller fra akvakulturbruget med tilladelse fra fødevareregionen.
Såfremt tilladelsen gives, fastsætter fødevareregionen de foranstaltninger, der er nødvendige for at undgå smittespredning.
 5) Færdsel til og fra akvakulturbruget af mennesker, køretøjer eller transportmidler m.v. må kun finde sted efter tilladelse fra fødevareregionen.
 6) Køretøjer eller transportmidler, der efter tilladelse fra fødevareregionen forlader akvakulturbruget, jf. nr. 5, skal efterkomme de foranstaltninger fødevareregionen fastsætter for at undgå smittespredning, inden de forlader akvakulturbruget.
 7) Den ansvarlige for akvakulturbruget skal lade fødevareregionen foretage en epidemiologisk undersøgelse, jf. § 7, samt udtagning af prøver til laboratorieundersøgelser på Veterinærinstituttet eller et af fødevareregionen hertil godkendt laboratorium.
 Stk. 2. Oplysningerne som er nævnt i stk. 1, nr. 1 skal opbevares i mindst fem år, og skal på anmodning forevises fødevareregionen.
 Stk. 3. Foranstaltninger fastsat i medfør af stk. 1 ophæves først, når mistanke om sygdom er afkræftet.
 Stk. 4. Stk. 1 finder ikke anvendelse for ikke-eksotiske sygdomme, der ikke er omfattet af en bekæmpelsesplan.
 § 7. En epidemiologisk undersøgelse foretaget i medfør af denne bekendtgørelse omfatter angivelse af:
 1) Det tidsrum, hvori det er sandsynligt, at sygdommen har været til stede på akvakulturbruget, inden den blev anmeldt, eller der var mistanke om sygdommen.
 2) Oplysninger om den mulige kilde til sygdommen på akvakulturbruget og identifikation af andre akvakulturbrug, hvor der er akvatiske organismer, æg eller sæd af modtagelige arter, som kan være blevet smittet.
 3) Oplysninger om akvatiske organismer, æg, sæd, køretøjer, materiale eller personer, der kan have overført smitstoffer til eller fra de pågældende akvakulturbrug.
 4) Oplysninger om eventuelle forekomster af sygdomsbærere og disses udbredelse.
Stk. 2. Fremgår det af den epidemiologiske undersøgelse, at sygdommen kan være indført fra en anden akvakulturzone eller -segment, et andet kystområde, overført til en anden akvakulturzone eller -segment eller et andet kystområde som følge af kontakt med akvatiske organismer, æg, sæd, dyr, køretøjer, personer eller på nogen anden måde, skal akvakulturbrugene i disse akvakulturzone eller -segment og kystområder betragtes som akvakulturbrug under mistanke, og de i § 6 omhandlede foranstaltninger finder anvendelse.
Såfremt sygdommen bekræftes finder de i § 12 omhandlede foranstaltninger anvendelse.
 § 8.  Fødevareregionen kan pålægge akvakulturbrug i vandområdet omkring det smittemistænkte akvakulturbrug et offentlig tilsyn, jf. § 6.
 Stk. 2. Udbredelsen af det i stk. 1 nævnte vandområde afgøres af geografiske, hydrologiske, økologiske og epizootiologiske faktorer.
Stk. 3. Fødevareregionen kan påbyde at akvakulturbrug nævnt i stk. 1, skal underkastes undersøgelser for sygdommen.
Undersøgelserne skal ske efter fødevareregionens anvisninger.
 § 9. Offentligt tilsyn pålagt i henhold til § 6 ophæves af fødevareregionen, når mistanken er afkræftet.
Konstatering af smitte § 10.  Fisk i akvakulturbrug eller frivandsområder anses som smittet med en af de i § 1 nævnte sygdomme, når Fødevarestyrelsen på baggrund af kliniske tegn og laboratoriemæssige undersøgelser foretaget på Veterinærinstituttet eller et andet af Fødevarestyrelsen hertil godkendt laboratorium konkluderer, at fiskene er inficeret med en af de i § 1 nævnte sygdomme.
 § 11. Efter konstatering af smitte med en ikke-eksotisk sygdom, kategoriseres sundhedsstatus i vandområdet som kategori V (inficeret) for pågældende sygdom.
Bekæmpelse § 12. Når et akvakulturbrug er konstateret smittet, jf. § 10, pålægger fødevareregionen akvakulturbruget et offentligt tilsyn.
Det offentlige tilsyn kan, udover foranstaltningerne nævnt i § 6, omfatte følgende foranstaltninger og restriktioner:
 1) Alle akvatiske organismer skal fjernes efter en plan godkendt af fødevareregionen.
 2) Alle opdrætsfaciliteter på akvakulturbruget skal tømmes for vand, rengøres og desinficeres efter Fødevareregionens anvisninger.
 3) Alle levende akvatiske organismer skal aflives og destrueres under fødevareregionens tilsyn i overensstemmelse med biproduktforordningen, jf. dog stk. 2 og stk. 3.
 4) Udstyr og materialer, der kan være kontamineret efter fjernelse af akvatiske organismer, æg og sæd, skal hurtigst muligt renses og desinficeres i overensstemmelse med fødevareregionens instrukser, således at enhver risiko for, at smitstoffet spredes eller overlever, fjernes.
 5) Udtagning af prøver til laboratorieundersøgelse på Veterinærinstituttet eller et af Fødevarestyrelsen hertil godkendt laboratorium.
 Stk. 2. Fødevareregionen kan give tilladelse til aflivning med henblik på afsætning eller forarbejdning til konsum, såfremt der er tale om akvatiske organismer som:
1) Har nået handelsstørrelse, og 2) som ikke viser nogen kliniske sygdomstegn.
 Stk. 3. Ved konstatering af ikke-eksotiske sygdomme kan fødevareregionen tillade, at klinisk sunde akvatiske organismer når handelsstørrelse, inden de slagtes til konsum.
 Stk. 4 Fødevareregionen foretager endvidere en epidemiologisk undersøgelse, jf. § 7, samt udtagning af prøver til laboratorieundersøgelser på Veterinærinstituttet eller et af fødevareregionen hertil godkendt laboratorium.
 § 13. Genindsættelse af ny bestand i akvakulturbruget må kun ske efter skriftlig tilladelse fra fødevareregionen, der gives efter:
1) Kontrol af tilfredsstillende udført rengøring og desinfektion, og 2) efter en periode, som fødevareregionen fastsætter som sikkerhed for, at smitstoffet og andre eventuelle infektioner i afvandingsområdet er udryddet.
 § 14. Fødevarestyrelsen kan påbyde den ansvarlige for akvatiske organismer i søer, damme eller andre anlæg, der er beregnet til sportsfiskeri, eller hvor der holdes prydfisk, som er sygdomsmistænkte eller angrebet med en sygdom nævnt i § 1, foranstaltninger som nævnt i §§ 12 - 13 for at hindre smittespredningen.
 § 15. Under bekæmpelse af en ikke-eksotisk sygdom kategoriseres sundhedsstatus i vandområdet som kategori IV (bekæmpelsesprogram) for den pågældende sygdom.
 Stk. 2. Uanset stk. 1 kan dambrug, der på tidspunktet for iværksættelse af bekæmpelsesprogrammet er kategoriseret i kategori I eller II, bibeholde denne status.
Afspærringszone oprettet i forbindelse med bekæmpelse af eksotiske sygdomme § 16. Når et akvakulturbrug konstateres smittet med en eksotisk sygdom opretter Fødevarestyrelsen en afspærringszone omkring det inficerede brug.
 Stk. 2. Akvakulturbrug indenfor afspærringszonen pålægges et offentligt tilsyn, jf. § 6 og § 12.
 Stk. 3. Inden for afspærringszonen må udsætning af akvatiske organismer til frivand, flytning af akvatiske organismer, inden for eller fra afspærringszonen, samt flytning af akvatiske organismer ind i afspærringszonen kun ske efter tilladelse fra fødevareregionen.
 § 17. Afspærringszonen kan tidligst ophæves, når der er gennemført laboratorieundersøgelse med negativt resultat for den pågældende sygdom, på prøver udtaget i zonen.
Kapitel 4 Risikobaseret overvågning § 18. Veterinærinstituttet og Fødevarestyrelsen udarbejder retningslinjer for en risikobaseret dyresundhedsovervågning for smitsomme sygdomme hos akvatiske organismer.
 Stk. 2. Retningslinierne for den risikobaserede dyresundhedsovervågning offentliggøres på Fødevarestyrelsens hjemmeside (www.fvst.dk).
 Stk. 3. Frekvensen af dyresundhedsovervågning fastsættes i henhold til de nævnte retningslinjer, jf. stk. 1.
 § 19. Fødevareregionen sikrer, at der foretages en risikobaseret dyresundhedsovervågning af alle akvakulturbrug.
 Stk. 2. Fødevareregionen udfører sundhedskontrolbesøg og kontrol af smitteforebyggende foranstaltninger (inspektioner) på akvakulturbrug, herunder foretages obduktion og udtagning af prøver til laboratoriemæssige undersøgelser.
 Stk. 3. Efter tilladelse fra fødevareregionen kan sundhedskontrolbesøg foretages af den til akvakulturbruget tilknyttede dyrlæge.
Kapitel 5 Vaccination § 20. Det er ikke tilladt at vaccinere mod de i § 1 nævnte sygdomme.
 Stk. 2. Fødevarestyrelsen kan på nærmere fastsatte vilkår give tilladelse til vaccination mod eksotiske sygdomme, jf. liste 1 i bekendtgørelse om lister over smitsomme sygdomme til lov om hold af dyr.
 Stk. 3. Tilladelsen til vaccination, jf. stk. 1 forudsætter godkendelse fra EU Kommissionen.
 Stk. 4. Fødevarestyrelsen kan på nærmere fastsatte vilkår give tilladelse til vaccination mod ikke-eksotiske sygdomme, jf. liste 2 i bekendtgørelse om lister over smitsomme sygdomme til lov om hold af dyr.
Kapitel 6 Udgifter og erstatning § 21. Udgifter til udførelse af foranstaltninger truffet i medfør af denne bekendtgørelse eller erstatning afholdes efter reglerne i:
1) Bekendtgørelse om tilskud til miljøvenlige akvakulturforanstaltninger og dyresundhedsforanstaltninger, 2) Bekendtgørelse om udgifter og erstatning ved bekæmpelse og forebyggelse af husdyrsygdomme, og 3) Bekendtgørelse om betaling for kontrol af fødevarer og levende dyr m.v.
 Stk. 2. Andre udgifter end de i stk. 1 nævnte, er Fødevarestyrelsen uvedkommende.
Kapitel 7 Straffebestemmelser og ikrafttrædelsesbestemmelser § 22. Med bøde straffes den, der:
1) Overtræder de i §§ 5-6, § 8, stk. 3, §§ 13-14 og § 16, stk. 3 nævnte bestemmelser, eller 2) tilsidesætter vilkår i henhold til § 20, stk. 2 og stk. 4.
 Stk. 2. Straffen kan stige til fængsel i indtil to år, hvis den ved handlingen eller undladelsen skete overtrædelse er begået med fortsæt eller grov uagtsomhed og der ved overtrædelsen er:
1) Forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 23. Bekendtgørelsen træder i kraft den 17. december 2008.
 Stk. 2. Samtidig ophæves bekendtgørelse nr. 371 af 22. maj 2008 om overvågning og bekæmpelse af visse smitsomme sygdomme hos akvakulturdyr.
Ministeriet for Fødevarer, Landbrug og Fiskeri, den 12. december 2008 P.S.VJan Mousing / Tenna Olsen Bilag 1 Del 1 Opdeling af sundhedsstatus for akvakulturzoner og -segmenter i kategorierne I-V Opdelingen af sundhedsstatus sker for hver af de ikke-eksotiske sygdomme.
 1) Bekendtgørelsen gennemfører dele af Rådets Direktiv (EF) nr. 88 af 24. oktober 2006 om dyresundhedsbestemmelser for akvakulturdyr og produkter heraf og om forebyggelse og bekæmpelse af visse sygdomme hos vanddyr (EU-Tidende 2006, L 328, s. 14-56).
