Bekendtgørelse om overenskomst af 9. januar 2014 med Myanmar om eftergivelse af gæld Den 9. januar 2014 undertegnedes i Nay Pyi Taw en overenskomst mellem Danmark og Myanmar om eftergivelse af gæld til Danmark.
Overenskomsten er udarbejdet på grundlag af resultatet af de multilaterale forhandlinger i Paris den 25. januar 2013. Som led i denne overenskomst har Danmark besluttet at eftergive den fulde gæld på 295 mio. kr. fordelt på fem danske statslån fra perioden 1978 til 1982, jf.
Udenrigsministeriets bekendtgørelse nr. 47 af 30. juni 1978, nr. 128 af 9. november 1979, nr. 41 af 20. marts 1981, nr. 98 af 6. november 1981 og nr. 63 af 1. juli 1983, Lovtidende C.
Eftergivelsen er i overensstemmelse med Danmarks gældspolitik over for udviklingslandene og skal ses i sammenhæng med det øvrige engagement i Myanmar, som er et af Danmarks prioritetslande inden for udviklingsindsatsen.
 Overenskomsten trådte i medfør af artikel V i kraft den 9. januar 2014.
