Bekendtgørelse om ændring af bekendtgørelse om pligt til overvågning for aviær influenza hos fjerkræ og opdrættet fjervildt (Afholdelse af udgifter til laboratorieundersøgelser af prøver udtaget ved rutineovervågning for aviær influenza) § 1 I bekendtgørelse nr. 104 af 11. februar 2011 om pligt til overvågning for aviær influenza hos fjerkræ og opdrættet fjervildt, som ændret ved bekendtgørelse nr. 387 af 28. april 2011, foretages følgende ændring:
 1. § 19 affattes således:
 »§ 19. Udgifterne i forbindelse med udtagning og indsendelse af prøver og laboratorieundersøgelser, der iværksættes i medfør af denne bekendtgørelse, er Fødevarestyrelsen uvedkommende, jf. dog stk. 2-4.
 Stk. 2. Fødevarestyrelsen afholder udgifterne i forbindelse med udtagning, indsendelse og laboratorieundersøgelser af prøver, der udtages i medfør af § 5, jf. § 4, medmindre prøverne vedrører dyr fra zoologiske anlæg, jf. § 18, stk. 1.
 Stk. 3. Fødevarestyrelsen afholder udgifterne til laboratorieundersøgelse af prøver, der i 2013 udtages i medfør af §§ 6-8 og §§ 11-12.
Stk. 4. Fødevarestyrelsen afholder udgifterne i forbindelse med laboratorieundersøgelser af materialet til brug for overvågning af andre sygdomme end aviær influenza, jf. § 16, stk. 5.« § 2 Bekendtgørelsen træder i kraft den 1. januar 2013.
