Nr BRB 124 Beretning over Forslag til folketingsbeslutning om lægers og patienters  

 retsstilling vedrørende behandling af patienter, som ikke ønsker udsigtsløs  

 livsforlængende behandling   

 Nr B 124 1985-86, 1. samling Afgivet af retsudvalget Afgivet: 19860529 Udvalget har behandlet beslutningsforslaget i nogle møder og har herunder stillet spørgsmål til justitsministeren, som denne har besvaret skriftligt.
Der er mellem udvalget og justitsministeren opnået enighed om at nedsætte en arbejdsgruppe med følgende kommissorium:
Arbejdsgruppen har til opgave at gennemgå de strafferetlige spørgsmål vedrørende lægers adgang til at standse eller undlade at påbegynde en behandling, som må anses nytteløs, eller som alene tilsigter at udskyde en naturlig afslutning på livet.
Arbejdsgruppen skal bl.a. under hensyntagen til strafferetlige principper klarlægge den betydning, der kan eller bør tillægges et samtykke eller ønsker, herunder tidligere ønsker, fra den pågældende med hensyn til behandling, respektive standsning eller ikke-påbegyndelse af behandling.
I denne forbindelse bør det overvejes, hvordan det sikres, at sådanne ønsker kommer til læges kendskab, samt om patienten har ret til, efter eller uden opfordring til lægen, at blive orienteret om sygdommens karakter, behandlingsmulighederne og konsekvenserne af behandling/ ikke-behandling.
Arbejdsgruppen skal endvidere behandle spørgsmålet om anvendelse af smertestillende og andre midler, hvor der er risiko for, at indgivelse heraf kan medføre en fremskyndelse af dødstidspunktet.
På baggrund af arbejdsgruppens overvejelser af de nævnte spørgsmål anmodes arbejdsgruppen om at vurdere, om de gældende regler er hensigtsmæssige, og om der er behov for udfærdigelse af nye regler på området.
Arbejdsgruppen bør i givet fald udarbejde forslag til sådanne regler.
 P. u. v.
