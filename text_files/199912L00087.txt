Fremsat den 4. november 1999 af Christian H.
Hansen (DF),  

 Mogens Andreasen (DF),  

 Kristian Thulesen Dahl (DF) og Peter Skaarup (DF) Forslag til Lov om ændring af lov om  

 fyrværkeri (Udvidelse af strafferammen) § 1 I lov nr. 193 af 24. maj 1972 om fyrværkeri, som senest ændret  

 ved lov nr. 1096 af 21. december 1994, foretages følgende  

 ændringer:
 1. I § 7, stk. 1, ændres »2  

 år« til: »4  

 år«.
 2. I § 7, stk. 2, ændres »2  

 år« til: »4  

 år«.
§ 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Forslagsstillerne ønsker at  

 skærpe straffene for indsmugling af fyrværkeri, for  

 hjemmefabrikation af fyrværkeri, for videresalg af ulovligt  

 fyrværkeri samt for besiddelse og brug af ulovligt  

 fyrværkeri.
Til en nytårsaften hører fyrværkeri.  

 Afskydning af fyrværkeri er både en flot, sjov og festlig  

 oplevelse for de fleste.
Hidtil har det kunnet foregå med  

 begrænsede gener for omgivelserne og med relativt få alvorlige  

 person- og bygningsskader.
De senere år er der dog sket en betydelig stigning i  

 afskydningen af fyrværkeri, ligesom den periode, hvor fyrværkeri  

 afskydes, er blevet udvidet betydeligt.
Hvor fyrværkeri tidligere blev  

 skudt af på  selve nytårsaften og måske i ugen op til,  

 så strækker denne afskydningsperiode sig efterhånden over  

 hele december måned med stigende intensitet frem mod nytår.
Og  

 det er ikke ligefrem de flotte raketter, der afskydes.
Det er primært  

 knaldfyrværkeri, der i forvejen er ulovligt, som er blevet mere  

 voldsomt og mere effektfuldt.
En del af det ulovlige knaldfyrværkeri stammer fra  

 udlandet.
Indsmuglingen sker i perioden op til nytår, og der er de  

 senere år sket en markant stigning både i antallet af personer,  

 der pågribes ved grænsen med ulovligt fyrværkeri, og i de  

 mængder, de forsøger at indsmugle.
Indsmuglingen har  

 efterhånden karakter af en folkesport og foretages af personer i alle  

 aldersgrupper.
Det ulovlige ved fyrværkeriet fra udlandet består  

 som oftest i, at brugsanvisningen ikke er på dansk, samt at  

 fyrværkeriet har en meget kraftig effekt, de såkaldte kanonslag.  

 Det er forslagsstillernes opfattelse, at der må ske en skærpelse  

 af straffene for personer, der indsmugler fyrværkeri.
Hvis de  

 indsmuglede mængder er af et betydeligt omfang, der må antages at  

 have videresalg for øje, må der i sådanne tilfælde  

 ske en væsentlig skærpelse af straffene, herunder anvendelse af  

 lovens strafferamme fuldt ud, specielt hvis videresalget er sket til  

 mindreårige.
En anden del af det ulovlige knaldfyrværkeri stammer  

 fra privat hjemmefabrikation, og også på dette område er  

 der sket en stigning.
Ved hjemmefabrikation sker der ofte det, at i  

 øvrigt lovligt indkøbt fyrværkeri omdannes til  

 fyrværkeri med andre egenskaber, som oftest knaldfyrværkeri med  

 betydelig knaldeffekt.
Den private tilvirkning af eget fyrværkeri  

 foretages oftest af unge, og det har desværre medført alvorlige  

 person- og bygningsskader, herunder dødsfald.
Det er  

 forslagsstillernes opfattelse, at der for privat tilvirkning af  

 fyrværkeri må ske en skærpelse af straffene, og at det  

 må anses for en skærpende omstændighed, hvis privat  

 tilvirket fyrværkeri sælges videre, specielt hvis videresalget  

 sker til mindreårige.
Konsekvensen af både den ulovlige private import af  

 fyrværkeri og af den private hjemmefabrikation er, at mængden af  

 fyrværkeri, der er i omløb i perioden omkring nytår, er  

 steget, og at der som følge heraf afskydes betydeligt større  

 mængder fyrværkeri end tidligere.
Generne er dermed steget  

 tilsvarende og har efter forslagsstillernes opfattelse antaget et  

 uacceptabelt niveau.
De store mængder indsmuglet fyrværkeri og det  

 private hjemmelavede fyrværkeri afsættes f.eks. fra centraler, og  

 det rygtes hurtigt i lokalmiljøet, at man kan købe  

 knaldfyrværkeri der.
Ofte ses der fra sælgers side stort  

 på, hvem køber er, f.eks. om det er mindreårige.
Det er  

 forslagsstillernes opfattelse, at der for videresalg af indsmuglet eller  

 hjemmelavet fyrværkeri må ske en skærpelse af straffene,  

 specielt hvis videresalget er sket til mindreårige.
 Der må herudover efter forslagsstillernes opfattelse  

 ske en skærpelse af straffene for besiddelse og brug af ulovligt  

 fyrværkeri.
Den nuværende strafferamme er bøde,  

 hæfte eller i skærpende tilfælde fængsel i op til to  

 år.
Strafferammen foreslås udvidet til fire års  

 fængsel, og forslagsstillerne mener, at udvidelsen af strafferammen  

 specielt skal anvendes i tilfælde, hvor der indsmugles fyrværkeri i mængder, der må  

 formodes at have et videresalg for øje, hvor der hjemmefabrikeres fyrværkeri i mængder, der  

 må formodes at have et videresalg for øje, hvor myndige personer har solgt ulovligt fyrværkeri til  

 mindreårige, hvor der er tale om gentagen overtrædelse af gældende  

 fyrværkerilovgivning, og til en generel skærpelse af strafniveauet.
I den generelle skærpelse af strafniveauet ligger  

 der et klart signal til domstolene om, at straffene, hvad enten det er  

 bøde, hæfte eller fængsel, fremover skal fordobles.
F.eks.  

 at en bøde, der hidtil har været på f.eks. 500 kr.,  

 fremover bliver på 1.000 kr., at en uges hæfte fremover bliver  

 til to ugers hæfte, at tre måneders fængsel fremover bliver  

 til seks måneders fængsel osv.
 Det er vigtigt, at anklagemyndigheden til det kommende  

 nytår bringer nogle egnede sager frem for retterne, f.eks. personer  

 pågrebet ved grænsen i forsøg på indsmugling af  

 betydelige mængder fyrværkeri, og her får skærpet  

 straffene betydeligt, så befolkningen kan se, at der er alvor bag  

 signalet om, at indsmugling af fyrværkeri ikke accepteres, og at  

 straffen er hård.
Det er forslagsstillernes opfattelse, at der i  

 skærpelsen af strafniveauet ligger dels en præventiv virkning,  

 dels en betydelig signalværdi.
Det må gøres uacceptabelt i  

 befolkningen at indsmugle ulovligt fyrværkeri, at fabrikere eget  

 fyrværkeri samt at anvende fyrværkeri på en måde, der  

 generer andre borgere eller ødelægger andres værdier.
Slutteligt skal bemærkes, at nærværende  

 lovforslag bryder med det almindeligt anerkendte princip om, at strafferammen  

 for overtrædelse af særlovgivningen, dvs. også  

 fyrværkeriloven, maksimalt går op til 2 års fængsel.  

 Lovforslaget bryder med dette princip, men forslagsstillerne ser intet  

 problem i, at der over for en udvikling på  

 fyrværkeriområdet, som er i skred, tages skridt til betydelige  

 skærpelser af straffene for at få bugt med den kedelige  

 udvikling.
Herudover er det forslagsstillernes generelle opfattelse, at  

 overtrædelser af særlovgivningen i almindelighed burde have en  

 strafferamme på fire års fængsel.
Skriftlig fremsættelse Christian H.
Hansen (DF):
 Som ordfører for forslagsstillerne tillader jeg mig  

 herved at fremsætte:
 Forslag til lov om ændring af lov om  

 fyrværkeri. (Udvidelse af strafferammen).
(Lovforslag nr.
L 87).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
