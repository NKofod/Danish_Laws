Skriftlig fremsættelse (19. december 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om trafikselskaber (Fremme af digitale mobilitetstjenester, forenkling af afstandskrav til fjernbuskørsel m.v.) (Lovforslag nr.
L 129) Et sammenhængende transportsystem er afgørende for en velfungerende kollektiv trafik og for mobiliteten i samfundet.
Digitaliseringen har muliggjort udviklingen af digitale mobilitetstjenester, der kobler rejseplanlægning med betaling og billettering på tværs af offentlige og private transporttilbud.
Dette er et naturligt led i den digitale udvikling på transportområdet, som skal understøttes og fremmes.
Lovforslagets har således til formål at opdatere lovgivningen, så det bliver muligt for såvel den offentligt finansierede kollektive trafik som markedet at udvikle og drive nye og innovative digitale mobilitetstjenester til gavn for brugerne.
Ved at gøre brug af digitaliseringens muligheder bliver det nemmere at være passager i den kollektive trafik, f.eks. vil den samlede rejse kunne planlægges, bestilles og betales i én app.
Med lovforslaget foreslås det derfor, at rejsekortets og rejseplanens funktioner samles i én digital mobilitetstjeneste under ét selskab med én fælles bestyrelse.
Formålet er at sikre en målrettet og fælles strategi for en samlet digital tjeneste og en samlet prioritering af udviklingstiltag for begge produkter.
Tillige foreslås, at de offentlige trafikvirksomheder skal stille udvalgte transportdata til rådighed for erhvervslivet, samt stille deres standardbilletter til rådighed for videresalg gennem tredjepart.
Dette for at muliggøre fremkomsten af private digitale mobilitetstjenester.
Med lovforslaget foreslås det endvidere at ensrette og sænke afstandskravene for fjernbuskørsel til 75 km og øge betjeningskravet fra én gang fire dage ugentligt til mindst en returrejse fem dage ugentligt.
Samtidig foreslås det, at skærpe tilsynsgrundlaget og sanktionssystemet over for branchen med det formål at undgå snyd.
Hensigten med kortere afstandskrav og højere betjeningskrav er at skabe de retlige rammer for flere fjernbusruter i Danmark, herunder i yderområder.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
