Skriftlig fremsættelse (21. marts 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats og lov om social pension (Ressourceforløb og dokumentationskrav for tilkendelse af førtidspension) (Lovforslag nr.
L 193) Lovforslaget skal sikre, at der ikke iværksættes ressourceforløb udelukkende for at opfylde dokumentationskravet, og at borgere ikke kommer i klemme som følge af uklarhed om dokumentationskravet.
Lovforslaget indeholder forslag til tre ændringer i lovteksten, der præciserer intentionen med reglerne, og som tilsammen skal skabe klarhed om sammenhængen mellem kravet til dokumentation ved tilkendelse af førtidspension og iværksættelse af ressourceforløb, herunder  at dokumentationskravet for tilkendelse af førtidspension i visse tilfælde kan være opfyldt, uden at borgeren har deltaget i et ressourceforløb, og  at det er en forudsætning for at iværksætte ressourceforløb, at der kan peges på indsatser, hvor der er en realistisk forventning om, at borgeren kan drage nytte af indsatsen og kan udvikle sin arbejdsevne.
 Intentionen om, at en borger som udgangspunkt skal have deltaget i mindst ét ressourceforløb, før der kan tilkendes førtidspension, fastholdes.
 Kommunerne skal således både have fokus på at iværksætte ressourceforløb forud for tilkendelse af førtidspension, når dette er relevant, og på at dokumentationskravet ved tilkendelse af førtidspension i visse sager kan være opfyldt, uden at borgeren har deltaget i et ressourceforløb.
Lovforslaget forventes at ville medføre reel praksisændring, hvor en mindre andel borgere vil få en tidligere tilkendelse i tråd med intentionerne i reformen.
Den tidligere tilkendelse ventes at føre til et tilsvarende lavere antal personer i ressourceforløb.
Isoleret set i forhold til den nuværende aktivitet vil præciseringen evt. kunne medføre begrænsede merudgifter til førtidspension og mindreudgifter til ressourceforløb.
Præciseringen indebærer ikke merudgifter til førtidspension i forhold til det forventede med reformøkonomien, og vurderes finansieret indenfor den samlede budgettering.
Lovforslaget skønnes således ikke at have økonomiske konsekvenser af betydning.
 De økonomiske og administrative konsekvenser af lovforslaget skal forhandles med de kommunale parter.
 Det foreslås, at loven træder i kraft den 1. juni 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
