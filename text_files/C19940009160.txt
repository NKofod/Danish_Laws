1. Indledning I den første rapport af 8. oktober 1993 fra det af regeringen nedsatte  

 Byudvalg er det angivet, at der for at sikre en ensartethed i  

 udlændingemyndighedernes sagsbehandling vil blive udsendt en vejledning med  

 henblik på at præcisere, i hvilke tilfælde udlændingemyndighederne kan  

 meddele opholdstilladelse, selv om det ikke kan antages, at den herboende kan  

 opfylde sin forsørgelsespligt i forhold til sin ægtefælle.
 I det følgende vil forskellige situationer i forbindelse med  

 administrationen af forsørgelseskravet efter udlændingeloven i relation til  

 familiesammenføring med ægtefæller blive gennemgået.
 Det bemærkes, at nedennævnte gennemgang ikke tilsigter at være en  

 udtømmende opregning af de problemer, som kan forekomme i forbindelse med  

 udlændingemyndighedernes sagsbehandling af denne type sager.
 Opmærksomheden henledes på, at forvaltningslovens almindelige  

 bestemmelser, herunder bestemmelserne vedrørende vejledning, aktindsigt,  

 partshøring, videregivelse af oplysninger med eller uden samtykke til andre  

 myndigheder, begrundelse og klagevejledning, finder anvendelse ved  

 udlændingemyndighedernes behandling af denne type sager.
2. Lovgrundlaget Efter udlændingelovens § 9, stk. 1, nr. 2, jf. lovbekendtgørelse nr. 462  

 af 26. juni 1987, som ændret ved lov nr. 482 af 24. juni 1992, gives der  

 efter ansøgning opholdstilladelse til en udlænding over 18 år, som samlever  

 på fælles bopæl i ægteskab eller fast samlivsforhold af længere varighed med  

 en i Danmark fastboende person over 18 år, der:
 Ved lov nr. 482 af 24. juni 1992 blev der i udlændingelovens § 9, stk. 4,  

 2. punktum, indsat en bestemmelse om, at opholdstilladelse efter stk. 1, nr.  

 2, kan betinges af, at den herboende person, som det påhviler at  

 forsørge ansøgeren, godtgør at være i stand hertil.
 Den herboende person har således i medfør af lov om ægteskabs  

 retsvirkninger og i medfør af bistandsloven privat- henholdsvis  

 offentligretlig forsørgelsespligt over for sin ægtefælle.
3. Retningslinier for, i hvilke tilfælde der skal  

 stilles krav om, at den herboende ægtefælle dokumenterer sin forsørgelsesevne 3.1. Generelle bemærkninger.
 Efter formuleringen af bestemmelsen i udlændingelovens § 9, stk. 4, 2.  

 punktum, er der alene et fakultativt krav om, at den herboende ægtefælle skal  

 dokumentere sin forsørgelsesevne.
Afgørelsen af, hvorvidt der i den enkelte sag skal stilles krav om, at den  

 herboende godtgør at kunne forsørge sin ægtefælle, må navnlig bero på et  

 konkret skøn i den enkelte sag af den herboendes henholdsvis ansøgerens  

 faktiske tilknytning til både Danmark og hjemlandet.
De følgende vejledende  

 retningslinier tilsigter ikke udtømmende at angive, hvilke konkrete momenter  

 der kan indgå i vurderingen af, om der skal stilles krav om dokumentation for  

 forsørgelsesevnen, eller med hvilken vægt de enkelte forhold skal indgå i  

 vurderingen.
 3.2. Den herboende er flygtning.
Det fremgår af bemærkningerne til lov nr. 482 af 24. juni 1992, hvorved  

 udlændingelovens § 9 blev ændret, at en ansøgning om opholdstilladelse for en  

 ægtefælle til en herboende flygtning i almindelighed skal imødekommes, selv  

 om det ikke kan godtgøres, at den herboende kan opfylde sin forsørgelsespligt  

 i forhold til den pågældende.
Dette gælder i hvert fald, hvis ægteskabet er  

 indgået, inden flygtningen indrejste her i landet.
 Har flygtningen indgået ægteskab efter indrejsen i Danmark, må det ifølge  

 bemærkningerne bero på et konkret skøn, blandt andet over flygtningens  

 tilknytning her til landet og muligheden for at bosætte sig i ægtefællens  

 hjemland eller andre lande, om opholdstilladelse kan meddeles på trods af, at  

 kravet om dokumentation for forsøgelsesevnen ikke kan ventes opfyldt.
Har flygtningen inden sin indrejse her i landet indgået ægteskab med en  

 person fra sit hjemland, skal der i almindelighed ikke stilles krav om  

 dokumentation for forsørgelsesevnen.
Det samme gælder, hvis flygtningen efter  

 sin indrejse her i landet har indgået ægteskab med en person fra sit  

 hjemland.
Dette skyldes navnlig, at det vil være urimeligt at henvise en  

 flygtning til at etablere sit familieliv i hjemlandet, hvor den pågældende  

 risikerer forfølgelse, og at Danmark i denne situation i medfør af artikel 8  

 i Den Europæiske Menneskerettighedskonvention kan være forpligtet til at give  

 familiesammenføring.
Der kan dog i særlige tilfælde forekomme situationer, hvor flygtningen og  

 flygtningens ægtefælle fra hjemlandet efterfølgende har erhvervet en sådan  

 tilknytning til et tredjeland, at det vil være rimeligt at henvise  

 flygtningen til at etablere sit familieliv der.
Det er dog en forudsætning,  

 at det er muligt for parterne at etablere et familieliv i det pågældende  

 tredjeland, jf. pkt. 3.6.
Hvis flygtningen har indgået ægteskab med en person, som er statsborger i  

 et tredjeland, vil der ofte være tilfælde, hvor flygtningens og ægtefællens  

 tilknytning her til landet er så stærk, at det ikke vil være rimeligt at  

 kræve, at den herboende dokumenterer sin forsørgelsesevne.
Dette vil f.eks.  

 være tilfældet, hvis flygtningen har opholdt sig her i landet i adskillige år  

 eller på anden måde har en nær familiemæssig tilknytning til Danmark.
Det vil  

 under alle omstændigheder være en forudsætning, at det er muligt for parterne  

 at etablere et familieliv i det pågældende tredjeland, jf. pkt. 3.6.
 3.3. Den herboende er dansk statsborger.
 Det forhold, at udlændingelovens bestemmelse om dokumentation af  

 forsørgelsesevne i relation til familiesammenføring med en ægtefælle er  

 fakultativ, indebærer ifølge lovens bemærkninger, at udlændingemyndighederne  

undtagelsesvis kan meddele opholdstilladelse i tilfælde, hvor det  

 forekommer særlig velbegrundet , uanset at det ikke kan antages, at  

 den herboende kan opfylde sin forsørgelsespligt i forhold til den pågældende.  

 Er den pågældende dansk statsborger, vil det ifølge bemærkningerne være  

 naturligt at lade dette forhold indgå med stor vægt ved vurderingen, idet det  

 i disse tilfælde kan forekomme uheldigt - eller ligefrem umuligt - at kræve,  

 at den pågældende bosætter sig hos familien i udlandet.
Det forhold, at den herboende er dansk statsborger, må tillægges stor vægt  

 ved den konkrete vurdering af, om der skal meddeles opholdstilladelse, selv  

 om den herboende ikke kan dokumentere sin forsørgelsesevne.
Der må ved  

 vurderingen heraf lægges afgørende vægt på, hvorvidt det i den konkrete sag  

 vil være uhensigtsmæssigt at kræve, at den pågældende bosætter sig hos sin  

 ægtefælle i udlandet.
Der bør ved vurderingen heraf lægges betydelig vægt på  

 de nedenfor anførte momenter.
 Hvis den danske statsborger har forældremyndigheden over mindreårige  

 børn , der opholder sig her i landet, vil det i almindelighed være  

 urimeligt at henvise den pågældende til at bosætte sig hos sin ægtefælle i  

 udlandet.
Hvis den danske statsborger og de mindreårige børn har en stærk  

 tilknytning til ægtefællens hjemland, f. eks. i form af, at den danske  

 statsborger eller børnene er født og opvokset i ægtefællens hjemland, hvor de  

 pågældende oprindelig har været statsborgere, må det bero på en konkret  

 afvejning af den herboendes og børnenes samt af ansøgerens reelle tilknytning  

 til henholdsvis Danmark og hjemlandet, hvorvidt det bør kræves, at den  

 herboende dokumenterer sin forsørgelsesevne.
Hvis børnene er født og opvokset  

 her i landet og har en sådan alder, at børnene er på vej til at blive  

 integreret i det danske samfund, bør der i almindelighed ikke stilles krav om  

 dokumentation for forsørgelsesevnen.
Det forhold, at den herboende danske  

 statsborger har et etnisk tilhørsforhold til ægtefællens hjemland, vil som  

 regel ikke være tilstrækkeligt til at kræve forsørgelsesevnen dokumenteret.
 Har den danske statsborger fælles forældremyndighed over de mindreårige  

 børn med en anden end den kommende ægtefælle, gælder tilsvarende principper.
 Har den danske statsborger alene samværsret over mindreårige børn, der  

 opholder sig hos forældremyndighedens indehaver, afhænger det af en konkret  

 vurdering af bl.a. omfanget af tilknytningen mellem den danske statsborger og  

 de pågældende børn, omfanget af det samvær, den danske statsborger har haft  

 med børnene og muligheden for fremover fra ægtefællens land at udøve samvær  

 med børnene, hvorvidt det vil være rimeligt i denne situation at henvise den  

 danske statsborger til at bosætte sig hos sin ægtefælle i udlandet.
 Hvis den danske statsborger som følge af særlige sundhedsmæssige eller  

 andre problemer har et sådant behov for at forblive i Danmark, at det  

 ikke vil være rimeligt at henvise vedkommende til at tage ophold hos sin  

 ægtefælle i udlandet, skal dokumentation for forsørgelsesevnen ikke kræves.  

 Der må i denne forbindelse eventuelt med støtte i en indhentet lægelig  

 udtalelse foretages en vurdering af, hvorvidt den danske statsborger har et  

 sådant pasningsbehov, behov for medicin mv., at en flytning til udlandet vil  

 være uforsvarlig.
 Hvis den danske statsborger har en høj alder, må der ligeledes foretages  

 en konkret vurdering af, hvorvidt den pågældende som følge af sin alder og  

 helbredstilstand med rimelighed vil kunne tage ophold i udlandet hos sin  

 ægtefælle.
 Der skal ud over de nævnte situationer heller ikke stilles krav om  

 dokumentation for forsørgelsesevnen, hvis det efter en samlet vurdering af  

parternes personlige forhold samt parternes tilknytning her til landet og  

 til hjemlandet forekommer uhensigtsmæssigt at henvise den pågældende til  

 at bosætte sig hos sin ægtefælle i udlandet.
 Ved denne vurdering spiller det en rolle, om der kan antages at foreligge  

 en omgåelse af det bestående indvandrerstop ved, at oplysninger i sagen måtte  

 vise, at ægteskabet kan antages at være indgået alene med den hensigt at  

 skaffe ansøgeren en tidsubegrænset opholdstilladelse her i landet.
 Såfremt parterne har haft et sædvanligt personligt kendskab til hinanden  

 inden ægteskabets indgåelse, bor der således i almindelighed ikke kræves  

 dokumentation for forsørgelsesevnen.
 Er ægteskabet indgået og samliv etableret, inden den herboende tog ophold  

 her i landet, bør der i almindelighed ikke kræves dokumentation for  

 forsørgelsesevnen.
Den udenlandske ægtefælles eventuelle tidligere tilknytning til Danmark  

 vil være et moment, der taler for at undlade at kræve dokumentation for  

 forsørgelsesevnen.
Man kan f.eks. forestille sig, at ansøgeren i en længere  

 årrække har opholdt sig i Danmark og herunder stiftet familie samt fået børn  

 her i landet.
 I de situationer, hvor den danske statsborger er født og opvokset i  

 ægtefællens hjemland og først har erhvervet dansk statsborgerskab efter sin  

 indrejse i Danmark, vil dette moment i de tilfælde, hvor den danske  

 statsborger ikke har mindreårige børn, kunne få indflydelse på vurderingen  

 af, hvorvidt det på baggrund af den herboendes tilknytning her til landet  

 forekommer urimeligt at henvise vedkommende til at bosætte sig hos sin  

 ægtefælle i udlandet.
 Den danske statsborgers særlige tilknytning her til landet, evt. i form af  

 stærk familiemæssig tilknytning (børn over 18 år, forældre og familie), kan  

 spille en rolle ved vurderingen af, hvorvidt forsørgelsesevnen skal kræves  

 dokumenteret.
 Årsagen til den danske statsborgers manglende opfyldelse af  

 forsørgelseskravet kan endvidere medinddrages i vurderingen af, om der i  

 det enkelte tilfælde skal stilles krav om dokumentation for  

 forsørgelsesevnen.
Der bør i almindelighed ikke stilles krav om dokumentation af  

 forsørgelsesevnen i den situation, hvor den herboende har arbejde, men hvor  

 lønindkomsten er for lav til, at pågældende kan forsørge ægtefællen.
I denne  

 situation vil en henvisning til den pågældende om at tage ophold hos sin  

 ægtefælle i udlandet indebære, at den pågældende skal opsige sit arbejde.
Der bør ligeledes i almindelighed ikke stilles krav om dokumentation af  

 forsørgelsesevnen i den situation, hvor den herboende er studerende.
I denne  

 situation vil der ofte være anledning til at tage hensyn til, at den  

 pågældende ved at tage ophold hos sin ægtefælle i udlandet må afbryde et  

 studieforløb her i landet.
 Den situation, hvor den herboende har udsigt til at erhverve en  

 tilstrækkelig indkomst til at forsørge sin ægtefælle, behandles under pkt. 4.
 3.4. Den herboende er hverken flygtning eller dansk statsborger.  

 Afgrænsning:
 Den personkreds, som er omfattet af de efterfølgende bemærkninger, er  

 enhver udlænding, som opholder sig her i landet på et andet opholdsgrundlag  

 end udlændingelovens §§ 7 - 8 (flygtninge).
EU-borgere vil således være omfattet af de efterfølgende  

 bemærkninger.
En EU-borger, som opholder sig her i landet i kraft af de  

 særlige EU-regler om opholdsret, har dog mulighed for i medfør af de særlige  

 EU-regler at få familiesammenført visse nære familiemedlemmer, herunder  

 ægtefæller.
Dette gælder også, selv om familiemedlemmerne ikke selv er  

 EU-borgere.
 Såfremt en herboende EU-borger har familiemedlemmer, der ligeledes er  

 EU-borgere, har de pågældende mulighed for selv at påberåbe sig de særlige  

 EU-regler om opholdsret, hvis de ikke er omfattet af de EU-retlige regler om  

 familiesammenføring.
 De følgende bemærkninger får derfor kun betydning for herboende  

 EU-borgere, der ønsker familiesammenføring med sin ægtefælle i medfør af  

 udlændingelovens § 9.
Nordiske statsborgere vil ligeledes være omfattet af de  

 efterfølgende bemærkninger.
Familiemedlemmer til nordiske statsborgere, der  

 selv er nordiske statsborgere, har dog i medfør af udlændingelovens § 1 fri  

 adgang til at tage ophold her i landet uden opholdstilladelse, hvorfor de  

 efterfølgende bemærkninger kun får betydning for ikke-nordiske  

 familiemedlemmer til nordiske statsborgere.
Som følge af EØS-aftalens ikrafttræden den 1. januar 1994 har en herboende  

 nordisk statsborger nu mulighed for efter ansøgning at få meddelt  

 opholdsbevis i kraft af de særlige EU-regler om opholdsret.
En herboende  

 nordisk statsborger, der har fået meddelt et sådant opholdsbevis, har  

 herefter mulighed for i medfør af de særlige EU-regler at få  

 familiesammenført visse nære familiemedlemmer, herunder ægtefæller.
 Familiemedlemmer, der er EØS-borgere, har tilsvarende mulighed for selv at  

 påberåbe sig de særlige EU-regler om opholdsret.
 De følgende bemærkninger får derfor kun betydning for herboende nordiske  

 borgere, der ønsker familiesammenføring med deres ægtefæller i medfør af  

 udlændingelovens § 9.
 EØS-statsborgere i øvrigt , dvs. for tiden statsborgere fra  

 Østrig, vil i samme omfang som EU-borgere alene være omfattet af de følgende  

 bemærkninger, hvis der ansøges om familiesammenføring med en ægtefælle i  

 medfør af udlændingelovens § 9.
 Udlændinge, der har opholdt sig her i landet i den periode, som kræves  

 for at få dansk indfødsret, men som ikke har erhvervet dansk indfødsret,  

 vil ligeledes være omfattet af de efterfølgende bemærkninger.
 3.5. Den herboende er hverken flygtning eller dansk statsborger.  

 Kriterier:
 Ved vurderingen af, om man skal undlade at kræve dokumentation for  

 forsørgelsesevnen, hvis den herboende tilhører denne personkreds, vil  

 udgangspunktet være, at der meddeles afslag på opholdstilladelse i de  

 situationer, hvor det ikke kan dokumenteres, at den herboende kan opfylde sin  

 forsørgelsespligt i forhold til sin ægtefælle.
 Som beskrevet ovenfor i pkt. 3.3., følger det af bemærkningerne til  

 udlændingelovens § 9, stk. 4, at udlændingemyndighederne  

undtagelsesvis kan meddele opholdstilladelse i tilfælde, hvor det  

 forekommer særlig velbegrundet , uanset at det ikke kan antages, at  

 den herboende kan opfylde sin forsørgelsespligt i forhold til de pågældende.
Der kan således i særlige tilfælde efter en konkret vurdering meddeles  

 opholdstilladelse, selv om den herboende ikke kan dokumentere sin  

 forsørgelsesevne.
Det må ved vurderingen heraf være af afgørende betydning,  

 hvorvidt det vil være uhensigtsmæssigt at kræve, at den pågældende, uanset at  

 denne ikke er dansk statsborger, bosætter sig hos ægtefællen i udlandet.
Har den herboende udlænding indgået ægteskab med en udlænding fra et andet  

 hjemland end den pågældendes eget, vil udgangspunktet ofte være, at den  

 herboende efter eget valg tager ophold med sin ægtefælle i sit eget hjemland  

 eller i ægtefællens.
Det er dog en forudsætning, at den herboende og  

 ægtefællen kan tage varigt ophold i samme land.
Der henvises herom til pkt.  

 3.6.
 Det vil i almindelighed være en forudsætning for at undlade at stille krav  

 om dokumentation for forsørgelsesevnen, at den herboende har en sådan  

 tilknytning til Danmark, at det vil være urimeligt at henvise den pågældende  

 til at tage ophold i sit eget eller ægtefællens hjemland.
 Endvidere må det i almindelighed være en forudsætning, at der foreligger  

 et eller flere af de under pkt. 3.3. nævnte momenter, der spiller ind ved  

 vurderingen i relation til danske statsborgere.
 Forudsætningen om, at den herboende har den fornødne tætte og faste  

 tilknytning til Danmark, vil i almindelighed være opfyldt, hvis den  

 pågældende har opnået en sådan alder og beskæftigelsesmæssig eller anden  

 tilknytning til Danmark, at det vil virke urimeligt at henvise den herboende  

 til at bosætte sig i ægtefællens hjemland.
 Det forudsættes herved, at ægtefællen stammer fra den herboendes hjemland.  

 Er dette ikke tilfældet, bør kravene til den herboendes tilhørsforhold være  

 mindre.
Hvis den herboende har forældremyndigheden over mindreårige børn ,  

 der opholder sig her i landet, kan der forekomme situationer, hvor det kan  

 være urimeligt at henvise den pågældende til at tage ophold i udlandet med  

 sine mindreårige børn.
Dette må bero på en konkret vurdering af den  

 herboendes og børnenes reelle tilknytning til det danske samfund henholdvis  

 til hjemlandet, herunder om børnene har nået en sådan alder, at de er på vej  

 til at blive integreret i det danske samfund.
 Har den herboende fælles forældremyndighed over børnene med en anden end  

 den kommende ægtefælle, må der gælde tilsvarende principper.
 Har den herboende udlænding mindreårige børn, der er danske statsborgere,  

 er det under pkt. 3.3. beskrevet, hvorvidt der bør stilles krav om  

 dokumentation for forsørgelsesevnen over for forældremyndighedens indehaver.
 Har den herboende udlænding alene samværsret over mindreårige børn, der  

 opholder sig hos forældremyndighedens indehaver, afhænger det af en konkret  

 vurdering af bl.a. omfanget af tilknytningen mellem den herboende udlænding  

 og de pågældende børn, omfanget af det samvær, den herboende udlænding har  

 haft med børnene, og muligheden for fremover fra ægtefællens eller den  

 herboendes hjemland at udøve samvær med børnene, hvorvidt det vil forekomme  

 rimeligt i denne situation at henvise den herboende udlænding til at bosætte  

 sig hos sin ægtefælle i udlandet.
 Hvis den herboende udlænding som følge af særlige sundhedsmæssige eller  

 andre problemer har et sådant behov for at forblive i Danmark, at det  

 ikke vil være rimeligt at henvise vedkommende til at tage ophold hos sin  

 ægtefælle i udlandet, skal dokumentation for forsørgelsesevnen ikke kræves.  

 Der må i denne forbindelse eventuelt med støtte i en indhentet lægelig  

 udtalelse foretages en vurdering af, hvorvidt den herboende udlænding har et  

 sådant pasningsbehov, behov for medicin mv., at en flytning til udlandet vil  

 være uforsvarlig.
 Den herboendes særlige tilknytning her til landet, evt. i form af stærk  

 familiemæssig tilknytning (børn over 18 år, forældre og familie), kan  

 endvidere spille en rolle ved vurderingen af, hvorvidt forsørgelsesevnen skal  

 kræves dokumenteret.
 Årsagen til den udenlandske statsborgers manglende opfyldelse af  

 forsørgelseskravet kan også være et moment af betydning for vurderingen af,  

 om der i det enkelte tilfælde skal kræves dokumentation for  

 forsørgelsesevnen.
 Det forhold, at den udenlandske statsborger mister et arbejde her i  

 landet, eller det forhold, at den udenlandske statsborger må afbryde sine  

 studier her i landet, bør bevirke en særlig tilbageholdenhed i vurderingen.
 For så vidt angår forudsætningen om, at der foreligger et eller flere af  

 de under pkt. 3.3. nævnte momenter, skal nærmere bemærkes:
 De situationer, hvor den herboende har forældremyndigheden over  

 mindreårige børn eller som følge af særlige sundhedsmæssige eller andre  

 problemer har behov for at blive i Danmark, er gennemgået ovenfor.
Der skal udover de nævnte situationer lægges betydelig vægt på, om det  

 efter en samlet vurdering af parternes personlige forhold samt parternes  

 tilknytning her til landet og til hjemlandet forekommer uhensigtsmæssigt  

 at kræve, at den pågældende bosætter sig hos sin ægtefælle i hjemlandet.
Det  

 kan i den forbindelse spille en rolle, om der kan antages at foreligge en  

 omgåelse af det bestående indvandrerstop ved, at ægteskabet kan antages at  

 være indgået alene med den hensigt at skaffe ansøgeren en tidsubegrænset  

 opholdstilladelse her i landet.
 3.6. Den herboendes mulighed for at bosætte sig med ægtefællen i  

 udlandet.
 Såfremt der som betingelse for en opholdstilladelse stilles krav om, at en  

 herboende dokumenterer sin forsørgelsesevne, vil det på baggrund af artikel 8  

 i Den Europæiske Menneskerettighedskonvention i almindelighed være en  

 forudsætning herfor, at det er muligt for den herboende og den herboendes  

 ægtefælle at etablere et familieliv i et andet land.
 Hvis ansøgeren og den herboende har forskellig nationalitet, må det være  

 en forudsætning for et afslag på opholdstilladelse her i landet, at de  

 pågældende har mulighed for at etablere et familieliv i et andet land end  

 Danmark, typisk i enten ansøgerens eller i den herboendes hjemland.
Med hensyn til spørgsmålet om den herboendes mulighed for at tage  

 længerevarende ophold i ægtefællens hjemland må det være afgørende, om den  

 herboende kan få opholdstilladelse i det pågældende land eller på anden måde  

 tage varigt lovligt ophold der.
Det vil ikke være tilstrækkeligt, at den  

 herboende blot kan få indrejsetilladelse i det pågældende land.
Det må  

 således kræves, at man med rimelig sikkerhed kan antage, at den herboende kan  

 tage varigt lovligt ophold i ansøgers hjemland.
 Det vil dog i denne henseende være tilstrækkeligt, at der foreligger  

 generelle oplysninger om, at ægtefæller til personer med statsborgerret  

 henholdsvis opholdsret i det pågældende land har mulighed for at tage varigt  

 lovligt ophold, og - med hensyn til personer med opholdstilladelse efter §§  

 7-8 - om, at der ikke er risiko for refoulement, dvs. tilbagesendelse til  

 hjemlandet.
 Det kan således ikke i almindelighed kræves, at udlændingemyndighederne,  

 forinden der træffes afgørelse i sagen, undersøger muligheden for, at den  

 enkelte herboende dansker eller udlænding kan tage varigt lovligt ophold.
Visse forhold kan dog bevirke, at der må skaffes et mere konkret grundlag  

 for antagelsen om, at den herboende vil kunne tage varigt lovligt ophold i  

 det pågældende land.
Dette vil f.eks. være tilfældet, hvis det kan  

 dokumenteres, at den pågældende tidligere har søgt om opholdstilladelse i det  

 pågældende land, uden at dette medførte positivt resultat.
 Viser det sig efterfølgende, at den pågældende nægtes indrejse eller  

 varigt lovligt ophold i det pågældende land, må udlændingemyndighederne  

 genoptage sagen og foretage en fornyet vurdering af forholdene.
Såfremt det herefter ikke kan sandsynliggøres fra udlændingemyndighedernes  

 side, at den herboende vil kunne tage varigt lovligt ophold i det pågældende  

 land, bør den herboendes forsørgelsesevne ikke kræves dokumenteret som  

 betingelse for ægtefællens opholdstilladelse.
Konsekvensen af denne vurdering  

 i lyset af reglerne i Den Europæiske Menneskerettighedskonvention bliver, at  

 ægtefællen får opholdstilladelse her i landet i medfør af udlændingelovens §  

 9, stk. 1, nr. 2.
4. Kan den herboende dokumentere sin forsørgelsesevne? I afsnit 3 er gennemgået forskellige problemer i tilknytning til  

 spørgsmålet om, hvorvidt der i den enkelte sag bør stilles som vilkår for  

 meddelelse af opholdstilladelse, at den herboende dokumenterer sin  

 forsørgelsesevne.
 I dette afsnit gennemgås forskellige problemer i relation til spørgsmålet  

 om, hvorvidt den herboende kan opfylde det stillede vilkår og dokumentere sin  

 forsørgelsesevne.
 En problemkreds i forbindelse med administrationen af forsørgelseskravet i  

 udlændingeloven er knyttet til eventuelle forskydninger i den herboendes  

 indtægtsgrundlag , der kan bevirke, at den herboende på eet tidspunkt kan  

 dokumentere sin forsørgelsesevne og på andre tidspunkter ikke kan gøre det.
 Udgangspunktet må være, at det er den herboendes indtægtsgrundlag på  

 afgørelsestidspunktet, som er afgørende for vurderingen af, hvorvidt den  

 herboende kan forsørge sin ægtefælle.
 Såfremt det efter indhentelsen af en udtalelse fra de sociale myndigheder  

 om forsørgelsesgrundlaget viser sig, at den herboende har fået væsentlige  

 ændringer i sit indkomstgrundlag, f.eks. ved at få (andet) arbejde, bør der  

 derfor indhentes en fornyet udtalelse fra de sociale myndigheder herom.
I den situation, hvor den herboende kan dokumentere, at den pågældende  

 nogle få måneder frem i tiden med sikkerhed vil få væsentlige ændringer i sit  

 indkomstgrundlag, f.eks. fordi en af den pågældende indgivet opsigelse eller  

 en af den pågældende underskrevet ansættelseskontrakt først får virkning på  

 dette tidspunkt, bør der træffes afgørelse på det fremtidige  

 indtægtsgrundlag, hvis dette på afgørelsestidspunktet med sikkerhed kan  

 beregnes.
Der bør indhentes en udtalelse fra de sociale myndigheder på  

 grundlag af de fremtidige indtægtsforhold.
 I den situation, hvor det fremtidige indtægtsgrundlag ikke kan beregnes  

 med sikkerhed, bør man afvente, at det fremtidige indtægtsgrundlag indtræder,  

 og indhente en udtalelse fra de sociale myndigheder på dette tidspunkt.
 Det skal i den forbindelse fremhæves, at ansøgerens fremtidige  

 indtægtsmuligheder her i landet som udgangspunkt ikke indgår i  

 vurderingen af, om den herboende kan dokumentere sin forsørgelsesevne.
 Kan ansøgeren dokumentere, at pågældende under sit ophold her i landet vil  

 kunne modtage indtægter fra hjemlandet eller det tidligere opholdsland,  

 f.eks. i form af renteindkomst eller pension, bør disse indtægter indgå i  

 vurderingen af den herboendes forsørgelsesevne.
 I særlige tilfælde, hvor der foreligger ansættelseskontrakt, som  

 dokumenterer, at ansøgeren har opnået varig ansættelse efter gængse danske  

 løn- og arbejdsvilkår, bør dette også inddrages i vurderingen.
 En anden problemkreds er spørgsmålet om, i hvilke tilfælde Direktoratet  

 for Udlændinge skal anmode de sociale myndigheder om at vurdere den  

 herboendes forsørgelsesevne.
 Finder direktoratet efter de under afsnit 3 nævnte kriterier, at der ikke  

 er grundlag for i den pågældende sag at gøre opholdstilladelsen betinget af,  

 at den herboende ægtefælle godtgør at kunne forsørge ansøger, vil det ikke  

 være nødvendigt at anmode de sociale myndigheder om at vurdere den herboendes  

 forsørgelsesevne.
 Omvendt vil det som udgangspunkt være påkrævet at anmode de sociale  

 myndigheder om en udtalelse om den herboendes forsørgelsesevne, hvis  

 Direktoratet for Udlændinge finder, at opholdstilladelsen i den enkelte sag  

 skal betinges af, at den herboende godtgør sin forsørgelsesevne.
 I de sager, hvor det er åbenbart på grund af de for Direktoratet for  

 Udlændinge foreliggende oplysninger, at den herboende kan opfylde sin  

 forsørgelsespligt, kan direktoratet efter omstændighederne meddele  

 opholdstilladelse uden at foretage en høring af de sociale myndigheder.
 Derimod bør direktoratet i sager, hvor der meddeles afslag på grund af den  

 herboendes manglende forsørgelsesevne, altid forinden have indhentet en  

 udtalelse fra de sociale myndigheder, også selv om det er åbenbart efter de  

 for direktoratet foreliggende oplysninger, at den herboende ikke kan opfylde  

 sin forsørgelsesevne.
 I det omfang, Direktoratet for Udlændinge er i besiddelse af oplysninger  

 om den herboendes forsørgelsesevne, vedlægges disse i forbindelse med, at man  

 indhenter en udtalelse fra de sociale myndigheder, således at de for  

 direktoratet foreliggende oplysninger kan indgå i kommunens indstilling  

 vedrørende den herboendes forsørgelsesevne.
 Hvis direktoratet efter iværksættelsen af en høring af de sociale  

 myndigheder modtager nye oplysninger om den herboendes forsørgelsesevne, bør  

 der foretages en supplerende høring af de sociale myndigheder.
 Direktoratet for Udlændinge vil i overensstemmelse med forvaltningslovens  

 § 19 skulle iværksætte partshøring over den eller de udtalelser, som  

 indhentes fra de sociale myndigheder om forsørgelsesgrundlaget.
 En tredje problemkreds ved vurderingen af den herboendes forsørgerevne  

 opstår i den situation, hvor den herboende har såvel sin ægtefælle som  

 mindreårige fællesbørn i hjemlandet.
Efter udlændingelovens § 9, stk. 4, 2. pkt., kan en opholdstilladelse  

 betinges af, at den herboende person, som det påhviler at forsørge ansøgeren,  

 godtgør at være i stand hertil.
Efter denne bestemmelse er der alene hjemmel  

 til at kræve, at den herboende dokumenterer sin forsørgelsesevne i forhold  

 til ansøgeren.
Ansøger såvel ægtefællen som børnene samtidig om opholdstilladelse, bør  

 det kræves, at den herboende er i stand til at forsørge såvel ægtefællen som  

 de mindreårige børn.
Opfylder den herboende ikke dette krav, må resultatet  

 være, at der meddeles afslag på opholdstilladelse til alle ansøgerne,  

 forudsat at der i det pågældende tilfælde overhovedet bør stilles krav om  

 dokumentation for forsørgelsesevnen.
Ansøger ægtefællen alene om opholdstilladelse, kan det alene kræves, at  

 den herboende er i stand til at forsørge ægtefællen.
Hvis ægtefællen meddeles  

 opholdstilladelse, og børnene herefter ansøger om opholdstilladelse, må der  

 foretages en vurdering af, hvorvidt den herboende er i stand til også at  

 forsørge børnene.
Kan den herboende ikke dokumentere dette, må resultatet  

 være, at der meddeles børnene afslag på opholdstilladelse, såfremt der i det  

 pågældende tilfælde bør kræves dokumentation for forsørgelsesevnen.
 Det bør ved høringen af de sociale myndigheder præciseres, i relation til  

 hvilke personer den herboendes forsørgelsesevne ønskes vurderet.
