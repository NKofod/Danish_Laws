Bekendtgørelse om kompensation til pendlere i Jylland og på Fyn I medfør af tekstanmærkning nr. 140 ad 28.53.01 til § 28 på finansloven for finansåret 2019 fastsættes efter bemyndigelse:
Anvendelsesområde § 1. Denne bekendtgørelse finder anvendelse for pendlere, der anvender pendlerprodukterne Rejsekort Pendlerkort og Rejsekort Pendler Kombi med gyldighed inden for trafikselskaberne Nordjyllands Trafikselskab, Midttrafik, Sydtrafik og Fynbus områder eller på tværs af disse.
Definition § 2. I denne bekendtgørelse forstås ved pendler en passager i den offentlige servicetrafik, som køber et gyldigt pendlerprodukt (voksen eller barn) med gyldighed til rejser med offentlig servicetrafik, jf. § 1.
 § 3. Kompensation udbetales til alle berettigede pendlere i Jylland og på Fyn med et pendlerprodukt, jf. § 1, med første gyldighedsdato 1. januar 2019 eller senere og med gyldighed på de strækninger, hvor der pr. 18. marts 2018 var prisstigninger på pendlerkort på mere end 5 pct. som følge af Takst Vest-reformen, jf. bilag 2.
 Stk. 2. Kompensationen beregnes som 100 pct. af den stigning på pendlerprodukter, der ligger ud over 5 pct.
 Stk. 3. Kompensationen udbetales direkte til den enkelte berettigede pendler uden forudgående ansøgning på dennes NemKonto eller anden bankkonto, som er tilknyttet rejsekortet.
Administration og udbetaling § 4. Trafikselskaberne Nordjyllands Trafikselskab, Midttrafik, Sydtrafik og Fynbus, samt DSB, Arriva Tog A/S, Rejsekort A/S og Bus & Tog forestår administration af kompensation i henhold til administrationsgrundlaget i bilag 1 og efter administrationsaftale med Trafik-, Bygge- og Boligstyrelsen.
 Stk. 2. Jf. administrationsgrundlaget (bilag 1) udbetales kompensation på vegne af de i § 4, stk. 1 nævnte trafikvirksomheder bag Takst Vest-reformen og på strækninger nævnt i bilag 2.
 Stk. 3. De i § 4, stk. 1 nævnte trafikvirksomheder fremsender månedligt en opgørelse over udbetalt kompensation efter § 3, stk. 2, til Trafik-, Bygge- og Boligstyrelsen, samt fremsender årligt en revisorerklæring til styrelsen, der bekræfter de månedlige opgørelser.
 Stk. 4. Trafik-, Bygge- og Boligstyrelsen udbetaler månedligt et beløb i perioden 1. januar 2019  31. december 2022 svarende til den faktiske samlede udgift til kompensation, dog maksimalt svarende til den årlige bevilling, jf. afsnittet om økonomiske rammer i bilag 1.
Stk. 5. Trafik-, Bygge- og Boligstyrelsen kan inden for den afsatte bevilling på finanslovens § 28.53.01. afholde udgifter på op til i alt 4,0 mio. kr. for perioden 2019-2022 til refusion af trafikselskabernes og togoperatørernes udgifter til administration, informationskampagne mv. i relation til kompensationsordningen.
Trafik-, Bygge- og Boligstyrelsen udbetaler månedligt et beløb i ordningens levetid svarende til den faktiske samlede udgift til administration mv., dog maksimalt svarende til den afsatte bevilling.
 Stk. 6. Såfremt de samlede årlige udgifter til kompensation for prisstigninger på pendlerkort overstiger den årlige bevilling, ophører udbetalingen af kompensation med omgående virkning i det indeværende år.
Ikrafttræden § 5. Bekendtgørelsen træder i kraft 1. januar 2019.
Trafik-, Bygge- og Boligstyrelsen, den 27. december 2018 Carsten Falk Hansen / Jan Albrecht Bilag 1 Administrationsgrundlag Administrationsgrundlag for kompensation til pendlere, der rejser i Jylland og/eller på Fyn 1. Grundlag for kompensationen Kompensationen gives til pendlere, der rejser på strækninger inden for trafikselskaberne Nordjyllands Trafikselskab, Midttrafik, Sydtrafik og Fynbus områder eller på tværs af disse, og hvor der er prisstigninger på pendlerkort på mere end 5 procent som følge af Takst Vest-reformen.
I forbindelse med Bedre-Billigere-kredsens aftale af 7. september 2017 blev det besluttet, at afsætte midler til en kompensationsordning for pendlere i Jylland og på Fyn.
Aftalen ligner den, som forligskredsen besluttede for pendlere på Sjælland i aftale af 10. februar 2017.
 Efterfølgende har selskaberne bag Takst Vest-reformen været i dialog med forligskredsen om den konkrete udmøntning af aftalen, og det er på den baggrund besluttet, at der afsættes 5,0 mio. kr. for hvert af årene 2019-2022 (inkl. udgifter til administration og informationskampagne).
2. Udmøntning Kompensationen udbetales til alle pendlere (voksen og barn) i Jylland og på Fyn med et pendlerkort (Rejsekort Pendlerkort eller Rejsekort Pendler Kombi) med første gyldighedsdato 1. januar 2019 eller senere med gyldighed på de strækninger, hvor der pr. 18. marts 2018 var prisstigninger på pendlerkort på mere end 5 pct. som følge af Takst Vest-reformen.
Der udbetales ikke kompensation til pendlere over Storebælt.
 De strækninger, som udløser kompensation, defineres som strækninger, hvor prisen pr. dag for et ordinært pendlerkort (voksen og barn) pr. 18. marts 2018 steg med mere end 5 pct.
 Takstændringer, der har fundet sted før 18. marts 2018, samt efterfølgende takstændringer efter 18. marts 2018 medtages ikke i beregningen af hvilke strækninger, der udløser kompensation.
Kompensationen beregnes som 100 pct. af den stigning på pendlerprodukter, der ligger ud over 5 pct.
Kompensationsbeløbet pris- og lønreguleres ikke.
 Kompensationsordningen træder i kraft 1. januar 2019 og ophører 31. december 2022.
3. Økonomiske rammer Den beløbsmæssige ramme for kompensationen er 5,0 mio. kr. i årene 2019, 2020, 2021 og 2022 (2019 pl). Inden for rammen af de 5,0 mio. kr. afholdes udgifter til kompensation til pendlere, samt udgifter til administration og informationskampagne.
 Såfremt den årlige bevilling opbruges i løbet af budgetåret, ophører udbetalingen af kompensation uden varsel og optages igen ved starten af et nyt budgetår med bevilling.
4. Procedure Kompensation udbetales til den enkelte pendler, når det samlede kompensationsbeløb overstiger 500 kr., dog minimum hver 6. måned.
 Kompensationen beregnes i forhold til forskellen på dagsprisen i 2017 (efter evt. takstændring i januar 2017) hhv. 2018 (efter takstændringen d. 18. marts 2018) for pendlerkort, jf. bilag 2.
 Kompensationen beregnes, når en gyldighedsperiode er udløbet, og det skal sikres, at der i tilfælde af refunderede pendlerkort kun udbetales kompensation for pendlerkort, hvor der som minimum er betalt for svarende til 30 dage.
Kompensationen beregnes automatisk og løbende hos Rejsekort A/S.
Berørte pendlere modtager således kompensationen uden forudgående tilmelding.
Det er dog et krav, at berørte pendlere har en NemKonto eller en bankkonto, som er tilknyttet rejsekortet for at kompensationen kan udbetales.
DSB forestår udbetalingen på vegne af trafikvirksomhederne bag Takst Vest-reformen.
Trafik-, Bygge- og Boligstyrelsen udbetaler månedligt til DSB et beløb svarende til den udbetalte kompensation, dog maksimalt svarende til den afsatte bevilling.
 De nærmere forhold vedrørende ansvarsfordeling, afrapportering, dokumentation, udbetaling, markedsføring mv. fastlægges i administrationsaftale mellem Trafik-, Bygge- og Boligstyrelsen og trafikvirksomhederne bag Takst Vest-reformen, samt Rejsekort A/S og Bus & Tog.
Bilag 2 Liste over zonerelationer Liste over zonerelationer, der udløser kompensation Nærværende bilag indeholder en oversigt over de zonerelationer, som krydser to tidligere takstgrænser, og som har oplevet prisstigninger på pendlerkort på mere end 5 pct. som følge af Takst Vest-reformen.
Enkelte andre zonerelationer, som ligeledes er berettiget til kompensation vil kunne forefindes, og vil i givet fald blive kompenseret jf. bekendtgørelsens § 3.
Endvidere indeholder bilaget en oversigt over hvilke fælles lokale pendlerkort, hvor pendlere har oplevet prisstigninger på mere end 5 pct. som følge af Takst Vest-reformen.
Pendlere rejsende på disse pendlerkort er ligeledes berettigede til kompensation.
 Pendlerkort, Relationer mellem tidligere takstområder:
 Pendlerkort, rejser internt i Nordjyllands Trafikselskab:
 Pendlerkort, rejser internt i de tidligere takstområder: Midttrafik Syd, Midttrafik Øst, Midttrafik Vest og Midttrafik Midt:
 Pendlerkort, rejser internt i de tidligere takstområder: Sydtrafik Syd, Sydtrafik Øst og Sydtrafik Vest:
 Pendlerkort, rejser internt på Fyn:
