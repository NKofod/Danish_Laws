 En tv-reklame for Tuborgs grønne Fond, en underafdeling af  

 Tuborgfondet, der i sin omtale af den instans, der uddelte midler, brugte  

 betegnelsen »Tuborg« og ikke »Tuborgs Grønne Fond« eller  

 »Tuborgfondet«, og hvori der indgik omtale af Tuborg Bryggeriernes  

 depoter, blev anset for at være i strid med § 5, stk. 1, i bek.gør.
om indholdet af reklameindslag der bringes i TV 2, der indeholder et  

 forbud mod reklame for alkoholholdige drikkevarer.
Nævnet udtalte samtidig,  

 at de ovenfor anførte regler ikke indebærer et generelt forbud mod reklame  

 for almenvelgørende fonde, hvis midler hidrører helt eller delvis fra  

 bryggerivirksomhed.
 På basis af en henvendelse fra Forbrugerstyrelsen besluttede Radio- og  

 TV-Reklamenævnet på sit møde den 19. april 1991 at optage indholdet af et  

 reklameindslag for Tuborgs Grønne Fond, udsendt i TV 2, til behandling i  

 nævnet, jf. herved § 3, stk. 1, i kommunikationsministerens cirkulære af 2.  

 august 1989 om forretningsorden for Radio- og TV-Reklamenævnet.
 Det pågældende reklameindslag indeholder følgende bemærkninger:
»Denne her vandkande indeholder grønt vand fra Tuborg.
Det vander vi  

 gode ideer med, ideer, der gør livet lidt grønnere.
Vi sætter lys på scenen,  

 og trut på trompeterne.
Vil du skabe noget nyt til glæde for andre, sport,  

 spænding, fællesskab med naturen, så skriv til Tuborg, eller hent et skema på  

 nærmeste Tuborg depot.
Sidst støttede vi 120 grønne formål.
Tuborgs Grønne  

 Fond.
Vi har grønne kroner i kanden«.
 Bemærkningerne ledsages af stiliserede billeder i tre grønne nuancer, der  

 illustrerer indholdet af teksten.
 I forlængelse af nævnets beslutning om at optage reklamen til behandling  

 blev TV2 reklame A/S med skrivelse af 22. april 1991 anmodet om en udtalelse  

 vedrørende reklameindslaget.
I svarskrivelse af 25. april 1991 oplyser TV2 Reklame A/S, at man, da man  

 modtog det pågældende reklameindslag til forhåndsgodkendelse, drøftede  

 udkastets lovlighed intenst, idet TV2 Reklame A/S ikke tillader generelle  

 imagereklamer for bryggerier.
TV2 Reklame A/S endte med at godkende det  

 konkrete reklameindslag til visning i TV 2 ud fra den betragtning, at  

 reklameobjektet klart var fonden, og at formålet med fonde som  

 Carlsbergfondet og Tuborgfondet er et andet end ølproduktion, nemlig et  

 kulturelt formål.
 TV2 Reklame A/S bemærker, at man har noteret sig, at samme skelnen  

 praktiseres i forbindelse med fortolkningen af bekendtgørelse om  

 sponsorering.
I en supplerende udtalelse af 16. maj 1991 oplyser Tuborgfondet, at  

 Tuborgs Grønne Fond er en »underafdeling« af Tuborgfondet og blev  

 indstiftet første gang i 1981. Baggrunden var et stigende behov for at kunne  

 støtte originale og igangsættende ideer over hele Danmark, der normalt ikke  

 havde mulighed for at opnå støtte fra Tuborgfondet.
Tuborgs Grønne Fond er  

 siden blevet genoplivet i 1984, 1987, 1989 og 1991.
 Tuborgfondet oplyser yderligere, at da Tuborgs Grønne Fond henvender sig  

 til den brede danske befolkning og indstiftes med års mellemrum for en  

 kortere periode ad gangen, har det været nødvendigt at kommunikere dette  

 anderledes, end hvad der normalt har været gældende for Tuborgfondet.
Tuborgfondets formål er at virke for samfundsgavnlige formål, særlig til  

 støtte for dansk erhvervsliv.
Støtte ydes således bl.a. til fremme af  

 initiativer, der vurderes at kunne blive til gavn for samfund og/eller  

 erhvervsliv, til anskaffelse af apparatur og udstyr til forskning og  

 metodeforbedring på institutioner m.m., til uddannelses- og udviklingsmæssige  

 opgaver og til gennemførelse af projekter til hjælp for dansk kultur, natur  

 og miljø.
 Radio- og TV-Reklamenævnet har behandlet det pågældende reklameindslag og  

 har truffet følgende afgørelse:
De for tv-reklamer gældende regler indeholder intet forbud mod reklamer  

 for alment velgørende fonde, uanset om disse fondes indtægter helt eller  

 delvis hidrører fra bryggerivirksomhed.
Tuborgs Grønne Fond er således  

 berettiget til at reklamere for sit virke for samfundsgavnlige formål.
 Det er imidlertid klart, at der ved sådan reklamering skal udvises  

 betydelig agtpågivenhed, idet der er nærliggende fare for en overtrædelse af  

 § 5, stk. 1, i bekendtgørelse om indholdet af reklameindslag, der bringes i  

 TV 2, som indeholder et forbud mod, at der i TV 2 bringes reklamer for  

 alkoholholdige drikkevarer (øl, vin og spiritus og lignende produkter med et  

 alkoholindhold på 2,25 pct. og derover).
Vedrørende den her omhandlede reklame finder nævnet, at reklameindslaget  

 for Tuborgs Grønne Fond på nogle punkter har overskredet grænsen og dermed  

 overtrådt forbudet mod reklame for alkoholholdige drikkevarer.
Nævnet skal  

 herved navnlig påpege følgende forhold:
I reklameindslaget anvendes udtrykket »Tuborg« flere gange om  

 den institution, der uddeler støtte.
Dette udtryk vil af den almindelige  

 forbruger blive opfattet som betegnelsen for Tuborg Bryggerierne, der er  

 kendt for at producere og markedsføre øl.
Anvendelsen af netop dette udtryk  

 indebærer derfor en indirekte reklame for øl.
Den korrekte betegnelse for den  

 institution, der uddeler støtte, skal i stedet være »Tuborgs Grønne  

 Fond« eller »Tuborgfondet«.
Også reklamens anvendelse af Tuborg depoterne indebærer for den  

 almindelige forbruger associationer til virksomheden Tuborg Bryggerierne, som  

 depoterne er en del af.
Vedrørende dette udtryk gælder derfor det samme som  

 ovenfor anført.
Endelig har nævnet tillagt det betydning, at der i reklameindslagets tekst  

 indgår en bemærkning om »ideer, der gør livet lidt grønnere«.
Denne  

 bemærkning er i sin formulering uheldig, idet den medfører associationer til  

 det alment kendte reklameslogan for salg af Grøn Tuborg, »Hvad er det,  

 der gør livet lidt grønnere?».
Bemærkningen indebærer derfor en  

 indirekte reklame for Grøn Tuborg.
 Nævnets afgørelse er enstemmig.
