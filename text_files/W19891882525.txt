 En modtager af friaktier i Top-Danmark A/S blev under henvisning til  

 statsskattelovens § 4 og bestemmelserne i aktieavancebeskatningsloven anset  

 skattepligtig af friværdien i udstedelsesåret, selv om hun gjorde gældende,  

 at kursværdien på aktierne vil være undergivet svingninger, hvorfor  

 beskatning burde udskydes til der var konstateret en realisationsværdi.
 Civilingeniør A klagede for indkomståret 1985 over, at hendes selvangivne  

 indkomst var forhøjet med 20.995 kr., udgørende værdi af modtagne friaktier i  

 Top-Danmark A/S i forbindelse med, at det tidligere gensidige  

 forsikringsselskab Topsikring i 1985 var omdannet til aktieselskab.
Beløbet modsvarede kursværdien af nominelt 2.880 kr. aktier, som klageren  

 som forsikringstager fik tilbudt ved konverteringen, og som hun - uanset  

 valgfrihed til at sige fra - lod sig tildele.
Aktieudstederen havde ved  

 emissionen orienteret kunderne om de skattemæssige følger.
 En af disse var efter de stedlige skattemyndigheders opfattelse, at  

 klageren vederlagsfrit havde opnået et gode af økonomisk værdi, og at der  

 derfor for hende var opstået en indkomstskattepligtig fordel i medfør af den  

 almindelige regel i statsskattelovens § 4.
Klageren protesterede ikke talmæssigt mod værdiansættelsen, og i og for  

 sig heller ikke mod synspunktet bag den af de stedlige skattemyndigheder  

 påberåbte lovhjemmel, som hun isoleret set fandt stemmende med ret og  

 billighed.
Imidlertid anså hun det for mindre rimeligt, at hun, der havde  

 aktierne i behold, beskattedes for 1985 på basis af en kursværdi, som senere  

 ville være undergivet svingninger.
Hun gjorde derfor gældende, at  

 beskatningen (de skattemæssige konsekvenser, også i tilfælde af tab) blev  

 udskudt, indtil der måtte blive konstateret en realisationsværdi.
Landsskatteretten var efter en gennemgang af aktieavancebeskatningslovens  

 regler enig med klageren i, at det stillede sig som usikkert, i hvilket  

 omfang disse regler ville få aktuel betydning, dersom beskatning gennemførtes  

 nu på det påklagede grundlag.
En udskydelse af de skattemæssige konsekvenser  

 ville på den anden side ikke være forenelig med det gennem statsskatteloven  

 og aktieavancebeskatningsloven etablerede system, hvor bl.a. en tidsfaktor -  

 3 års reglen i sidstnævnte lov - spillede ind.
Der var for så vidt tale om et  

 periodeafgrænsningsspørgsmål, hvor klageren som berørt ikke umiddelbart kunne  

 acceptere beskatning med virkning for konverteringsåret, 1985.
 På det i øvrigt foreliggende grundlag var Landsskatteretten efter  

 sammenhængen mellem statsskattelovens § 4 og aktieavancebeskatningslovens  

 bestemmelser enig med de stedlige skattemyndihgeder i, at der var hjemmel for  

 at medregne friaktieværdien til den skattepligtige indkomst for 1985. Den  

 påklagede ansættelse blev herefter stadfæstet.
