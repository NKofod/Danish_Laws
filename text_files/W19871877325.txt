 Deltagelse i en vagtlægeordning blev anset for selvstændig virksomhed,  

 således at overførsel af indkomst til ægtefælle kunne foretages, da  

 væsentlighedskriteriet var opfyldt.
 Læge A klagede over, at de stedlige skattemyndigheder havde anset ham for  

 uberettiget til for indkomståret 1984 at foretage overførsel af indkomst til  

 ægtefællen i forbindelse med hans kørsel som lægevagt.
Det var oplyst, at klageren fra 1980 havde deltaget i en vagtordning, hvor  

 han kørte som vagtlæge for fire praktiserende læger.
Han var herved omfattet  

 af Praktiserende Lægers Organisations (PLO's) landsoverenskomst med  

 Sygesikringens Behandlingsudvalg om almindelig lægegerning.
Ifølge denne  

 overenskomst var der for den enkelte læge ikke tale om nogen form for  

 tjenesteforhold til sygesikringen.
 Fra klagerens side var der endvidere henvist til, at vagtlæger havde  

 bogføringspligt, og at ansvaret for omkostningerne ved virksomheden, herunder  

 udgifterne til kørsel, personale ved telefon, kontorartikler, regnskaber  

 m.v., påhvilede den enkelte læge.
Det var i øvrigt oplyst, at klagerens hustru, der var laborantuddannet,  

 havde passet telefon for ham, når han havde vagt, ligesom hun i forbindelse  

 med hans arbejde som vagtlæge havde udarbejdet regnskaber og udsendt  

 regninger.
Hendes indsats var samlet opgjort til 20,5 timer pr. uge.
Klageren  

 havde herefter anset ægtefællens arbejdsindsats for væsentlig og overført  

 40.000 kr. til medhjælpende ægtefælle i henhold til kildeskattelovens § 37 A.
 De stedlige skattemyndigheder havde - uanset at væsentlighedskriteriet for  

 en sådan overførsel var anset for opfyldt - ikke godkendt overførslen under  

 henvisning til, at der var tale om medhjælp i en lønnet stilling.
Klagerens advokat påstod den selvangivne overførsel godkendt, og gjorde  

 gældende, at ægtefællens indsats havde været væsentlig, idet hun havde  

 arbejdet 3-4 timer dagligt, og at der var tale om en selvstændig virksomhed i  

 kildeskattelovens forstand.
Klageren var som nævnt omfattet af vagtordningen  

 i henhold til PLO's overenskomst, og han måtte derfor i skatteretlig  

 henseende ligestilles med praktiserende læger.
Landsskatteretten fandt i overensstemmelse med klagerens påstand, at den  

 omhandlede vagtlægeordning måtte anses for en selvstændig virksomhed, og at  

 der herefter - som følge af det oplyste om ægtefællens arbejdsindsats - måtte  

 kunne ske overførsel af overskud herfra i det selvangivne omfang, eller med  

 40.000 kr.
Ansættelsen blev derfor nedsat i overensstemmelse hermed.
 LV 1986, B 1.4.
