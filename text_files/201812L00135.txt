Fremsat den 20. december 2018 af beskæftigelsesministeren (Troels Lund Poulsen) Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v.
(Forhøjelse af satser for folkepension, forhøjelse af fradragsbeløb for folke- og førtidspension og forhøjelse af fradragsbeløb for ægtefælles eller samlevers indkomst) § 1 I lov om social pension, jf. lovbekendtgørelse nr. 1208 af 17. november 2017, som ændret bl.a. ved § 1 i lov nr. 442 af 8. maj 2018, § 6 i lov nr. 701 af 8. juni 2018, og senest ved § 5 i lov nr. 1548 af 18. december 2018, foretages følgende ændringer:
1. I § 29, stk. 1, nr. 7, ændres »60.000 kr.« til: »100.008 kr.« 2. § 49, stk. 1, affattes således:
 »§ 49. Ved fastsættelse af pension for kalenderåret anvendes følgende beløb:
 1) Grundbeløb efter § 12 udgør 75.924 kr. årligt.
 2) Fradragsbeløb i den opgjorte indtægt for grundbeløb efter § 27, stk. 8, udgør 329.600 kr.
3) Pensionstillæg efter § 12 udgør årligt 83.076 kr. for enlige og 41.436 kr. for gifte og samlevende.
I perioden 2016-2023 forhøjes pensionstillægget med et kompensationstillæg, jf. § 49 b.
 4) Mediecheck efter § 14 e udgør 235 kr. i 2019, 469 kr. i 2020, 704 kr. i 2021 og 938 kr. i 2022 og frem.
 5) Fradragsbeløbet i den opgjorte indtægt for en ægtefælle eller samlever, som ikke modtager social pension, jf. § 29, stk. 5, 1. pkt., udgør halvdelen af dennes indtægt op til 307.700 kr.
6) Fradragsbeløb i den opgjorte indtægt for pensionstillæg efter § 29, stk. 7, udgør 72.800 kr. for enlige og 145.900 kr. for gifte og samlevende.
I perioden 2019-2033 forhøjes fradragsbeløbet efter § 49 c.
7) Fradragsbeløb i den opgjorte indtægt for varmetillæg, helbredstillæg og mediecheck efter § 29, stk. 8, udgør 21.000 kr. for enlige og 41.500 kr. for gifte og samlevende.
I perioden 2019-2033 forhøjes fradragsbeløbet efter § 49 c.
 8) Formuegrænsen for tildeling af helbredstillæg efter § 14 a udgør 87.900 kr.
9) Førtidspension efter § 16 udgør for enlige 226.500 kr. årligt, heraf udgør førtidspensionens pensionstillæg 62.028 kr.
For gifte og samlevende udgør førtidspensionen 192.528 kr. årligt, heraf udgør førtidspensionens pensionstillæg 53.304 kr.
 10) Fradragsbeløbet i den opgjorte indtægt for ægtefælle eller samlever, som ikke modtager social pension, jf. § 32 a, stk. 4, udgør 236.728 kr.
 11) Fradragsbeløbet i det samlede indtægtsgrundlag for førtidspension efter § 32 a, stk. 7, udgør 78.800 kr. for enlige og 125.000 kr. for gifte eller samlevende.
12) For en ægtefælle eller samlever, der er pensionist, kan der maksimalt indgå 387.400 kr. i indtægtsgrundlaget.
For en ægtefælle eller samlever, der ikke er pensionist, kan der maksimalt indgå 256.100 kr. i indtægtsgrundlaget.
13) Bidraget til den supplerende arbejdsmarkedspension, jf. § 33 b, udgør 6.396 kr. årligt.« 3. I § 49, stk. 3, 1. pkt., indsættes efter »stk. 1«: », § 49 c«.
 4. I § 49, stk. 3, indsættes som 3. pkt.:
»Reguleringen sker dog første gang for de beløb nævnt i stk. 1 og § 49 c den 1. januar 2020.« 5. I § 49, stk. 4, 2. pkt., ændres »og 12« til: », 12 og § 49 c«.
 6. Efter § 49 b indsættes i kapitel 7:
»§ 49 c.
Fradragsbeløb, jf. § 49, stk. 1, nr. 6 og 7, forhøjes med 15.000 kr. for enlige og 30.000 kr. for gifte og samlevende i 2019. Forhøjelsen nedsættes i hvert af årene 2020 til 2034 med 1.000 kr. for enlige og 2.000 kr. for gifte og samlevende.« 7. I § 72 d, stk. 1, ændres »15.900 kr.« til: »17.600 kr.« 8. I § 72 d, stk. 7, 2. pkt., ændres »1. januar 2014« til: »1. januar 2020«.
§ 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 1209 af 17. november 2017, som ændret bl.a. ved § 7 i lov nr. 701 af 8. juni 2018, og senest ved § 6 i lov nr. 1548 af 18. december 2018, foretages følgende ændringer:
 1. § 48, stk. 1, affattes således:
 »§ 48. Ved fastsættelse af pension for kalenderåret anvendes følgende beløb:
 1) Grundbeløb efter § 13 udgør 75.780 kr. årligt.
 2) Fradragsbeløb i den opgjorte indtægt for grundbeløb efter § 25, stk. 5, udgør 329.600 kr. for enlige og 223.700 kr. for gifte.
 3) Pensionstillæg efter § 13 udgør årligt 78.720 kr. for enlige og 38.040 kr. for gifte og samlevende.
 4) Fradragsbeløbet i den opgjorte indtægt for en ægtefælle eller samlever, som ikke modtager social pension, jf. § 26, stk. 3, 1. pkt., udgør halvdelen af dennes indtægt op til 307.700 kr.
5) Fradragsbeløb i den opgjorte indtægt for pensionstillæg efter § 26, stk. 4, udgør 72.800 kr. for enlige og 145.900 kr. for gifte og samlevende.
I perioden 2019-2033 forhøjes fradragsbeløbet efter § 48 b.
6) Fradragsbeløb i den opgjorte indtægt for varmetillæg, helbredstillæg og mediecheck efter § 26, stk. 5, udgør 21.000 kr. for enlige og 41.500 kr. for gifte og samlevende.
I perioden 2019-2033 forhøjes fradragsbeløbet efter § 48 b.
 7) Invaliditetsbeløb efter § 13, nr. 1 og 2, udgør 37.656 kr. årligt.
 8) Invaliditetsydelse efter § 21 udgør 37.908 kr. årligt.
 9) Erhvervsudygtighedsbeløb efter § 13, nr. 1, udgør 50.844 kr. årligt.
 10) Førtidsbeløb efter § 13, nr. 3, udgør 19.704 kr. årligt.
11) Den ekstra tillægsydelse efter § 13, nr. 3, udgør differencen mellem invaliditetsbeløbet og førtidsbeløbet.
Den ekstra tillægsydelse efter § 13, nr. 4, udgør et beløb svarende til invaliditetsbeløbet.
 12) Bistandstillæg efter § 16, stk. 1, udgør 39.348 kr. årligt.
 13) Plejetillæg efter § 16, stk. 2, udgør 78.528 kr. årligt.
 14) Mediecheck efter § 20 a, udgør 235 kr. i 2019, 469 kr. i 2020, 704 kr. i 2021 og 938 kr. i 2022 og frem.
 15) Formuegrænsen for tildeling af helbredstillæg efter § 18 udgør 87.900 kr.
16) Minimumsbeløb for udbetalt pension efter § 29, stk. 4, udgør 1/40 af grundbeløbet.« 2. I § 48, stk. 3, 1. pkt., indsættes efter »stk. 1, «: »§ 48 b«.
 3. I § 48, stk. 3, indsættes som 3. pkt.:
»Reguleringen sker dog første gang for de beløb nævnt i stk. 1 og § 48 b den 1. januar 2020.« 4. I § 48, stk. 4, 2. pkt., ændres »og 15« til: », 15 og § 48 b«.
 5. Efter § 48 a indsættes i kapitel 7:
»§ 48 b.
Fradragsbeløb, jf. § 48, stk. 1, nr. 5 og 6, forhøjes med 15.000 kr. for enlige og 30.000 kr. for gifte og samlevende i 2019. Forhøjelsen nedsættes i hvert af årene 2020 til 2034 med 1.000 kr. for enlige og 2.000 kr. for gifte og samlevende.« § 3 Stk. 1. Loven træder i kraft dagen efter bekendtgørelsen i Lovtidende.
 Stk. 2. Loven har virkning fra den 1. januar 2019, jf. dog stk. 5 og 10.
Stk. 3. Pensionen efter lov om social pension fastsættes på ny i februar 2019 med virkning fra den 1. januar 2019, jf. stk. 2, for hele opgørelsesperioden fra 1. januar til 31. december 2019 på baggrund af de forhøjede satser og forhøjede fradragsbeløb, jf. lovens § 1, og på grundlag af indtægten opgjort efter §§ 27, 29 og 32 a i lov om social pension, når den nye fastsættelse fører til en forhøjelse af pensionens størrelse.
Når en ny fastsættelse af folke- eller førtidspensionen efter lov om social pension, fører til en nedsættelse af pensionens størrelse, foretages en omregning af pensionen efter § 39 i lov om social pension.
 Stk. 4. For folkepensionister, jf. stk. 3, 1. pkt., der får udbetalt pensionen bagud, efterbetales forhøjelsen af pensionens grundbeløb, pensionstillæg og varmetillæg for januar 2019 med pensionen for februar 2019 ved udgangen af februar 2019. For folkepensionister, jf. stk. 3, 1. pkt., der får udbetalt pensionen forud, efterbetales forhøjelsen af folkepensionens grundbeløb, pensionstillæg og varmetillæg for januar og februar 2019 med pensionen for marts 2019 ved udgangen af februar 2019. For førtidspensionister, der modtager pension efter lov om social pension, jf. stk. 3, 1. pkt., efterbetales forhøjelsen af pensionen for januar 2019 med pensionen for februar 2019 ved udgangen af februar 2019.
 Stk. 5. Helbredstillæg efter lov om social pension fastsættes på ny med virkning fra den 1. marts 2019. De hidtil gældende regler finder anvendelse indtil 28. februar 2019.
 Stk. 6. Giver den nye fastsættelse af pensionen i februar 2019, jf. stk. 3, ret til mediecheck, supplerende pensionsydelse eller en højere supplerende pensionsydelse, end der er udbetalt i januar 2019, udbetales disse ydelser med pensionsudbetalingen i februar 2019.
 Stk. 7. Viser den nye fastsættelse af pensionen i februar 2019, jf. stk. 3, at der er udbetalt for meget mediecheck eller supplerende pensionsydelse i januar 2019, som følge af et forhøjet indtægtsgrundlag, jf. § 29 i lov om social pension, indgår ændringerne i den årlige endelige efterregulering af pensionen i 2020 for kalenderåret 2019, jf. § 39 b i lov om social pension.
Stk. 8. Pensionen efter lov om højeste, mellemste, forhøjet almindelig og almindelig førtidspension m.v. fastsættes på ny i februar 2019 med virkning fra den 1. januar 2019 for hele opgørelsesperioden fra 1. januar til 31. december 2019 på baggrund af det forhøjede fradragsbeløb, jf. lovens § 2, og på grundlag af indtægten opgjort efter § 26 i lov om højeste, mellemste, forhøjet almindelig og almindelig førtidspension m.v., når den nye fastsættelse fører til en forhøjelse af pensionens størrelse.
Når en ny fastsættelse af førtidspensionen efter lov om højeste, mellemste forhøjet almindelig og almindelig førtidspension m.v., fører til en nedsættelse af pensionens størrelse, foretages en omregning af pensionen efter § 26 i lov om højeste, mellemste, forhøjet almindelig og almindelig førtidspension m.v.
 Stk. 9. For førtidspensionister, jf. stk. 8, 1. pkt., der får udbetalt pensionen bagud, efterbetales forhøjelsen af pensionens pensionstillæg og varmetillæg for januar 2019 med pensionen for februar 2019 ved udgangen af februar 2019, og for førtidspensionister, der får udbetalt pensionen forud, efterbetales forhøjelsen af førtidspensionens pensionstillæg og varmetillæg for januar og februar 2019 med pensionen for marts 2019 ved udgangen af februar 2019.
 Stk. 10. Helbredstillæg efter lov om højeste, mellemste, forhøjet almindelig og almindelig førtidspension m.v., fastsættes på ny med virkning fra den 1. marts 2019. De hidtil gældende regler finder anvendelse indtil 28. februar 2019.
 Stk. 11. Giver den nye fastsættelse af førtidspensionen i februar 2019, jf. stk. 8, 2. pkt., ret til mediecheck, som ikke er udbetalt i januar 2019, udbetales denne med pensionsudbetalingen i februar 2019.
 Stk. 12. Viser den nye fastsættelse af pensionen i februar 2019, jf. stk. 8, at der ikke var ret til en i januar 2019 udbetalt mediecheck, som følge af et forhøjet indtægtsgrundlag, jf. § 26 i lov om højeste, mellemste, forhøjet almindelig og almindelig førtidspension m.v., indgår ændringerne i den årlige endelige efterregulering af pensionen i 2020 for kalenderåret 2019, jf. § 38 i lov om højeste, mellemste, forhøjet almindelig og almindelig førtidspension m.v.
Bemærkninger til lovforslaget 1. Indledning, lovforslagets formål og baggrund Forslaget fremsættes som led i udmøntningen af aftalen af 30. november 2018 om finansloven for 2019 mellem regeringen (Venstre, Liberal Alliance og Det Konservative Folkeparti) og Dansk Folkeparti.
Regeringen og Dansk Folkeparti er enige om, at Danmark står på et stærkt økonomisk grundlag og har råd til at gøre det danske velfærdssamfund endnu bedre.
Aftaleparterne er enige om, at pensionisterne også skal have glæde af fremgangen, bl.a. ved at give pensionisterne bedre vilkår og ved at gøre det mere attraktivt for seniorer at blive længere på arbejdsmarkedet.
 Det fremgår af aftalen om finansloven for 2019, at folkepensionen skal løftes i 2019, således at pensionisters rådighedsbeløb forbedres, at fradragsbeløb forøges for pensionister med små og mellemstore opsparinger, at pensionen øges for pensionister med pensionsopsparing, at fradragsbeløbet forhøjes ved folkepensionisters egen supplerende arbejdsindkomst, og at fradragsbeløbet for en ikke-pensioneret ægtefælles eller samlevers arbejdsindkomst forhøjes med henblik på at fastholde seniorer på arbejdsmarkedet.
Det fremgår endvidere af finanslovsaftalen, at aftaleparterne er enige om, at folkepensionen fra 2020 skal følge lønudviklingen uden fradrag til satspuljen, at pensionsforholdene for overførselsmodtagere skal forbedres, og at der indføres en ny skattefri seniorpræmie for personer, der har nået folkepensionsalderen og er beskæftiget i et omfang, der svarer til mindst 30 timer ugentligt i det første år efter folkepensionsalderen.
Udmøntningen af disse initiativer følger i et lovforslag, der fremsættes senere.
2.1. Forhøjelse af satser for folkepension og fradragsbeløb for folke- og førtidspension tilkendt efter regler gældende før 2003 2.1.1. Gældende ret Efter de gældende regler udgør størrelsen af folkepensionens grundbeløb, pensionstillæg, supplerende pensionsydelse (ældrecheck) og mediechecken beløb, der er fastsat i lov om social pension.
Efter gældende regler udgør størrelsen af førtidspensionens grundbeløb, pensionstillæg og mediecheck beløb, der er fastsat i lov om højeste, mellemste, forhøjet almindelig og almindelig førtidspension m.v. (gammel ordning). Beløbene reguleres én gang årligt med satsreguleringsprocenten.
I 2019 udgør det fulde grundbeløb årligt 75.780 kr. for alle, pensionstillægget udgør 82.920 kr. for enlige og 41.364 kr. for gifte og samlevende og den supplerende pensionsydelse (ældrecheck) udgør 17.500 kr.
Mediechecken udgør i 2019 235 kr.
Mediechecken indfases gradvist i takt med udfasningen af medielicensen, der er fuldt udfaset i 2022. Ældrechecken og mediechecken udbetales som engangsbeløb i januar måned.
I det opgjorte indtægtsgrundlag, der ligger til grund for beregning af folkepensionens grundbeløb, foretages et fradrag, jf. § 27, stk. 8, i lov om social pension.
I 2019 udgør fradraget 329.000 kr.
Herefter nedsættes grundbeløbet med 30 pct. af indtægtsgrundlaget, jf. lovens § 31, stk. 1.
I det opgjorte indtægtsgrundlag, der ligger til grund for beregning af førtidspensionens grundbeløb (gammel ordning), foretages et fradrag, jf. 25, stk. 5, i lov om højeste, mellemste, forhøjet almindelig og almindelig førtidspension m.v.
I 2019 udgør fradraget 329.000 kr. for enlige og 223.300 kr. for gifte.
Herefter nedsættes grundbeløbet med 60 pct. af indtægtsgrundlaget, jf. lovens § 29, stk. 1.
I det opgjorte indtægtsgrundlag, der ligger til grund for beregning af pensionstillægget til folkepensionister foretages et fradrag, jf. § 29, stk. 7, i lov om social pension.
I 2019 udgør fradraget 72.600 kr. for enlige og 145.700 for gifte og samlevende.
Herefter nedsættes pensionstillægget med en fast procentdel af indtægtsgrundlaget, jf. lovens § 31, stk. 2. Tilsvarende fortages der i det opgjorte indtægtsgrundlag, der ligger til grund for beregningen af pensionstillægget til førtidspensionister omfattet af gammel ordning et fradrag, jf. § 26, stk. 4, i lov om højeste, mellemste, forhøjet almindelig og almindelig førtidspension m.v.
I 2019 udgør fradraget 72.600 kr. for enlige og 145.700 kr. for gifte og samlevende.
Herefter nedsættes pensionstillægget med en fast procentdel af indtægtsgrundlaget, jf. lovens § 29, stk. 2.
Efter gældende regler fastsættes en personlig tillægsprocent for folkepensionister og for førtidspensionister efter gammel ordning.
Den supplerende pensionsydelse, helbredstillæg og varmetillæg udbetales efter størrelsen af den personlige tillægsprocent.
Den personlige tillægsprocent skal være 100, før der opnås ret til mediecheck.
I det opgjorte indtægtsgrundlag, der ligger til grund for fastsættelsen af den personlige tillægsprocent, foretages i 2019 et fradrag, jf. § 29, stk. 8, i lov om social pension og § 26, stk. 5, i lov om højeste, mellemste, forhøjet almindelig og almindelig førtidspension m.v.
I 2019 udgør fradragsbeløbet 20.900 kr. for enlige og 31.400 kr. for gifte og samlevende.
Den personlige tillægsprocent er som udgangspunkt 100, men nedsættes med 1 pct. point for hver 517 kr. for enlige og 1.043 kr. for gifte og samlevende af indtægtsgrundlaget efter fradragsbeløbet.
Efter lov om social pension er det en betingelse for ret til helbredstillæg, jf. § 14 a, stk. 1, og supplerende pensionsydelse, jf. § 72 d, stk. 2, at folkepensionistens og en eventuel ægtefælle eller samlevers likvide formue ikke overstiger en fastsat formuegrænse.
I 2019 udgør formuegrænsen 87.700 kr., fratrukket et beløb svarende til det samlede lån ydet efter kapitel 2 i lov om lån til betaling af grundskyld m.v., jf. § 14 c i lov om social pension.
Tilsvarende gælder for ret til helbredstillæg for førtidspensionister efter gammel ordning, jf. §§ 19 og 20 i lov om højeste, mellemste, forhøjet almindelig og almindelig førtidspension m.v.
 De nævnte fradragsbeløb reguleres en gang årligt med satsreguleringsprocenten, som i 2019 udgør 2,0 pct.
2.1.2. Ministeriets overvejelser og den foreslåede ordning Efter aftalen om finansloven er aftaleparterne enige om at gennemføre et generelt løft af folkepensionens grundbeløb, pensionstillæg og supplerende pensionsydelse med 0,2 pct. point fra 2018 til 2019. Aftalepartierne er desuden enige om et tilsvarende løft af fradragsbeløbene i indtægtsgrundlaget før beregning af folkepension og førtidspension efter lov om højeste, mellemste, forhøjet almindelig og almindelig førtidspension m.v.
 Det foreslås derfor, at folkepensionens grundbeløb, pensionstillæg og supplerende pensionsydelse (ældrecheck) løftes i 2019 svarende til en merregulering med 0,2 pct. point fra 2018 til 2019.
 Det foreslås, at fradragsbeløbene i indtægtsgrundlaget før beregning af folkepension og førtidspension til personer, der modtager pension efter lov om højeste, mellemste, forhøjet almindelig og almindelig førtidspension m.v., tilsvarende løftes med 0,2 pct. point fra 2018 til 2019.
 Det foreslås endvidere, at grænsen for den likvide formue for ret til ældrecheck og helbredstillæg for folkepensionister og grænsen for den likvide formue for ret til helbredstillæg for førtidspensionister efter gammel ordning tilsvarende løftes med 0,2 pct. point fra 2018 til 2019.
 Merreguleringen af folkepensionen og fradragsbeløbene i 2019 svarer til, at folkepensionen i 2019 samlet set reguleres svarende til den lønudvikling, der ligger til grund for fastsættelsen af satsreguleringsprocenten.
 Forslagene indebærer blandt andet, at folkepensionen i forhold til gældende regler øges med omkring 400 kr. for enlige og 600 kr. for et folkepensionistpar, der modtager fuld supplerende pensionsydelse.
2.2. Forhøjelse af fradragsbeløb for indtægt ved personligt arbejde før fastsættelse af den personlige tillægsprocent og pensionstillæg for folkepensionister 2.2.1. Gældende ret Folkepensionister har et bundfradrag på op til 60.000 kr. i et kalenderår for pensionistens indtægt ved personligt arbejde ved opgørelse af indtægtsgrundlaget for indtægtsregulering af pensionstillæg og fastsættelsen af den personlige tillægsprocent, jf. § 29, stk. 1, nr. 7, i lov om social pension.
Den supplerende pensionsydelse, helbredstillæg og varmetillæg udbetales efter størrelsen af den personlige tillægsprocent.
Den personlige tillægsprocent skal være fastsat til 100, før der opnås ret til mediecheck.
 En folkepensionist kan som følge af bundfradraget have indtægt ved personligt arbejde op til 60.000 kr. i et kalenderår, uden det får betydning for de nævnte tillæg.
 En førtidspensionist, der modtager pension efter lov om højeste, mellemste, forhøjet almindelig og almindelig førtidspension m.v., har ligeledes et fradrag ved opgørelsen af indtægtsgrundlaget for beregning af pensionstillæg og fastsættelse af den personlige tillægsprocent på 60.000 kr. for ægtefælle eller samlevers indtægter, hvis denne modtager folkepension.
2.2.2. Ministeriets overvejelser og den foreslåede ordning Ifølge finanslovsaftalen for 2019 er aftaleparterne enige om at øge gevinsten ved beskæftigelse for pensionister, som har begrænsede arbejdsindkomster.
Aftaleparterne er enige om at forhøje bundfradraget for indtægt med personligt arbejde fra op til 60.000 kr. til 100.000 kr. i et kalenderår.
Forhøjelsen af bundfradraget fra 60.000 kr. til 100.000 kr. forslås udmøntet, så bundfradraget også fremover er et beløb deleligt med 12. Det er i tråd med princippet om digitaliseringsklar lovgivning, da det vil være lettere at administrere i forhold til kalenderårsmodellen.
Det foreslås derfor, at bundfradraget for indtægter ved personligt arbejde forhøjes fra 60.000 kr. til 100.008 kr. i et kalenderår.
Forhøjelsen vil betyde, at en folkepensionist vil kunne have indtægter ved personligt arbejde på op til 100.008 kr. i et kalenderår, uden at det får betydning for beregningen af pensionstillæg og den personlige tillægsprocent.
 En forhøjelse af bundfradraget vil desuden få den virkning, at når en folkepensionist er gift med en førtidspensionist, der modtager pension efter lov om højeste, mellemste, forhøjet almindelig eller almindelig førtidspension m.v., vil fradraget i førtidspensionistens indtægtsgrundlag for beregning af pensionstillæg og fastsættelse af den personlige tillægsprocent tilsvarende blive forhøjet fra op til 60.000 kr. til op til 100.008 kr. for folkepensionistens indtægter ved personligt arbejde.
 En forhøjelse af bundfradraget til 100.008 kr. vil bl.a. indebære, at en enlig pensionist, der efter gældende regler oplever indtægtsregulering af pensionstillægget på grund af arbejdsindkomst, kan forventes at opnå en stigning i pensionstillægget.
Bundfradraget er især målrettet pensionister, som kun ønsker at være aktive på arbejdsmarkedet i et forholdsvist beskedent omfang.
Personer, der har nået folkepensionsalderen, og som ønsker at arbejde i betydeligt omfang efter folkepensionsalderen, kan i stedet for udbetaling af folkepension vælge at opsætte folkepensionen.
2.3. Midlertidig forhøjelse af fradragsbeløb før fastsættelse af pensionstillæg og den personlige tillægsprocent for folkepension og førtidspension tilkendt efter regler gældende før 2003 2.3.1. Gældende ret Pensionstillægget til både folkepensionister og førtidspensionister efter gammel ordning indtægtsreguleres, når pensionistens indtægtsgrundlag overstiger et fastsat fradragsbeløb.
Fradragsbeløbet udgør efter gældende regler årligt 72.600 kr. for enlige og 145.700 kr. for gifte og samlevende (2019-niveau).
Efter gældende regler udbetales varmetillæg, helbredstillæg og den supplerende pensionsydelse efter størrelsen af pensionistens personlige tillægsprocent.
Mediecheck udbetales, når den personlige tillægsprocent er fastsat til 100.
Den personlige tillægsprocent beregnes på grundlag af det opgjorte indtægtsgrundlag.
Den personlige tillægsprocent er som udgangspunkt 100, men nedsættes med 1 pct. point for hver 517 kr. for enlige og 1.043 kr. for gifte og samlevende, som indtægtsgrundlaget overstiger et fradragsbeløb på 20.900 kr. årligt for enlige og 41.400 kr. for gifte eller samlevende (2019-niveau). Den personlige tillægsprocent vil således være nul, hvis indtægtsgrundlaget overstiger 72.600 kr. for enlige og 145.700 kr. for gifte og samlevende (2019-niveau).
Den supplerende pensionsydelse, helbredstillæg og varmetillæg udbetales efter størrelsen af den personlige tillægsprocent.
Den personlige tillægsprocent skal være 100, før der opnås ret til mediecheck.
2.3.2. Ministeriets overvejelser og den foreslåede ordning Efter aftalen om finansloven er det aftaleparternes ønske at prioritere et særligt løft til den gruppe af pensionister med mellemindkomster, som har sparet op til egen alderdom og har en pensionsopsparing, der påvirker indtægtsregulering af den supplerende pensionsydelse (ældrecheck) og pensionstillægget.
Det vil sige de personer, der har sparet op til deres egen pension, selvom der har været et samspilsproblem.
Samspilsproblemet går ud på, at udbetalinger fra pensionsordninger med fradrags- eller bortseelsesret både bliver indkomstbeskattet og indgår i grundlaget for indtægtsreguleringen af pension.
 Det foreslås derfor midlertidigt at forhøje fradragsbeløbene i indtægtsgrundlaget før indtægtsreguleringen af pensionstillægget med 15.000 kr. for enlige og 30.000 kr. for gifte og samlevende i 2019, så fradragsbeløbene i 2019 udgør 87.800 kr. for enlige og 175.900 kr. for gifte og samlevende.
 Det foreslås tilsvarende midlertidigt at forhøje fradragsbeløbene i indtægtsgrundlaget før fastsættelse af den personlige tillægsprocent med 15.000 kr. for enlige og 30.000 kr. for gifte og samlevende i 2019, så fradragsbeløbene i 2019 udgør 36.000 kr. for enlige og 71.500 kr. for gifte og samlevende.
 Forhøjelsen af fradragsbeløbene vil gælde både for folkepensionister efter lov om social pension og for førtidspensionister, der modtager pension efter lov om højeste, mellemste, forhøjet almindelig og almindelig førtidspension m.v.
I februar 2018 indgik regeringen og Dansk Folkeparti en aftale om lavere skat på arbejdsindkomst og større fradrag for pensionsindbetalinger.
Med aftalen blev der indført et forhøjet skattemæssigt fradrag for indbetalinger til pensionsordninger.
Fradraget betyder, at tilskyndelsen til fremtidige pensionsindbetalinger styrkes, og at samspilsproblemet håndteres.
Da fremtidige generationer af pensionister i stigende omfang har haft gevinst af det forhøjede skattemæssige fradrag for pensionsindbetalinger, foreslås det, at den foreslåede forhøjelse af fradragsbeløbene i indtægtsgrundlaget gradvist udfases over 15 år og således vil være udfaset i 2034.
 Det foreslås at nedsætte den midlertidige forhøjelse af fradragsbeløbene på henholdsvis 15.000 kr. for enlige og 30.000 kr. for gifte og samlevende med 1.000 kr. om året for enlige og 2.000 kr. om året for gifte og samlevende i perioden 2020-2034. Det svarer til, at forhøjelsen udfases med 1/15 om året og er endeligt udfaset i 2034.
Det foreslås at den midlertidige forhøjelse af fradragsbeløbene reguleres én gang årligt den 1. januar med satsreguleringsprocenten.
Reguleringen sker første gang den 1. januar 2020. Der henvises til lovforslagets § 1, nr. 3.
Forhøjelsen af fradragsbeløbene indebærer blandt andet, at en enlig pensionist, der efter gældende regler får indtægtsreguleret den supplerende pensionsydelse (ældrecheck), i 2019 vil kunne få mere i supplerende pensionsydelse end efter de gældende regler.
Tilsvarende vil en enlig pensionist med indtægtsregulering af pensionstillægget kunne få en stigning i pensionstillægget.
2.4. Forhøjelse af en folke- eller førtidspensionists fradragsbeløb i indtægtsgrundlaget for ægtefælles eller samlevers indkomst 2.4.1. Gældende ret For ægtefæller og samlevende folkepensionister og førtidspensionister efter gammel ordning er det parrets samlede indtægtsgrundlag efter fastsatte fradragsbeløb, der udgør indtægtsgrundlaget for beregning af pensionstillægget.
Ved opgørelse af indtægtsgrundlaget for beregning af pensionstillæg for folkepensionister, der er gift eller samlevende med en ikke-pensionist, ses der bort fra halvdelen af den ikke-pensionerede ægtefælle eller samlevers indkomst på op til 227.300 kr. (2019-niveau), jf. § 29, stk. 5, i lov om social pension.
 Det samme gælder ved opgørelsen af indtægtsgrundlaget for beregning af pensionstillæg for førtidspensionister efter gammel ordning, der er gift eller samlevende med en ikke pensionist, hvor der ses bort fra halvdelen af den ikke-pensionerede ægtefælle eller samlevers indkomst på op til 227.300 kr. (2019-niveau), jf. § 26, stk. 3, i lov om højeste, mellemste, forhøjet almindelig eller almindelig førtidspension m.v.
Indtægtsgrundlaget for førtidspension efter lov om social pension opgøres på grundlag af pensionistens og en eventuel ægtefælles eller samlevers samlede indkomst.
Ved opgørelse af indtægtsgrundlaget for en førtidspensionist, der er gift eller samlevende med en person, som ikke modtager social pension, nedsættes ægtefællens eller samleverens indtægter, der indgår i indtægtsgrundlaget med et fradragsbeløb, jf. lovens § 32 a, stk. 4. I 2019 udgør fradragsbeløbet 196.728 kr.
2.4.2. Ministeriets overvejelser og den foreslåede ordning Efter aftalen om finansloven for 2019 er det aftaleparternes ønske at forøge en pensionists ikke-pensionerede ægtefælle eller samlevers tilskyndelse til beskæftigelse.
Det foreslås derfor at øge fradragsbeløbet i pensionistens indtægtsgrundlag før indtægtsregulering af pensionen for ikke-pensionerede ægtefælle eller samlevers indkomst.
Forslaget vil øge ægtefællens eller samleverens tilskyndelse til beskæftigelse og give mulighed for en højere pension til pensionisten.
 Aftaleparterne er enige om, at det maksimale fradrag i pensionistens indtægtsgrundlag skal forhøjes med 40.000 kr. (2019-niveau).
For folkepensionister og førtidspensionister efter gammel ordning foreslås fradragsbeløbet forhøjet med 80.000 kr., da der efter de gældende regler ses bort fra halvdelen af den ikke pensioneredes indkomst op til fradragsbeløbet, og fradragsbeløbet dermed kun har halv effekt.
En forhøjelse med 80.000 kr. vil betyde, at det maksimale fradrag i pensionistens indtægtsgrundlag for en ikke-pensioneret ægtefælles ellers samlevers indtægter forhøjes med 40.000 kr. i 2019-niveau.
Den foreslåede forhøjelse er i 2019-niveau og vil derfor skulle foretages efter den foreslåede merregulering på 0,2 pct. point fra 2018 til 2019, jf. § 1, nr. 2.
Det foreslås, at fradragsbeløbet for førtidspensionister, som modtager pension efter lov om social pension, tilsvarende forhøjes for en ikke-pensioneret ægtefælle eller samlevers indkomster med 40.000 kr. i 2019-niveau.
Fradraget i pensionistens indtægtsgrundlag for en ægtefælles eller samlevers indkomst vil således blive forhøjet fra 196.728 kr. til 236.728 (2019-nivau).
 Forslaget skal ses i sammenhæng med forslaget om forhøjelse af satser, se afsnit 2.1.
2.5. Ikrafttrædelses- og overgangsregler Det foreslås, at loven træder i kraft dagen efter bekendtgørelsen i Lovtidende med virkning fra 1. januar 2019. Efter aftalen om finansloven for 2019, er aftaleparterne enige om at indføre en række initiativer med henblik på at øge rådighedsbeløbet for pensionister med virkning fra 1. januar 2019. På den baggrund er det ønsket, at loven træder i kraft hurtigst muligt efter vedtagelsen i Folketinget.
Helbredstillæg udbetales efter anmodning og ikke med tilbagevirkende kraft.
Helbredstillæg efterreguleres ikke.
 For at sikre, at kommunerne og Udbetaling Danmark får mulighed for at foretage de nødvendige systemtilpasninger i forhold til ret til helbredstillæg, foreslås det, at loven træder i kraft den 1. marts 2019 for så vidt angår retten til helbredstillæg, og at de hidtil gældende regler finder anvendelse til og med den 28. februar 2019.
Det fremgår af aftalen om finansloven for 2019, at aftaleparterne er enige om at indføre en række initiativer med henblik på at øge rådighedsbeløbet for pensionister fra 1. januar 2019. Samtidig vil det være hensigtsmæssigt, at initiativerne får virkning for et helt kalenderår ad gangen.
Med lovforslaget er der tale om følgende fire initiativer:
1) forhøjelse af satser for folkepension, 2) forhøjelse af fradragsbeløb for arbejdsindkomst før fastsættelse af den personlige tillægsprocent og pensionstillæg for folkepension, 3) midlertidig forhøjelse af fradragsbeløb før fastsættelse af den personlige tillægsprocent og pensionstillæg for folkepension og førtidspension tilkendt efter regler gældende før 1. januar 2003, og 4) forhøjelse af fradragsbeløb i indtægtsgrundlaget for ægtefælles og samlevers indkomst.
Alle foreslåede initiativer stiller pensionisterne gunstigere, og der vil ikke som følge af initiativerne i forslaget være pensionister, der modtager en lavere pension.
Forslaget er således ikke bebyrdende.
Det foreslås, at pensionen fastsættes på ny i februar 2019 med virkning fra 1. januar 2019 på baggrund af de forhøjede satser og fradragsbeløb.
Pensionen fastsættes på baggrund af den aktuelle forskudsopgørelse.
 Når den nye fastsættelse af pensionen giver en forhøjelse af pensionen, udbetales forhøjelsen af pensionen for januar og februar 2019 med pensionen, der udbetales ved udgangen af februar 2019. Tilsvarende gælder for ret til mediecheck og en supplerende pensionsydelse eller en forhøjelse af pensionsydelsen.
Viser den nye fastsættelse af pensionen, at der er udbetalt for meget pension i januar og februar 2019, herunder mediecheck og supplerende pensionsydelse, fordi der er sket ændringer i forskudsopgørelsen i forhold til de oplysninger, der lå til grund for fastsættelsen af pensionen 1. januar 2019, vil pensionen skulle omregnes i februar 2019 efter de gældende regler.
Mediecheck og supplerende pensionsydelse vil ikke skulle omregnes, men vil skulle indgå i den årlige endelige efterregulering i 2020 for kalenderåret 2019. Herved sikres, at pensionisten ikke bliver stillet dårligere end efter de gældende regler ved at få fremrykket et tilbagebetalingskrav.
Virkning af en forhøjelse af pensionen for retten til boligstøtte Boligstøtten, efter lov om individuel boligstøtte, beregnes på grundlag af indkomsten, der fremgår af indkomstregisteret pr. måned.
Når en pension forhøjes i en enkelt måned, vil en eventuel ændring af boligstøtten som udgangspunkt automatisk falde én til to måneder senere, når indkomstændringen fra måneden før fremgår af indkomstregisteret, og boligstøtten bliver genberegnet som følge heraf.
Der foretages dog kun en genberegning i løbet af året, hvis indkomstændringen overstiger 800 kr. pr. måned, og hvis boligstøtten ændres med mindst 200 kr. pr. måned.
Alternativt håndteres indkomstændringen først ved efterreguleringen.
Indkomstgrænsen for boligydelse er 164.000 kr. årligt (der deles med 12 for en måneds boligstøtte). Det vil sige, at stigninger i indkomsten, der samlet set ligger under indkomstgrænsen, ikke vil påvirke boligstøtten.
Der er således ingen, der vil kunne opleve et fald i boligstøtten, førend de har oplevet en højere udbetaling af folkepension, som følge af forslagene på pensionsområdet.
3. Økonomiske konsekvenser og implementeringskonsekvenser for det offentlige Samlet set skønnes lovforslaget at indebære direkte ydelsesmæssige merudgifter (før skat, tilbageløb og adfærd) på 2.998 mio. kr. i 2019, 2.816 mio. kr. i 2020, 2.642 mio. kr. i 2021 og 2.477 mio. kr. i 2022, faldende til 2.225 mio. kr. i 2025. Efter skat, tilbageløb og adfærd skønnes merudgifterne til 1.471 mio. kr. i 2019, 1.377 mio. kr. i 2020, 1.289 mio. kr. i 2021 og 1.210 mio. kr. i 2022, faldende til 1.088 mio. kr. i 2025, jf. tabellen nedenfor.
 Forslaget om et ekstra direkte løft af folkepensionsydelserne - grundbeløb, pensionstillæg og supplerende pensionsydelse (ældrecheck) - samt fradragsgrænserne for folkepension og førtidspension efter reglerne før 2003 på 0,2 pct. point fra 2018 til 2019 medfører direkte ydelsesmæssige merudgifter til folkepension samt afledte mindreudgifter til boligydelse.
 En forhøjelse af bundfradraget for arbejdsindkomst og den midlertidige forhøjelse af fradragsgrænserne ved beregning af pensionstillægget og den personlige tillægsprocent for folkepensionister og førtidspensionister efter reglerne før 2003 medfører direkte ydelsesmæssige merudgifter til folkepension og førtidspension efter reglerne før 2003, merudgifter til tillægsydelser til pensionister der udbetales med den personlige tillægsprocent, såsom helbredstillæg og varmetillæg, samt afledte mindreudgifter til boligydelse.
 Endelig medfører en lempet aftrapning som følge af indkomst fra en ægtefælle eller samlevende, som ikke er pensionist - både for folke- og førtidspensionister (såvel reglerne før og efter 2003) - direkte ydelsesmæssige merudgifter til folkepension og førtidspension.
 Forslagene vurderes herudover at medføre adfærdsmæssige konsekvenser, der indebærer mindreudgifter til dagpenge, kontanthjælp og efterløn, samt merudgifter til folkepension og førtidspension, som følge af ændret arbejdsudbud blandt pensionister samt deres ægtefæller eller samlevende.
 De økonomiske og administrative konsekvenser af lovforslaget skal forhandles med de kommunale parter.
 Lovforslaget har ingen konsekvenser for regionerne.
Det skønnes, at forslaget vil medføre administrative merudgifter for Udbetaling Danmark i forbindelse med implementering mv., herunder til systemmæssige tilretninger og efterregulering på baggrund af nye satser, der har virkning med tilbagevirkende kraft.
Hertil følger en meradministration hos kommunerne til administrationen af helbredstillæg, idet kommunerne vil skulle udstede nye helbredskort til alle, der med lovforslaget får en ændret personlig tillægsprocent, og til pensionister, der med forslaget får ret til helbredstillæg og dermed et helbredskort.
 4. Økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget indeholder ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Aftaleparterne ønsker at denne del af finanslovsaftalen udmøntes hurtigst muligt med virkning fra 1. januar 2019.
 Lovforslaget er derfor samtidig med fremsættelsen sendt til høring den 20. december 2018 med frist den 3. januar 2019 hos følgende myndigheder og organisationer m.v.:
 Ankestyrelsen, ATP,  Dansk Arbejdsgiverforening, Dansk Socialrådgiverforening, Danske Handicaporganisationer, Danske Seniorer, Datatilsynet, Det Centrale Handicapråd, DI, Foreningen af Social-, Sundheds- og Arbejdsmarkedschefer i Danmark, Foreningen af Statsautoriserede Revisorer, Foreningen Danske Revisorer, Forsikring og Pension, FSR  danske revisorer, KL, Landsforeningen for førtidspensionister, LO, Rigsrevisionen, Rådet for Socialt Udsatte, Udbetaling Danmark og Ældre Sagen.
Bemærkninger til lovforslagets enkelte bestemmelser Til § 1 Til nr. 1 Efter gældende regler i lov om social pension har folkepensionister et årligt bundfradrag efter AM-bidrag på op til 60.000 kr. for pensionistens indtægt ved personligt arbejde ved opgørelse af indtægtsgrundlaget for indtægtsregulering af pensionstillæg og den personlige tillægsprocent.
Den supplerende pensionsydelse, helbredstillæg og varmetillæg udbetales efter størrelsen af den personlige tillægsprocent.
Retten til mediecheck er betinget af, at den personlige tillægsprocent er fastsat til 100.
 Det foreslås i § 29, stk. 1, nr. 7, at bundfradraget forhøjes til 100.008 kr. årligt.
 En forhøjelse af bundfradraget fra 60.000 kr. til 100.008 kr. vil betyde, at bundfradraget også fremover vil være et beløb, der er deleligt med 12. Det er i tråd med princippet om digitaliseringsklar lovgivning, da det vil være lettere at administrere i forhold til kalenderårsmodellen.
 Forslaget vil indebære en øget gevinst ved beskæftigelse for pensionister, som har begrænsede arbejdsindkomster, fx vil en enlig folkepensionist, som har indtægt ved personligt arbejde på over 60.000 kr. årligt, ved et forhøjet bundfradrag få forøget pensionstillægget.
 Der henvises i øvrigt til pkt. 2.1. i de almindelige bemærkninger.
Til nr. 2 De fastsatte beløb for beregning af folke- og førtidspension efter lov om social pension fremgår af lovens § 49.
Det foreslås at ændre § 49, stk. 1, nr. 1-3 og 5-7, således, at folkepensionens grundbeløb, pensionstillæg og fradragsgrænserne for folkepension løftes med en merregulering på 0,2 pct. point fra 2018 til 2019. Derved reguleres beløbene fra 2018-niveau med satsreguleringen på 2,0 pct. + 0,2 pct. point, svarende til en opregning af satserne fra 2018 til 2019 med i alt 2,2 pct.
Merreguleringen i 2019 indebærer, at folkepensionen i 2019 samlet set reguleres svarende til den lønudvikling, der ligger til grund for beregning af satsreguleringsprocenten.
 Ved opgørelse af indtægtsgrundlaget for beregning af pensionstillæg og den personlige tillægsprocent for en folkepensionist, der er gift eller samlevende med en ikke-pensionist, ses der bort fra halvdelen af en ikke-pensioneret ægtefælle eller samlevers indkomst op til 227.700 kr. (2019-niveau inkl. den foreslåede merregulering på 0,2 pct. point), jf. § 49, stk. 1, nr. 5.
Det foreslås, at affatte § 49, stk. 1, nr. 5, således, at, udover merreguleringen på 0,2 pct. point fra 2018 til 2019, forhøjes fradragsbeløbet i den opgjorte indtægt for en ikke-pensioneret ægtefælle eller samlever.
Således får det den virkning, at fradraget forøges med 40.000 kr. i 2019niveau i forhold til gældende regler.
Da fradraget udgør halvdelen af det i loven nævnte beløb, forhøjes lovens beløb med 80.000 kr. i 2019-niveau, så beløbet udgør 307.700 kr. (2019-niveau inkl. den foreslåede merregulering på 0,2 pct. point). Derved forhøjes det maksimale fradrag i indtægtsgrundlaget med 40.000 kr.
Regelændringen indebærer, at folkepensionister, der efter gældende regler får indtægtsreguleret pensionstillægget som følge af indkomst fra en ægtefælle eller samlever, der ikke er pensionist, kan opleve en stigning i pensionstillægget.
Det foreslås at affatte § 49, stk. 1, nr. 6 og nr. 7, således, at fradragsbeløbene forhøjes i perioden 2019-2033 ud over den foreslåede merregulering på 0,2 pct. point fra 2018 til 2019 i forhold til gældende regler.
Forhøjelsen udmøntes i en ny § 49 c.
Som konsekvens af forhøjelsen henvises der i § 49, stk. 1, nr. 6 og 7, til den nye § 49 c.
Der henvises i øvrigt til bemærkningerne til nr. 5.
 Ved opgørelse af indtægtsgrundlaget for beregning af førtidspension efter lov om social pension for en førtidspensionist, der er gift eller samlevende med en ikke pensionist, ses der bort fra den ikke-pensionerede ægtefælle eller samlevers indkomst op til 196.728 kr. 2019-niveau.
Det foreslås at ændre i § 49, stk. 1, nr. 10, således, at førtidspensionister, som modtager pension efter lov om social pension, får forhøjet fradraget for en ikke-pensioneret ægtefælle eller samlevers indkomster med 40.000 kr. i 2019-niveau.
Fradraget i indtægtsgrundlaget for ægtefællens eller samleverens indkomst vil således blive forhøjet fra 196.728 kr. til 236.728 kr. (2019-nivau). Forhøjelsen af fradraget indebærer, at førtidspensionister, der får indtægtsreguleret pensionen som følge af indkomst fra en ægtefælle eller samlever, der ikke er pensionist, kan opleve en stigning i pensionsudbetalingen.
 Da de foreslåede beløb for folkepension i § 49, stk. 1, nr. 1-3 og nr. 5-7, angives med 2019-satser, foreslås beløbene i § 49, stk. 1, nr. 4 og 8-13, konsekvensændret, således at også disse beløb er 2019-satser. Ændringen har ingen betydning for den faktiske størrelse af lovens pensionsbeløb og satser.
Til nr. 3 Efter de gældende regler i § 49, stk. 3, 1. pkt., i lov om social pension reguleres beløbene nævnt i § 49, stk. 1, og §§ 69-72 én gang årligt den 1. januar med satsreguleringsprocenten og jf. § 49 a.
 Det foreslås at affatte § 49, stk. 3, 1. pkt., således, at den i lovforslagets § 1, nr. 6, foreslåede forhøjelse af fradrag i nyt § 49 c også reguleres én gang årligt den 1. januar med satsreguleringsprocenten og jf. § 49 a.
 Det vil således betyde, at de i § 49 c foreslåede forhøjelser af fradrag, vil blive reguleret på samme måde, som øvrige satser på pensionsområdet.
Til nr. 4 Efter de gældende regler i § 49, stk. 3, 2. og 3. pkt., i lov om social pension reguleres beløbende i § 49, stk. 1, og §§ 69-72 første gang den 1. januar 2002, dog reguleres beløbene nævnt i § 49, stk. 1, nr. 1-3 og 5-13, første gang den 1. januar 2014, og beløbene nævnt i § 49, stk. 1, nr. 4, reguleres første gang den 1. januar 2019.
 Det foreslås at affatte § 49, stk. 3, 3. pkt., således, at alle satser i § 49, stk. 1, og § 49 c, reguleres første gang den 1. januar 2020. Forslaget er en konsekvensændring af lovforslagets § 1, nr. 2, om at angive alle satser i § 49, stk. 1, i 2019-niveau, og at satsen i § 49 c tilsvarende er angivet i 2019-niveau.
 Da satserne i § 69-72 ikke foreslås opreguleret til 2019-niveau i lovforslaget, er disse fortsat reguleret fra 1. januar 2002.
 Ændringen har ingen betydning for den faktiske størrelse af lovens pensionsbeløb og satser.
Til nr. 5 Efter gældende regler reguleres fradragsbeløbene i § 49, stk. 1, nr. 6 og 7, én gang årligt den 1. januar med satsreguleringsprocenten og jf. § 49 a, jf. § 49, stk. 3. Beløbene afrundes til nærmeste kronebeløb, der kan deles med 100, jf. § 49, stk. 4.
 Det foreslås at ændre i § 49, stk. 4, således, at de midlertidige forhøjelser af fradragsbeløbene i den nye § 49 c, jf. lovforslagets § 1, nr. 5, afrundes til nærmeste kronebeløb, der kan deles med 100.
Til nr. 6 Efter gældende regler nedsættes pensionstillægget med en fast procentdel af det opgjorte indtægtsgrundlag efter et fradragsbeløb.
Det opgjorte indtægtsgrundlag nedsættes med et fradragsbeløb efter § 49, stk. 1, nr. 6, jf. § 29, stk. 7, som udgør 72.600 kr. for enlige og 145.700 kr. for gifte og samlevende (2019-niveau).
Efter gældende regler, jf. § 31, stk. 3, i lov om social pension udbetales varmetillæg, helbredstillæg og den supplerende pensionsydelse efter størrelsen af den personlige tillægsprocent.
Mediechecken udbetales, når den personlige tillægsprocent er 100.
Den personlige tillægsprocent fastsættes på grundlag af indtægten efter § 29 i lov om social pension.
Den personlige tillægsprocent er som udgangspunkt 100, men nedsættes med 1 pct. point for hver 517 kr. for enlige og 1.043 kr. for gifte og samlevende, hvormed indtægtsgrundlaget efter § 29, stk. 1-4, overstiger et fradragsbeløb efter § 49, stk. 1, nr. 7, på 20.900 kr. årligt for enlige og 41.400 kr. for gifte eller samlevende (2019-niveau).
 Det foreslås i et nyt § 49 c, 1. pkt., at fradragsbeløbene i § 49, stk. 1, nr. 6 og 7, forhøjes med 15.000 kr. årligt for enlige og 30.000 kr. for gifte og samlevende i 2019. Forhøjelsen skal foretages efter den i § 1, nr. 2, foreslåede merregulering på 0,2 pct. point fra 2018 til 2019.
Forhøjelsen af fradragsbeløbene vil bl.a. kunne indebære, at en enlig pensionist, der efter gældende regler får indtægtsreguleret den supplerende pensionsydelse (ældrecheck), i 2019 vil kunne få udbetalt mere i supplerende pensionsydelse.
Tilsvarende vil en enlig pensionist, der får indtægtsreguleret pensionstillægget kunne opleve en stigning i pensionstillægget.
Det foreslås i et nyt § 49 c, 2. pkt., at forhøjelsen i hvert af årene 2020-2034 nedsættes med 1.000 kr. for enlige og 2.000 kr. for gifte og samlevende.
Forhøjelsen af fradragsbeløbet med henholdsvis 15.000 kr. og 30.000 kr., vil således være udfaset i 2034.
Det foreslås, at forhøjelsen reguleres én gang årligt den 1. januar med satsreguleringsprocenten og jf. § 49 a.
Reguleringen sker første gang den 1. januar 2020. Der henvises til lovforslagets § 1, nr. 3 og 4.
 Der henvises i øvrigt til pkt. 2.3. i de almindelige bemærkninger.
Til nr. 7 Efter gældende regler i § 72 d, stk. 1, i lov om social pension er den supplerende pensionsydelse angivet til 15.900 kr. i 2013-niveau.
Den supplerende pensionsydelse reguleres én gang årligt den 1. januar med satsreguleringsprocenten.
Reguleringen skete første gang den 1. januar 2014, jf. § 72 d, stk. 8. Den supplerende pensionsydelse er i 2019-niveau 17.500 kr.
Det foreslås at ændre § 72 d, stk. 1, således, at den supplerende pensionsydelse fastsættes til 17.600 kr.
Derved angives den supplerende pensionsydelse i 2019-niveau, og den løftes med en merregulering på 0,2 pct. point fra 2018 til 2019. Derved reguleres den supplerende pensionsydelse fra 2018 med satsreguleringen på 2,0 pct. + 0,2 pct. point, svarende til en opregning af satsen fra 2018 til 2019 med i alt 2,2 pct.
Merreguleringen i 2019 indebærer, at den supplerende pensionsydelse i 2019 samlet set reguleres svarende til den lønudvikling, der ligger til grund for beregning af satsreguleringsprocenten.
Angivelsen i 2019-niveau har ingen betydning for den faktiske størrelse af den supplerende pensionsydelse.
Til nr. 8 Efter gældende regler i § 72 d, stk. 1, i lov om social pension er den supplerende pensionsydelse angivet til 15.900 kr. i 2013-niveau.
Den supplerende pensionsydelse reguleres én gang årligt den 1. januar med satsreguleringsprocenten.
Reguleringen skete første gang den 1. januar 2014, jf. § 72 d, stk. 7.
 Det foreslås at ændre § 72 d, stk. 8, således, at den supplerende pensionsydelse reguleres første gang den 1. januar 2020. Forslaget er en konsekvens af lovforslagets § 1, nr. 6, om at angive satsen i § 72 d, stk. 1, i 2019-niveau.
 Ændringen har ingen betydning for den faktiske størrelse af lovens pensionsbeløb og satser.
Til § 2 Til nr. 1 De fastsatte beløb for beregning af førtidspension efter lov om højeste, mellemste, forhøjet almindelig og almindelig førtidspension m.v. fremgår af lovens § 48.
Det foreslås at affatte § 48, stk. 1, nr. 2-6, således, at fradragsgrænserne for førtidspension efter lovforslaget løftes med en merregulering på 0,2 pct. point fra 2018 til 2019. Derved reguleres beløbene fra 2018 med satsreguleringen på 2,0 pct. + 0,2 pct. point, svarende til en opregning af satserne fra 2018 til 2019 med i alt 2,2 pct.
Merreguleringen i 2019 indebærer, at fradragsbeløbene i 2019 samlet set reguleres svarende til den lønudvikling, der ligger til grund for beregning af satsreguleringsprocenten.
Det foreslås at ændre i § 48, stk. 1, nr. 4, således, at ud over merreguleringen på 0,2 pct. point fra 2018 til 2019, forhøjes fradragsbeløbet i den opgjorte indtægt for en ikke-pensioneret ægtefælle eller samlever.
Således får det den virkning, at fradraget forøges med 40.000 kr. i 2019niveau.
Da fradraget udgør halvdelen af det i loven nævnte beløb, forhøjes lovens beløb med 80.000 kr. i 2019-niveau, så beløbet udgør 307.700 kr. (2019-niveau inkl. den foreslåede merregulering på 0,2 pct. point). Derved forhøjes det maksimale fradrag i indtægtsgrundlaget med 40.000 kr.
Regelændringen indebærer, at førtidspensionister, der efter gældende regler får indtægtsreguleret pensionstillægget som følge af indkomst fra en ægtefælle eller samlever, der ikke er pensionist, kan opleve en stigning i pensionstillægget.
 Da de foreslåede beløb i § 48, stk. 2-6, angives med 2019-satser, foreslås beløbene i § 48, stk. 1, nr. 1 og 7-16, konsekvensændret, således at også disse beløb er angivet i 2019-satser. Ændringen har ingen betydning for den faktiske størrelse af lovens pensionsbeløb og satser.
Til nr. 2 Efter gældende regler i § 48, stk. 3, 1. pkt., i lov om højeste, mellemste, forhøjet almindelig og almindelig førtidspension m.v., reguleres beløbene nævnt i § 48, stk. 1, og § 60 én gang årligt den 1. januar med satsreguleringsprocenten og jf. § 48 a.
 Det foreslås at ændre § 48, stk. 3, 1. pkt., således, at den i lovforslagets § 2, nr. 5, foreslåede forhøjelse af fradrag i nyt § 48 b også reguleres én gang årligt den 1. januar med satsreguleringsprocenten og jf. § 48 a.
 Det vil således betyde, at de i § 48 b foreslåede forhøjelser af fradrag, vil blive reguleret på samme måde, som øvrige satser på pensionsområdet.
Til nr. 3 Efter de gældende regler i § 48, stk. 3, 2. og 3. pkt., i lov om højeste, mellemste, forhøjet almindelig og almindelig førtidspension m.v. reguleres beløbende i § 48, stk. 1, og § 60 første gang den 1. januar 2004. Reguleringen sker dog første gang for det beløb, der er nænt i § 48, stk. 1, nr. 15, den 1. januar 2011 og første gang for de beløb, der er nævnt i § 48, stk. 1, nr. 12, den 1. januar 2019.
 Det foreslås at indsætte et nyt § 48, stk. 3, 3. pkt., således, at alle satser i § 48, stk. 1, og § 48 b, reguleres første gang 1. januar 2020. Forslaget er en konsekvensændring af lovforslagets § 2, nr. 1 og 3, om at angive alle satser i § 48, stk. 1, og § 48 b i 2019-niveau.
 Da satserne i § 60 ikke foreslås opreguleret til 2019-niveau i lovforslaget, er disse fortsat reguleret fra 1. januar 2004.
 Ændringen har ingen betydning for den faktiske størrelse af lovens pensionsbeløb og satser.
Til nr. 4 Efter gældende regler reguleres fradragsbeløbene i § 48, stk. 1, nr. 5 og 6, én gang årligt den 1. januar med satsreguleringsprocenten og jf. § 48 a, jf. § 48, stk. 3. Beløbene afrundes til nærmeste kronebeløb, der kan deles med 100, jf. 48, stk. 4.
 Det foreslås at ændre i § 48, stk. 4, således, at de midlertidige forhøjelser af fradragsbeløbene i det nye § 48 b, jf. lovforslagets § 1, nr. 5, afrundes til nærmeste kronebeløb, der kan deles med 100.
Til nr. 5 Efter gældende regler nedsættes pensionstillægget med en fast procentdel af det opgjorte indtægtsgrundlag efter et fradragsbeløb.
Det opgjorte indtægtsgrundlag nedsættes med et fradragsbeløb efter § 48, stk. 1, nr. 5, jf. § 26, stk. 3, som udgør 72.600 kr. for enlige og 145.700 kr. for gifte og samlevende (2019-niveau).
Efter gældende regler, jf. § 29, stk. 3, udbetales varmetillæg, helbredstillæg og den supplerende pensionsydelse efter størrelsen af den personlige tillægsprocent.
Mediechecken udbetales, når den personlige tillægsprocent er 100.
 Den personlige tillægsprocent fastsættes på grundlag af indtægten efter § 26. Den personlige tillægsprocent er som udgangspunkt 100, men nedsættes med 1 pct. point for hver 517 kr. for enlige og 1.043 kr. for gifte og samlevende, hvormed indtægtsgrundlaget efter § 26, stk. 1, overstiger et fradragsbeløb efter § 48, stk. 1, nr. 6, på 20.900 kr. årligt for enlige og 41.400 kr. for gifte eller samlevende (2019-niveau).
 Det foreslås i et nyt § 48 b, 1. pkt., at fradragsbeløbene i § 48, stk. 1, nr. 5 og 6, forhøjes med 15.000 kr. årligt for enlige og 30.000 kr. for gifte og samlevende i 2019. Forhøjelsen skal foretages efter den i § 2, nr. 1, foreslåede merregulering på 0,2 pct. point fra 2018 til 2019.
 Forhøjelsen af fradragsbeløbene vil bl.a. indebære, at en enlig pensionist, der får indtægtsreguleret pensionstillægget i 2019, vil kunne opleve en stigning i pensionstillægget.
Det foreslås i et nyt § 48 b, 2. pkt., at forhøjelsen i hvert af årene 2020-2034 nedsættes med 1.000 kr. for enlige og 2.000 kr. for gifte og samlevende.
Forhøjelsen af fradragsbeløbet med henholdsvis 15.000 kr. og 30.000 kr., vil således være udfaset i 2034.
Det foreslås, at forhøjelsen reguleres én gang årligt den 1. januar med satsreguleringsprocenten.
Reguleringen sker første gang den 1. januar 2020. Der henvises til lovforslagets § 2, nr. 2 og 3.
 Der henvises i øvrigt til pkt. 2.3. i de almindelige bemærkninger.
Til § 3 Til stk. 1 Det foreslås, at loven træder i kraft dagen efter bekendtgørelsen i Lovtidende.
 Det fremgår af aftalen om finansloven for 2019, at parterne er enige om at indføre en række initiativer med henblik på at øge rådighedsbeløbet for pensionister fra 1. januar 2019. Samtidig vil det være hensigtsmæssigt, at initiativerne får virkning for et helt kalenderår ad gangen, jf. bemærkningerne til stk. 2. På den baggrund er det ønsket, at loven træder i kraft hurtigst muligt efter vedtagelsen i Folketinget.
Til stk. 2 Efter gældende regler fastsættes folkepensionen og førtidspensionen efter § 39 i lov om social pension på grundlag af indtægten opgjort efter §§ 27, 29 og 32 a.
Udbetaling Danmark foretager årligt en endelig efterregulering af pensionen for det forudgående kalenderår, jf. lovens § 39 b.
Efterreguleringen sker på baggrund af årsopgørelsen og oplysninger fra indkomstregistret.
Helbredstillægget efterreguleres dog ikke.
Tilsvarende fastsættes førtidspensionen efter § 38 i lov om højeste, mellemste, forhøjet almindelig og almindelig førtidspension m.v. på grundlag af indtægten opgjort efter §§ 25 og 26. Udbetaling Danmark foretager årligt en endelig efterregulering af pensionen for det forudgående kalenderår, jf. lovens § 38 a.
Efterreguleringen sker på baggrund af årsopgørelsen og oplysninger fra indkomstregistret.
Helbredstillægget efterreguleres dog ikke.
 Det foreslås, at loven har virkning fra den 1. januar 2019, jf. dog stk. 5 og 10.
Det fremgår af aftalen om finansloven for 2019, at parterne er enige om at indføre en række initiativer med henblik på at øge rådighedsbeløbet for pensionister fra 1. januar 2019. Samtidig vil det være hensigtsmæssigt, at initiativerne får virkning for et helt kalenderår ad gangen.
Med lovforslaget er der tale om følgende fire initiativer:
1) forhøjelse af satser for folkepension, 2) forhøjelse af fradragsbeløb for arbejdsindkomst før fastsættelse af den personlige tillægsprocent og pensionstillæg for folkepension, 3) midlertidig forhøjelse af fradragsbeløb før fastsættelse af den personlige tillægsprocent og pensionstillæg for folkepension og førtidspension tilkendt efter regler før 1. januar 2003 og 4) forhøjelse af fradragsbeløb i indtægtsgrundlaget for ægtefælles og samlevers indkomst.
 Alle foreslåede initiativer stiller pensionisterne gunstigere.
Helbredstillæg udbetales efter anmodning og ikke med tilbagevirkende kraft.
Helbredstillæg efterreguleres ikke.
Af administrative hensyn foreslås det, at loven for så vidt angår retten til helbredstillæg træder i kraft fra 1. marts 2019, jf. bemærkningerne til stk. 5 og 10.
Forslaget er således ikke bebyrdende.
Der vil ikke som følge af forslaget være pensionister, der modtager en lavere pension.
Til stk. 3 Det foreslås, at pensionen efter lov om social pension fastsættes på ny i februar 2019 med virkning fra den 1. januar 2019, jf. stk. 2, for hele opgørelsesperioden fra 1. januar til 31. december 2019 på baggrund af de forhøjede satser og forhøjede fradragsbeløb, jf. lovens § 1, og på grundlag af indtægten opgjort efter §§ 29 og 32 a i lov om social pension, når den nye fastsættelse fører til en forhøjelse af pensionens størrelse.
Med forslaget vil der skulle foretages en ny fastsættelse af pensionen i februar 2019 for hele opgørelsesperioden fra den 1. januar til 31. december 2019 på baggrund af de nye satser og fradragsbeløb, der får virkning fra den 1. januar.
Disse forslag vil i sig selv føre til en begunstigelse for pensionisterne.
Den nye fastsættelse vil skulle ske på grundlag af indtægten opgjort efter §§ 29 og 32 a i lov om social pension.
I de tilfælde, hvor pensionisten eller en ægtefælle eller samlever har forhøjet indkomsten i sin forskudsopgørelse væsentligt siden den forskudsopgørelse, der lå til grund for fastsættelsen af pensionen 1. januar 2019, vil der kunne forekomme tilfælde, hvor pensionisten som følge heraf ved en ny fastsættelse i februar 2019 ikke har ret til en forhøjelse af pensionens størrelse.
 Det foreslås, at, når en ny fastsættelse af folke- eller førtidspensionen efter lov om social pension, jf. stk. 3, fører til en nedsættelse af pensionens størrelse, foretages en omregning af pensionen efter § 39 i lov om social pension.
En ny fastsættelse af folke- eller førtidspensionen, der fører til en nedsættelse af pensionen størrelse, vil ikke skyldes forslagene i lovforslagets § 1, men derimod, at pensionisten eller pensionistens ægtefælle eller samlever har forhøjet indkomsten i sin forskudsopgørelse væsentligt siden den forskudsopgørelse, der lå til grund for fastsættelsen af pensionen 1. januar 2019. Forudsætningen for fastsættelsen af pensionen den 1. januar 2019 har på den baggrund ændret sig så væsentligt, at der alene på denne baggrund er grundlag for en omregning af pensionen efter de gældende regler.
Hertil kommer, at de forhøjede satser og fradragsbeløb kan ændre retten til pension.
Pensionen for kalenderåret 2019 efterreguleres ved den årlige endelige efterregulering i 2020 på baggrund af årsopgørelsen og oplysninger fra indkomstregistret.
På den baggrund kan forslaget ikke anses for bebyrdende.
Med forslaget sikres, at pensionisten ikke vil blive stillet ringere end efter de gældende regler ved at få fremrykket et tilbagebetalingskrav.
 Forslaget er således ikke bebyrdende.
Til stk. 4 Det foreslås, at for folkepensionister, jf. stk. 3, 1. pkt., der får udbetalt pensionen bagud, efterbetales forhøjelsen af pensionens grundbeløb, pensionstillæg og varmetillæg for januar 2019 med pensionen for februar 2019 ved udgangen af februar 2019, og for folkepensionister, jf. stk. 3, 1. pkt., der får udbetalt pensionen forud, efterbetales forhøjelsen af folkepensionens grundbeløb, pensionstillæg og varmetillæg for januar og februar 2019 med pensionen for marts 2019 ved udgangen af februar 2019. For førtidspensionister efter lov om social pension, jf. stk. 3, 1. pkt., efterbetales forhøjelsen af pensionen for januar 2019 med pensionen for februar 2019 ved udgangen af februar 2019.
 Med forslaget udbetales den forhøjede pension for januar med den forhøjede pension for februar 2019 i slutningen af februar 2019 for de pensionister, der modtager pensionen bagudbetalt, mens den forhøjede pension for januar og februar 2019 for de pensionister, der modtager pension forudbetalt, udbetales i slutningen af februar 2019, sammen med den forhøjede pension for marts 2019.
 Forslaget er således ikke bebyrdende.
Til stk. 5 Efter gældende regler udbetales helbredstillæg efter anmodning og ikke med tilbagevirkende kraft, ligesom helbredstillæg ikke efterreguleres.
 Det foreslås, at helbredstillæg efter lov om social pension fastsættes på ny med virkning fra den 1. marts 2019. De hidtil gældende regler finder anvendelse indtil 28. februar 2019.
Med forslaget om forhøjelse af fradragsbeløb før fastsættelse af størrelsen af den personlige tillægsprocent, som helbredstillægget udbetales efter, vil nogle pensionister, som ikke tidligere havde ret til helbredstillæg få ret hertil, og andre pensionister vil få ret til udbetaling af helbredstillæg efter en højere personlig tillægsprocent.
Forslaget indebærer, at kommunerne i marts 2019 vil skulle udstede nye helbredskort til alle, der med forslaget vil få ændret den personlige tillægsprocent, og til andre pensionister, der med forslaget får ret til helbredstillæg.
Det er på den baggrund foreslået, at de hidtil gældende regler herom finder anvendelse indtil 28. februar 2019.
 Forslaget er således ikke bebyrdende.
Til stk. 6 Efter gældende regler udbetales mediecheck og supplerende pensionsydelse i januar 2019. Retten til mediecheck er betinget af, at pensionistens personlige tillægsprocent er opgjort til 100. Den supplerende pensionsydelse udbetales efter pensionistens personlige tillægsprocent, når pensionistens likvide formue ikke overstiger en fastsat formuegrænse.
Efter praksis foretages der ikke en omregning af mediecheck og supplerende pensionsydelse i løbet af året, men ydelserne efterreguleres ved den årlige endelige efterregulering af pensionen i 2020 for kalenderåret 2019.
 Det foreslås, at, når den nye fastsættelse af pensionen i februar 2019, jf. stk. 3, giver ret til mediecheck, supplerende pensionsydelse eller en højere supplerende pensionsydelse, end der blev udbetalt i januar måned 2019, skal disse ydelser udbetales med pensionsudbetalingen i februar 2019.
 Forslaget er således ikke bebyrdende.
Til stk. 7 Det foreslås, at når den nye fastsættelse af pensionen i februar 2019, jf. stk. 3, viser, at der ikke var ret til en i januar 2019 udbetalt mediecheck, en supplerende pensionsydelse, eller at der var ret til en mindre supplerende pensionsydelse, end der blev udbetalt i januar 2019, som følge af et forhøjet indtægtsgrundlag, jf. § 29 i lov om social pension, indgår ændringerne i den årlige endelige efterregulering af pensionen i 2020 for kalenderåret 2019, jf. § 39 b i lov om social pension.
 En ny fastsættelse af folke- eller førtidspensionen, der vil nedsætte pensionistens personlige tillægsprocent, således, at der ikke var ret til mediecheck eller supplerende pensionsydelse eller der var ret til en mindre supplerende pensionsydelse, end der blev udbetalt i januar 2019, skyldes ikke forslagene i lovforslagets § 1, men derimod, at pensionisten eller pensionistens ægtefælle eller samlever har forhøjet indkomsten i sin forskudsopgørelse væsentligt siden den forskudsopgørelse, der lå til grund for fastsættelsen af pensionen 1. januar 2019. Forudsætningen for fastsættelsen af pensionistens personlige tillægsprocent den 1. januar 2019 har på den baggrund ændret sig væsentligt. Ændringerne vil indgå i den årlige endelige efterregulering af pensionen i 2020 for kalenderåret 2019.
 Forslaget er således ikke bebyrdende.
Til stk. 8 Det foreslås, at pensionen efter lov om højeste, mellemste, forhøjet almindelig og almindelig førtidspension m.v. fastsættes på ny i februar 2019, med virkning fra den 1. januar 2019 for hele opgørelsesperioden fra 1. januar til 31. december 2019 på baggrund af det forhøjede fradragsbeløb, jf. lovens § 2, og på grundlag af indtægten opgjort efter § 26 i lov om højeste, mellemste, forhøjet almindelig og almindelig førtidspension m.v., når den nye fastsættelse fører til en forhøjelse af pensionens størrelse.
Når en ny fastsættelse af førtidspensionen efter lov om højeste, mellemste forhøjet almindelig og almindelig førtidspension m.v., fører til en nedsættelse af pensionens størrelse, foretages en omregning af pensionen efter § 26 i lov om højeste, mellemste, forhøjet almindelig og almindelig førtidspension m.v.
 Med forslaget skal der foretages en ny fastsættelse af pensionen i februar 2019 for hele opgørelsesperioden fra den 1. januar til 31. december 2019 på baggrund af de nye fradragsbeløb, der får virkning fra den 1. januar 2019. Disse forslag vil i sig selv føre til en begunstigelse for pensionisterne.
Den nye fastsættelse vil skulle ske på grundlag af indtægten opgjort efter § 26 i lov om højeste, mellemste, forhøjet almindelig og almindelig førtidspension m.v.
I de tilfælde, hvor pensionisten eller en ægtefælle eller samlever har forhøjet indkomsten i sin forskudsopgørelse væsentligt siden den forskudsopgørelse, der lå til grund for fastsættelsen af pensionen 1. januar 2019, vil der kunne forekomme tilfælde, hvor pensionisten som følge heraf ved en ny fastsættelse i februar 2019 ikke har ret til en forhøjelse af pensionens størrelse.
 Det foreslås, at, når en ny fastsættelse af førtidspensionen, jf. stk. 8, 2. pkt., fører til en nedsættelse af pensionens størrelse, foretages en omregning af pensionen efter § 26 i lov om højeste, mellemste, forhøjet almindelig og almindelig førtidspension m.v.
En ny fastsættelse af førtidspensionen, der fører til en nedsættelse af pensionens størrelse, vil ikke skyldes forslagene i lovforslagets § 2, men derimod, at pensionisten eller pensionistens ægtefælle eller samlever har forhøjet indkomsten i sin forskudsopgørelse væsentligt siden den forskudsopgørelse, der lå til grund for fastsættelsen af pensionen 1. januar 2019. Forudsætningen for fastsættelsen af pensionen den 1. januar 2019 har på den baggrund ændret sig så væsentligt, at der alene på denne baggrund er grundlag for en omregning af pensionen efter gældende regler.
Hertil kommer, at de forhøjede fradragsbeløb kan ændre retten til pension.
Pensionen for kalenderåret 2019 efterreguleres ved den årlige endelige efterregulering i 2020 på baggrund af årsopgørelsen og oplysninger fra indkomstregistret.
Med forslaget sikres således, at pensionisten ikke vil blive stillet ringere ved at få fremrykket et tilbagebetalingskrav sammenlignet med gældende regler.
 Forslaget er således ikke bebyrdende.
Til stk. 9 Det foreslås, at for førtidspensionister, jf. stk. 8, 1. pkt., der får udbetalt pensionen bagud, efterbetales forhøjelsen af pensionens pensionstillæg og varmetillæg for januar 2019 med pensionen for februar 2019 ved udgangen af februar 2019, og for førtidspensionister, der får udbetalt pensionen forud, efterbetales forhøjelsen af førtidspensionens pensionstillæg og varmetillæg for januar og februar 2019 med pensionen for marts 2019 ved udgangen af februar 2019.
 Med forslaget udbetales den forhøjede pension for januar 2019 med den forhøjede pension for februar 2019 i slutningen af februar 2019 for de pensionister, der modtager pensionen bagudbetalt, mens udbetalingen af den forhøjede pension for januar og februar 2019 for de pensionister, der modtager pension forudbetalt, udbetales i slutningen af februar 2019 sammen med den forhøjede pension for marts 2019.
 Forslaget er således ikke bebyrdende.
Til stk. 10 Efter gældende regler udbetales helbredstillæg efter anmodning og ikke med tilbagevirkende kraft, ligesom helbredstillæg ikke efterreguleres.
 Det foreslås, at helbredstillæg efter lov om højeste, mellemste, forhøjet almindelig og almindelig førtidspension m.v., fastsættes på ny med virkning fra den 1. marts 2019. De hidtil gældende regler finder anvendelse indtil 28. februar 2019.
Med forslaget om forhøjelse af fradragsbeløb før fastsættelse af størrelsen af den personlige tillægsprocent, som helbredstillægget udbetales efter, vil nogle pensionister, som ikke tidligere havde ret til helbredstillæg, få ret hertil, og andre pensionister vil få ret til udbetaling af helbredstillæg efter en højere personlig tillægsprocent.
Forslaget indebærer, at kommunerne i marts 2019 vil skulle udstede nye helbredskort til alle, der med forslaget vil få ændret den personlige tillægsprocent, og til andre pensionister, der med forslaget får ret til helbredstillæg.
Det er på den baggrund foreslået, at de hidtil gældende regler herom finder anvendelse indtil 28. februar 2019.
 Forslaget er således ikke bebyrdende.
Til stk. 11 Efter gældende regler udbetales en årlig mediecheck i januar måned.
Retten til mediecheck er betinget af, at pensionistens personlige tillægsprocent er opgjort til 100. Der foretages ikke omregning af mediecheck i løbet af året, men ydelsen efterreguleres ved den årlige endelige efterregulering af pensionen i 2020 for kalenderåret 2019.
 Det foreslås, at, når den nye fastsættelse af førtidspensionen i februar 2019, jf. stk. 8, giver ret til mediecheck, udbetales denne med pensionsudbetalingen i februar 2019. Ydelserne indgår i den årlige endelige efterregulering af pensionen i 2020 for kalenderåret 2019.
 Forslaget er således ikke bebyrdende.
Til stk. 12 Det foreslås, at, når den nye fastsættelse af pensionen i februar 2019, jf. stk. 8, viser, at der ikke var ret til en i januar 2019 udbetalt mediecheck som følge af et forhøjet indtægtsgrundlag, jf. § 26 i lov om højeste, mellemste, forhøjet almindelig og almindelig førtidspension m.v., indgår ændringerne i den årlige endelige efterregulering af pensionen i 2020 for kalenderåret 2019, jf. § 38 i lov om højeste, mellemste, forhøjet almindelig og almindelig førtidspension m.v.
 En ny fastsættelse af førtidspensionen, der vil nedsætte pensionistens personlige tillægsprocent således, at der ikke er ret til mediecheck, skyldes ikke forslagene i lovforslagets § 2, men derimod, at pensionisten eller pensionistens ægtefælle eller samlever har forhøjet indkomsten i sin forskudsopgørelse væsentligt siden den forskudsopgørelse, der lå til grund for fastsættelsen af pensionen 1. januar 2019. Forudsætningen for fastsættelsen af pensionistens personlige tillægsprocent den 1. januar 2019 har på den baggrund ændret sig væsentligt. Ændringerne vil indgå i den årlige endelige efterregulering af pensionen i 2020 for kalenderåret 2019.
 Forslaget er således ikke bebyrdende.
 Lovforslaget gælder ikke for Færøerne og Grønland, idet lov om social pension og lov om højeste, mellemste, forhøjet almindelig og almindelig førtidspension m.v. ikke gælder for Færøerne og Grønland.
