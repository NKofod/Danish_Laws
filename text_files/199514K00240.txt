Nr BTL 240 Betænkning over Forslag til lov om litteratur   

 Nr L 240 1995-96, 1. samling Afgivet af Kulturudvalget Afgivet: 19960522 Udvalget har behandlet lovforslaget i nogle møder og har herunder stillet  

 spørgsmål til kulturministeren, som denne har besvaret skriftligt.
To af  

 udvalgets spørgsmål til kulturministeren og dennes besvarelse heraf er  

 optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Danske Skønlitterære Forfattere, Foreningen af danske Kulturtidsskrifter og Repræsentanter for Kulturministeriets litteraturpolitiske arbejdsgruppe.
 Der er af kulturministeren stillet ændringsforslag, hvorom henvises til de  

 ledsagende bemærkninger.
 Kulturministeren har stillet ændringsforslag om, at Litteraturrådet ikke  

 skal fungere som en særlig høringsinstans for Kulturministeriet vedrørende  

 biblioteksafgiften.
 I denne forbindelse har kulturministeren oplyst følgende om den  

 forestående revision af loven om biblioteksafgift af 1991:
Efter loven skal forslag til revision fremsættes i folketingssamlingen  

 1996-97. Et forslag agtes fremsat tidligt i samlingen, således at det kan  

 træde i kraft pr. 1. januar 1997, det vil sige samtidig med udløbet af den  

 overgangsfase, som loven indeholder.
Lovforslaget vil bestå af to elementer,  

 nemlig afskaffelse af den nuværende undergrænse for beløb, som udbetales i  

 biblioteksafgift til de berettigede, og ophævelse af revisionsbestemmelsen.
Men herudover er det hensigten at nedsætte en arbejdsgruppe med den opgave  

 at analysere virkningerne af loven om biblioteksafgift.
Tidshorisonten for  

 dette arbejde bør være et år.
Gruppen tænkes sammensat af personer fra de  

 organisationer, der repræsenterer de berettigede forfattere, oversættere osv.
 På baggrund af henvendelse fra Foreningen af danske Kulturtidsskrifter har  

 kulturministeren tilkendegivet, at Kulturministeriets  

 tidsskriftsstøtteordning vil fortsætte uændret i resten af  

 beskikkelsesperioden for tidsskriftstøtteudvalget, der udløber med udgangen  

 af 1997. Litteraturrådet skal i mellemtiden gennemføre en evaluering af  

 ordningen.
 Da lovforslaget først forventes at træde i kraft i løbet af 1996, vil det  

 beløb, der i 1996 overføres til Litteraturrådet fra finansloven 1996 §  

 21.21.05.10. Kunstnerstøtte, udgøre 3,0 mio. kr.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de stillede ændringsforslag.
Et mindretal inden for flertallet (Socialistisk Folkepartis medlemmer af  

 udvalget) forstår Foreningen af Skønlitterære Forfatteres bekymring for  

 »indavl« i Litteraturrådets sammensætning.
Bekymringen udspringer  

 af muligheden for genbeskikkelse af rådsmedlemmer.
 Mindretallet finder det nødvendigt, at alle parter nøje følger udviklingen  

 med henblik på at tage affære, hvis det går galt.
 Et mindretal (Venstres, Det Konservative Folkepartis og Dansk  

 Folkepartis medlemmer af udvalget) indstiller lovforslaget til  

forkastelse ved 3. behandling.
 Et flertal inden for mindretallet (Venstres og Det Konservative  

 Folkepartis medlemmer af udvalget) kan ikke tilslutte sig lovforslaget, der  

 vurderes som helt overflødigt.
Venstre og Det Konservative Folkeparti har lagt vægt på, at både  

 forfatter- og forlagsorganisationer stærkt har modsat sig etablering af et  

 centralt Litteraturråd.
Flertallet inden for mindretallet har ligeledes  

 noteret sig, at de nugældende litteraturstøtteordninger fungerer  

 tilfredsstillende, og lægger vægt på, at administrationen af disse inddrager  

 et større antal personer, hvorved risiko for klikedannelser undgås.
Venstre  

 og Det Konservative Folkeparti lægger endvidere vægt på, at forlagsbranchen  

 direkte frabeder sig statsstøtte.
Lovforslaget rummer risiko for en  

 uhensigtsmæssig overmætning af det danske bogmarked.
 ÆndringsforslagAf kulturministeren, tiltrådt af et flertal  

 (S, SF, RV og CD):
 Til § 1 1) Stk. 2 affattes således:
»Stk. 2. Lovens virkeområde er dansk og oversat  

 skønlitteratur, herunder prosa, lyrik, dramatik, børne- og ungdomslitteratur  

 samt almen kultur- og faglitteratur.« Til § 2 2) 3. pkt. udgår.
 Til § 3 3) Stk. 1 affattes således:
»Litteraturrådet består af 5 sagkyndige medlemmer, der beskikkes af  

 kulturministeren for en periode af 4 år. 2 af medlemmerne udpeges af Dansk  

 Forfatterforening og Danske Skønlitterære Forfattere i fællesskab, og 3  

 medlemmer udpeges af kulturministeren.
Umiddelbar genbeskikkelse kan ikke  

 finde sted.« Bemærkninger Til nr. 1 Ændringsforslaget har til formål at præcisere litteraturlovens  

 virkefelt således, at også almen kultur- og faglitteratur er omfattet.
Til nr. 2 Bestemmelsen om at tillægge Litteraturrådet en funktion som  

 særlig høringsinstans vedrørende spørgsmål om biblioteksafgiften foreslås  

 udtaget.
I stedet er det hensigten at nedsætte en arbejdsgruppe med den  

 opgave at analysere virkningerne af loven om biblioteksafgift.
Til nr. 3 Med henblik på at imødekomme de 2 forfatterforeningers ønske om  

 at kunne indstille medlemmer til Litteraturrådet foreslås det, at de 2  

 foreninger i fællesskab udpeger 2 medlemmer til rådet.
De pågældende  

 medlemmer skal have en bred indsigt i de litterære områder, som loven  

 omfatter, dvs. prosa, lyrik, dramatik, børne- og ungdomslitteratur samt almen  

 kultur- og faglitteratur.
De 2 forfatterforeningers indstilling skal afgives  

 under iagttagelse af lov om ligestilling.
Hanne Andersen (S) fmd.
Søren Hansen (S) Eva Fatum (S) Poul  

 Qvist Jørgensen (S) Peder Sass (S) Margrete Auken (SF) Elsebeth Gerner  

 Nielsen (RV) Aage Frandsen (SF) Peter Duetoft (CD) Ester Larsen (V) Helge  

 Sander (V) Lars Løkke Rasmussen (V) nfmd.
Hans Christian Schmidt (V)  

 Torben Rechendorff (KF) Agnete Laustsen (KF) Brian Mikkelsen (KF) Ole Donner  

 (DF) Fremskridtspartiet og Enhedslisten havde ikke medlemmer i udvalget.
Bilag To af udvalgets spørgsmål til kulturministeren og dennes besvarelse heraf Spørgsmål 26:
»Vil ministeren overveje at stille ændringsforslag, således at den  

 ydede støtte garanteres tilbageført til den samlede pulje, såfremt de  

 litterære projekter giver overskud, således at der er tale om  

 underskudsgaranti og ikke direkte støtte? Baggrunden for spørgsmålet er, at  

 en underskudsgaranti kan betyde, at bliver udgivelsen en succes, føres den  

 økonomiske støtte tilbage og kan stilles som garanti for et nyt projekt,  

 hvorved de økonomiske ressourcer udnyttes optimalt og man undgår at støtte  

 personer, hvis projekter kan gennemføres uden støtte.« Svar:
Ministeriet finder det ikke muligt umiddelbart at tage stilling til  

 spørgsmålet.
Ministeriet vil imidlertid anmode Litteraturrådet om at tage  

 spørgsmålet op til drøftelse og komme med et udspil i forbindelse med  

 udarbejdelsen af den aktivitetsplan, rådet i henhold til lovforslagets § 5,  

 stk. 1, skal afgive til Kulturministeriet forud for finansåret 1997.
 Spørsmål 27:
»Vil ministeren overveje at stille ændringsforslag til lovforslaget  

 således, at den ydede støtte kun skal kunne gives til forlag og ikke til  

 enkeltpersoner? Baggrunden for spørgsmålet er, at støtten kan være en  

 økonomisk opmuntring til de små forlag, der yder en indsats for den smalle  

 litteratur.
Samtidig tilskyndes de store forlag til at udgive smal  

 litteratur, hvis de skal have del i rådets økonomiske midler.« Svar:
 Ministeriet vil anmode Litteraturrådet om også at tage dette spørgsmål op  

 i forbindelse med den aktivitetsplan, der er nævnt i svaret på spørgsmål 26.
