Betænkning afgivet af Miljø- og Fødevareudvalget den 10. januar 2018 Betænkning over Forslag til lov om ændring af lov om kystbeskyttelse (Ændring af formålet med kystbeskyttelse og mulighed for forsøgsprojekter) [af miljø- og fødevareministeren (Esben Lunde Larsen)]:
1. Ændringsforslag Miljø- og fødevareministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 15. november 2017 og var til 1. behandling den 30. november 2017. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 2. juli 2017 dette udkast til udvalget, jf.
MOF alm. del  bilag 520 (folketingsåret 2016-17). Den 15. november 2017 sendte miljø- og fødevareministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Svend Emil Nielsen, Flovt, Haderslev.
 Miljø- og fødevareministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 32 spørgsmål til miljø- og fødevareministeren til skriftlig besvarelse, som denne har besvaret, med undtagelse af spørgsmål 32, som forventes besvaret inden 2. behandling.
3. Indstillinger og politiske bemærkninger Et flertal i udvalget (S, V, DF, LA og KF) indstiller lovforslaget til vedtagelse med det stillede ændringsforslag.
Dansk Folkepartis medlemmer af udvalget mener, at udvalgsarbejdet har klarlagt de udvidede muligheder for kystbeskyttelse, herunder hård kystbeskyttelse, som vil kunne sikre bedre muligheder for vedvarende sikring af ejendomme og arealer.
Således fremgår det af svar på spørgsmål 3-6, at det bliver lettere at få tilladelse til hård kystbeskyttelse uden supplerende sandfodring på strækninger, der i forvejen i vid udstrækning er beskyttet af lovlig hård kystbeskyttelse (f.eks. den nordsjællandske kyst). Det vil også blive lettere at få tilladelse til hård kystbeskyttelse, såfremt der tages højde for adgangsforholdene langs stranden.
Den administrative praksis ved behandling af ansøgninger vil også blive ændret, så der bliver metodefrihed og bedre muligheder for hård kystbeskyttelse.
Det understøttes også af, at Kystdirektoratet konstaterer, at der er en række helt generelle træk, som sandsynligvis vil medføre, at der vil kunne meddeles tilladelse til kystbeskyttelse, hvor der tidligere er givet afslag.
Dansk Folkeparti mener dog, at det også er vigtigt at se på udvidede muligheder for blød kystbeskyttelse, så der ikke kun fokuseres på sandfodring.
Drænrør kan virke stabiliserende på kyststrækningen og modvirke erodering på længere sigt i modsætning til sandfodring, som ofte skylles bort ved næste højvande eller pålandsvind, jf. bilag 5.
Dansk Folkeparti mener endvidere, at det er vigtigt, at kommunerne sikres finansielt grundlag til særskilt rådgivning og vejledning, når de overtager administrationen og sagsbehandlingen som den samlende myndighed for godkendelse af kystbeskyttelsesanlæg, som er uafhængig af Kystdirektoratet.
Dansk Folkeparti opfordrer derfor til, at der skabes finansielt grundlag for en ny rådgivnings- og vejledningsinstans og et rådgivende panel, som kommunerne kan trække på i forbindelse med administration og sagsbehandling med hensyn til kystbeskyttelse.
Det vil også være relevant med en eksempelsamling med konkrete kystbeskyttelsesmetoder og -anlæg, herunder hård kystbeskyttelse, som trækker på både danske og udenlandske erfaringer.
Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af miljø- og fødevareministeren, tiltrådt af udvalget:
 1) I den under nr. 1 foreslåede affattelse af § 1, stk. 1, ændres i 1. pkt. »nedbrydning« til: »kystnedbrydning«.
[Præcisering af, at bestemmelsen omhandler kystnedbrydning] Bemærkninger Til nr. 1 Ændringen er af lovteknisk karakter, idet det præciseres, at bestemmelsen omhandler kystnedbrydning.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Marianne Bredal (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) Villum Christensen (LA) Mette Abildgaard (KF) Orla Østerby (KF) Bjarne Laustsen (S) Karin Gaardsted (S) Christian Rabjerg Madsen (S) nfmd.
Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Courage Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
