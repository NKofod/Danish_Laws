 Udtalt, at kommuner i medfør af de almindelige offentligretlige  

 retsgrundsætninger om kommuners opgavevaretagelse kan engagere sig i  

 kollektiv varmeforsyning.
 På baggrund af Indenrigsministeriets tidligere praksis endvidere  

 udtalt, at der ikke er grundlag for at antage, at en kollektiv  

 fjernevarmeforsyningsvirksomhed med kommunal deltagelse er afskåret fra - som  

 et accessorium til forsyningsvirksomheden - at tilbyde sine egne potentielle  

 kunder en finansieringsordning for kundernes tilslutnings- og  

 installationsudgifter, herunder udgifter til tilslutningsafgift, i  

 forbindelse med konvertering til kollektiv fjernvarmeforsyning.
 I den konkrete sag blev den pågældende finansieringsordning ikke  

 tilbudt til det kommunale kraftvarmeselskabs egne mulige aftagere, men  

 derimod til de potentielle kunder hos kraftvarmeselskabets aftagere, de  

 lokale fjernvarme- og distributionsselskaber.
 Indenrigsministeriet fandt ikke tilstrækkeligt grundlag for at antage,  

 at dette forhold i sig selv udelukkede, at kraftvarmeselskabet kunne engagere  

 sig i den omhandlede finansieringsordning vedrørende forbrugernes  

 tilslutnings- og installationsudgifter, såfremt kraftvarmeselskabet havde en  

 saglig interesse i at etablere en sådan ordning, f.eks. fordi  

 kraftvarmeselskabets afsætning og/eller indtjening herved kunne øges.
 Udtalt, at retsstillingen på dette område imidlertid ikke er klar,  

 hvorfor det samtidig blev henstillet til Energiministeriet at overveje  

 behovet for en nærmere lovgivning på området.
 Endvidere udtalt, at en kommune ikke på ulovbestemt grundlag kan  

 bidrage til finansiering af forbrugeres investeringer i energibesparende  

 foranstaltninger, som ikke har karakter af nødvendige tilslutnings- og  

 installationsarbejder i forbindelse med omstilling til fjernvarmeforsyning,  

 idet en sådan virksomhed ikke kan antages at knytte sig accessorisk til  

 kommunens varmeforsyningsopgave.
 Herudover udtalt, at en yderligere forudsætning for kommunal  

 deltagelse i en finansieringsordning er, at ordningen - i det omfang denne i  

 øvrigt er lovlig - administreres efter almindelige forvaltningsretlige  

 principper, ikke strider mod anden lovgivning og er økonomisk forsvarlig.
 Endelig udtalt, at kommuner, der deltager i et kollektivt  

 varmeforsyningsanlæg, har låneadgang til de udgifter til en  

 finansieringsordning, som det kollektive varmeforsyningsanlæg lovligt kan  

 afholde.
Tilsynsrådet for Roskilde Amt Algade 12 4000 Roskilde Ved skrivelse af 29. oktober 1991 med bilag (j. nr. 1987-089-5-6) har  

 Tilsynsrådet for Roskilde Amt anmodet Indenrigsministeriet om en vejledende  

 udtalelse.
Baggrunden for tilsynsrådets anmodning er en henvendelse fra det kommunale  

 fællesskab, Vestegnens Kraftvarmeselskab I/S (VEKS I/S), som i skrivelse af  

 29. januar 1991 har anmodet om tilsynsrådets forhåndsgodkendelse af en  

 ændring af selskabets vedtægter.
Formålet med ændringen er at skabe mulighed  

 for, at selskabet - ifølge det anførte i lighed med naturgasselskabet HNG I/S  

 - skal kunne finansiere forbrugeres udgifter til overgang fra direkte fyring  

 i eget kedelanlæg til kollektiv fjernvarmeforsyning fra fjernvarmeselskaber  

 inden for VEKS I/S' forsyningsområde samt finansiere energibesparende  

 foranstaltninger hos forbrugerne.
 Det fremgår af vedtægterne for VEKSI/S, at deltagerne i interessentskabet  

 er Albertslund, Brøndby, Greve, Hvidovre, Høje-Tåstrup, Roskilde, Rødovre,  

 Solrød og Vallensbæk Kommuner.
 Af vedtægterne fremgår endvidere, at VEKS I/S' formål bl.a. er følgende:
 Stk. 1.
 Interessentskabets primære formål er indenfor det af interessentkommunerne  

 omfattede område at nyttiggøre den varme fra kraftvarmeværkerne, som opstår  

 ved værkernes produktion af el, samt anden overskudsvarme fra  

 affaldsforbrænding og større industrivirksomheder m.v., og varmen fra lokale  

 varmeværker - til fremme af den mest samfundsøkonomiske og  

 forbrugerøkonomiske anvendelse af varmen til bygningers opvarmning og  

 forsyning med varmt vand.
 Stk. 2.
 Interessentskabet planlægger, projekterer, finansierer og anlægger et  

 transmissionssystem fra kraftvarmeværk på Avedøre Holme, fra andre regionale  

 varmeforsyninsanlæg, herunder Centralkommunernes transmissionssystem, fra  

 affaldsforbrændingsanlæg, fra større industrivirksomheder m.v., til kommunale  

 fjernvarme-fordelingsselskaber, lokale distributionsselskaber og andre  

 storforbrugere, i overensstemmelse med de kommunale fjernvarmedelplaner, jfr.  

 dog § 3, stk. 2. ....
 Stk. 4.
 Interessentskabet indkøber varme og anden energi fra kraftvarmeproducenter  

 og andre tilknyttede varmeproducenter og leverandører samt selskaber, ....,  

 og sælger varme til kommunale fjernvarme-fordelingsselskaber,  

 distributionsselskaber og andre storforbrugere, .... ....
 Stk. 6.
 Interessentskabet skal sikre den bedst mulige udnyttelse af produktions-  

 og transmissionskapaciteten til opnåelse af størst mulig forsyningssikkerhed  

 og billigst mulig varmeforsyning. .... § 3 ....
Stk. 2- Interessentskabet kan i særlige tilfælde efter aftale med den/de enkelte  

 interessentkommune(r) forestå planlægning, projektering, anlæg og drift af  

 samt låneoptagelse til lokale fjernvarmesystemer, jfr. § 7, stk. 4. Sådanne  

 opgavers gennemførelse skal økonomisk være adskilt fra interessentskabets  

 hovedopgaver.« I skrivelsen af 29. januar 1991 har VEKS I/S som nævnt anmodet om  

 tilsynsrådets forhåndsgodkendelse af en ændring af selskabets vedtægter.  

 Ændringen består i, at følgende tilføjes efter 2. pkt. i § 3, stk. 2.:
»Desuden kan interessentskabet efter bestyrelsens nærmere  

 bestemmelser finansiere fremtidige fjernvarmekunders  

 tilslutningsudgifter.« Det fremgår af et af VEKS I/S udarbejdet notat af 3. januar 1991, at  

 finansieringsordningen skal kunne omfatte alle forbrugen udgifter til  

 rådgivning, stikledning og tilslutningsafgift til fjernvarmeselskabet samt  

 forbrugerens udgifter til tilslutningsanlæg, anlægstilpasning og  

 energibesparende foranstaltninger.
Midlerne til finansieringen forudsættes  

 ifølge notatet tilvejebragt ved, at VEKS I/S optager lån på det  

 internationale lånemarked.
Af notatet fremgår endvidere, at formålet med  

 initiativet er at sikre størst mulig tilslutning til fjernvarme inden for  

 forsyningsområdet.
 I skrivelsen af 29. januar 1991 til tilsynsrådet har VEKS I/S bl.a.  

 henvist til, at det i regeringens handlingsplan »ENERGI 2000«  

 anbefales, at der gennemføres finansieringsformer, som kan fremme  

 brændselsbesparelser og derved bidrage til opfyldelse af handlingslanen.  

 Efter VEKS I/S' opfattelse vil tilslutning til fjernvarmesystemerne i VEKS  

 I/S' forsyningsområde nedbringe brændselsforbruget til en trediedel i forhold  

 til individuel fyring.
 Ved skrivelse af 9. september 1992 har Indenrigsministeriet anmodet  

 Sekretariatet for Gas- og Varmeprisudvalget om en udtalelse.
 Sekretariatet for Gas- og Varmeprisudvalget har i skrivelse af 20. oktober  

 1992 udtalt følgende:
»Gas- og Varmeprisudvalget har i forbindelse med flere afgørelser  

 tilkendegivet, at et fjernvarmeselskab på forskellig vis kan gøre det  

 attraktivt for nye forbrugere at tilslutte sig fjernvarmeforsyningen.
Det må  

 umiddelbart anses for en fordel for fællesskabet jo flere forbrugere, der  

 deltager i betalingen af selskabets udgifter til forrentning og afskrivning  

 af det faste anlæg.
 Jo flere forbrugere, der er tilsluttet, jo lavere bliver den økonomiske  

 byrde, der skal bæres af den enkelte.
 Den ramme, indenfor hvilket et fjernvarmeselskab kan agere, begrænses dog  

 af, at det ikke må blive dyrere for de eksisterende forbrugere at tilslutte  

 de nye forbrugere, end det ville blive ikke at tilslutte dem.
 Hvad angår det specielle lånearrangement, der påtænkes etableret af VEKS  

 I/S, synes dette ikke at være i strid med de bestemmelser i  

 varmeforsyningsloven, der administreres af Gas- og Varmeprisudvalget.
 Det er dog en forudsætning herfor, at den kreditrisiko, der må være  

 forbundet med lånearrangementer, er mindre end den fordel,  

 fjernvarmeselskabet opnår ved forventede nytilslutninger/den større  

 afsætning.
 Fjernvarmeselskabet må være i stand til at dokumentere dette ved  

 beregninger.
 Om midlerne til finansieringsordningen fremskaffes ved hjemtagelse af  

 udlandslån eller ved låntagning på det danske kapitalmarked, er efter  

 udvalgets opfattelse uden betydning.
 Udvalget går selvfølgelig ud fra, at VEKS I/S benytter de mest favorable  

 finansieringskilder.
 Det skal bemærkes, at udvalget endnu ikke fra VEKS I/S er blevet forelagt  

 noget om den påtænkte finansieringsordning.
Det skal endeligt understreges, at sekretariatet ikke har foretaget en  

 konkret vurdering af det påtænkte lånearrangement, eksempelvis i relation til  

 selskabets vedtægter. der er alene redegjort for udvalgets generelle  

 stillingtagen til et arrangement af den her omhandlede karakter.« På den baggrund skal Indenrigsministeriet vejledende udtale følgende:
 Indledningsvis bemærkes, at kommuner i medfør af de almindelige  

 offentligretlige retsgrundsætninger om kommunernes opgavevaretagelse kan  

 engagere sig i kollektive varmeforsyningsvirksomheder, herunder i  

 varmeforsyningsselskaber som VEKS I/S, der bl.a. leverer varme til lokale  

 fjernvarmeselskaber.
 Af Gas- og Varmeprisudvalgets udtalelse af 20. oktober 1992 fremgår, at  

 den af VEKS I/S påtænkte finansieringsordning ikke synes at være i strid med  

 de bestemmelser i varmeforsyningsloven, der administreres af udvalget.
 Indenrigsministeriet har tidligere udtalt, at en kommune - som et  

 accessorium til varmeforsyningsvirksomhed - kan finansiere forbrugernes  

 udgifter til tilslutningsafgift ved tilslutning til et kollektivt  

 varmeforsyningsanlæg, jf. side 17 i Indenrigsministeriets vejledning af 30.  

 juni 1989 om kommunernes låntagning og meddelelse af garantier m.v.
 Indenrigsministeriet har ligeledes tidligere udtalt, at et  

 naturgasselskab, der var organiseret som et kommunalt fællesskab, jf. § 60 i  

 lov om kommunernes styrelse, som et accessorium til naturgasforsyningen kunne  

 etablere en finansieringsordning for potentielle kunders tilslutnings- og  

 installationsudgifter med henblik på at tilskynde forbrugerne til at søge  

 tilslutning til naturgasnettet (Indenrigsministeriets skrivelse af 8.  

 december 1981). Begrundelsen for at anse denne virksomhed for lovlig var  

 bl.a. kommunernes fremtrædende rolle i samfundets varmeforsyning og det  

 forhold, at det af varmeforsyningsloven fremgik, at lovens formål var at  

 formindske energiforsyningens afhængighed af olie, samt at loven indeholdt en  

 hjemmel til, at kommunerne kunne tvinge forbrugerne til at tilslutte sig de  

 kollektive varmeforsyningsanlæg.
Efter Indenrigsministeriets opfattelse gælder de samme hensyn på  

 fjernvarmeforsyningsområdet.
På den baggrund finder Indenrigsministeriet ikke  

 grundlag for at antage, at en kollektiv fjernvarmeforsyningsvirksomhed med  

 kommunal deltagelse er afskåret fra - som et accessorium til  

 forsyningsvirksomheden - at tilbyde sine egne potentielle kunder en  

 finansieringsordning for kundernes tilslutnings- og installationsudgifter i  

 forbindelse med konvertering til kollektiv fjernvarmeforsyning.
Der kan i den  

 forbindelse også henvises til Energiministeriets rapport »ENERGI  

 2000« fra april 1990, side 99, hvor bl.a. finansieringsordninger  

 anbefales som et led i bestræbelserne på at øge tilslutningen til kollektive  

 varmeforsyningsanlæg.
 I den foreliggende sag skal den påtænkte finansieringsordning ikke  

 tilbydes til VEKS I/S' egne mulige aftagere, men derimod til de potentielle  

 kunder hos VEKS I/S' aftagere, de lokale fjernvarme- og  

 distributionsselskaber.
Indenrigsministeriet finder ikke tilstrækkeligt grundlag for at antage, at  

 dette forhold i sig selv udelukker, at VEKS I/S kan engagere sig i den  

 omhandlede finansieringsordning vedrørende forbrugernes tilslutnings- og  

 installationsudgifter under forudsætning af, at VEKS I/S har en saglig  

 interesse i at etablere en sådan ordning, f.eks. fordi VEKS I/S' afsætning  

 og/eller indtjening herved kan øges.
Det bemærkes i den forbindelse bl.a., at  

 Tilsynsrådene for Ribe, Vejle og Sønderjyllands Amter i en skrivelse af 28.  

 marts 1990 til Energiministeriet har udtalt, at en ordning, hvorefter et  

 naturgasselskab på lignende måde deltog i finansieringen af tilslutnings- og  

 installationsudgifter hos naturgasfyrede fjernvarmeanlægs kunder, efter  

 tilsynsrådenes opfattelse ikke klart stred mod kommunalretlige regler.
Efter ministeriets opfattelse er retsstillingen på dette område imidlertid  

 ikke klar.
Ministeriet har derfor henstillet til Energiministeriet at  

 overveje behovet for en nærmere lovgivning på området.
I den foreliggende sag omfatter den finansieringsordning, som ifølge det  

 oplyste ønskes etableret, ikke kun forbrugernes tilslutnings- og  

 installationsudgifter, men også forbrugernes eventuelle investering i  

 energibesparende foranstaltninger.
For så vidt angår dette forhold bemærkes  

 følgende:
I henhold til lov om begrænsning af energiforbruget i bygninger, jf.  

 lovbekendtgørelse nr. 342 af 20. juni 1984 med senere ændring, kan en kommune  

 i visse begrænsede tilfælde deltage i finansieringen af privates  

 investeringer i energibesparende foranstaltninger.
Energiministeriet har  

 telefonisk oplyst, at der ikke herudover inden for Energiministeriets ressort  

 er lovgivet om kommuners adgang til at deltage i finansiering af privates  

 energibesparende foranstaltninger.
Det er Indenrigsministeriets opfattelse, at en kommune ikke på ulovbestemt  

 grundlag kan bidrage til finansiering af forbrugerens investeringer i  

 energibesparende foranstaltninger, som ikke har karakter af nødvendige  

 tilslutnings- og installationsarbejder i forbindelse med omstilling til  

 fjernvarmeforsyning.
En sådan virksomhed kan ikke antages at knytte sig  

 accessorisk til kommunens varmeforsyningsopgave.
Det tilføjes, at  

 finansiering af sådanne arbejder tillige falder uden for den af VEKS I/S  

 påtænkte tilføjelse til § 3, stk. 2, i fællesskabets vedtægter.
Som anført har VEKS I/S i skrivelsen af 29. januar 1991 til Tilsynsrådet  

 for Roskilde Amt bl.a. oplyst, at den af VEKS I/S påtænkte  

 finansieringsordning svarer til en ordning, som HNG I/S tilbyder sine  

 potentielle kunder.
Indenrigsministeriet skal på den baggrund anmode  

 Tilsynsrådet for Roskilde Amt om i samarbejde med Tilsynsrådene for  

 Københavns og Frederiksborg Amter at tage kontakt til HNG I/S vedrørende  

 dette selskabs eventuelle finansiering af forbrugernes energibesparende  

 foranstaltninger.
Det bemærkes herudover, at det efter ministeriets opfattelse er en  

 forudsætning for lovligheden af kommunal deltagelse i en  

 finansieringsordning, at ordningen - i det omfang denne i øvrigt er lovlig,  

 jf. ovenfor - administreres efter almindelige forvaltningsretlige principper,  

 ikke strider mod anden lovgivning og er økonomisk forsvarlig.
Der henvises i  

 den forbindelse bl.a. til det af Gas- og Varmeprisudvalget i skrivelsen af  

 20. oktober 1992 generelt om kollektive fjernvarmeforsyningsanlæg anførte  

 herunder forudsætningen om, at den forventede kreditrisiko ved  

 finansieringsordningen er mindre end den forventede merindtjening som følge  

 af ordningen.
 Vedrørende den påtænkte finansieringsordnings forhold til  

 Indenrigsministeriets lånebekendtgørelse tilføjes, at kommuner, der deltager  

 i et kollektivt varmeforsyningsanlæg, har låneadgang til de udgifter til en  

 finansieringsordning, som dette kollektive varmeforsyningsanlæg lovligt kan  

 afholde, jf. ovenfor.
 VEKS I/S, Energiministeriet, Sekretariatet for Gas- og Varmeprisudvalget  

 samt Tilsynsrådene for Københavns og Frederiksborg Amter er tilsendt kopi af  

 denne skrivelse.
 De fra tilsynsrådet udlånte sagsakter vedlægges.
