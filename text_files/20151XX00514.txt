Skriftlig fremsættelse (25. februar 2016) Finansministeren (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om ændring af lov om Offentlig Digital Post (Bemyndigelse til at fastsætte regler om størrelse på filer m.v.) (Lovforslag nr.
L 136) Lovforslaget fremsættes på baggrund af en udtalelse af 2. maj 2015 fra Folketingets ombudsmand om modtagelseskapaciteten i Digital Post-løsningen.
I udtalelsen konstaterede ombudsmanden, at der ikke er fuld overensstemmelse mellem det retlige grundlag og de faktiske muligheder, som borgere og virksomheder har for at sende digital post til myndighederne.
 Med forslaget sikres hjemmel til at bringe overensstemmelse mellem lovgrundlag og de faktiske muligheder, der er i Digital Post-løsningen for at sende og modtage post til og fra offentlige afsendere.
 Lovforslaget ændrer en gældende bemyndigelse, således at der gives bemyndigelse til administrativt at fastsætte grænser for den kapacitet, som det er teknisk og økonomisk forsvarligt at stille til størrelsen på filer, som borgere og virksomheder kan henholdsvis sende og modtage fra myndighederne.
 Lovforslaget ændrer lovens titel fra lov om Offentlig Digital Post til lov om Digital Post fra offentlige afsendere.
 Lovforslaget indeholder herudover en korrektion af en korrekturfejl i den gældende lov.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til det Høje Tings velvillige behandling.
