Skriftlig fremsættelse (21. marts 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Finansiering af almene boliger med lån ydet på grundlag af statsgaranterede obligationer) (Lovforslag nr.
L 206) Baggrunden for lovforslaget er regeringens ønske en ny model for finansiering af almene boliger.
Modellen kombinerer fordelene ved privat långivning med realkreditlån med fordelene ved lavere statslige finansieringsomkostninger.
Dette sker blandt andet ved, at kreditinstitutterne får mulighed for at udbyde lån med en statsgaranti på 100 pct.
Ligeledes vil staten garantere 100 pct. for de bagvedliggende obligationer.
 Lovforslaget omfatter ændringsforslag inden for følgende områder:
  Statsgaranti på lån til finansiering af byggeri og renovering af almene boliger.
  Sikring af kreditkvaliteten ved hjælp af aflønningsprovisionen og femtedelsordningen.
  Forbud mod bindingsklausuler ved optagelse af lån med offentlig støtte til finansiering af almene boliger.
  Opgørelse af Landsbyggefondens bidrag til statens udgifter til ydelsesstøtte og differensrente vedrørende renoveringslån støttet af Landsbyggefonden med 100 pct. statsgaranti.
  Udbetaling Danmark.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. juli 2018, hvor det foreslås, at forslaget skal træde i kraft.
