(Til rektorerne for de private  

 seminarier) Rigsrevisionen har efter gennemgang af lønregnskaber for seminarierne  

 henledt undervisningsministeriets opmærksomhed på, at der tilsyneladende  

 råder nogen usikkerhed med hensyn til  lønberegningen for deltidsbeskæftigede  

 lærere i tilfælde, hvor det samlede løntimetal, der er blevet tildelt en  

 lærer i et undervisningsår, har været lavere end det, der tidligere var  

 påregnet eller har været forudsat efter en for ansættelsesforholdet fastsat  

 beskæftigelsesgrad.
Det er i forbindelse hermed af rigsrevisionen  

 konstateret, at der i nogle tilfælde er ydet løn efter et i sin tid påregnet  

 eller forudsat højere timetal.
 I denne anledning skal man anføre følgende:
 1. Tjenestemandslønnede og overenskomstansatte seminarieadjunkter og  

  -lektorer.
a.
Der bør såvel i opslag af deltidsstillinger for sådanne lærere som i  

 ansættelsesbrevet eller ansættelseskontrakten eller en til  

 ansættelsesbrevet/ansættelseskontrakten knyttet følgeskrivelse angives en  

 minimumsbeskæftigelse (timetal eller beskæftigelsesgrad) svarende til det  

 løntimetal, som med sikkerhed vil kunne tillægges den pågældende.
Er  

 minimumsbeskæftigelsen angivet i følgeskrivelsen, men ikke i  

 ansættelsesbrevet/ansættelseskontrakten, bør  

 ansættelsesbrevet/ansættelseskontrakten dog være lydende på ansættelse med  

 nedsat timetal.
Man skal fra undervisningsministeriets side ikke indvende noget imod, at  

 der tillige gives oplysning om et forventet højere timetal, og at dette  

 foreløbig danner grundlag for beregning og anvisning af løn (a conto løn),  

 men der må i så fald tages forbehold om regulering for den del af lønnen, der  

 overstiger lønnen for den fastsatte minimumsbeskæftigelse.
Endelig  

 lønregulering må ske ved afslutningen af undervisningsåret.
 I tilfælde, hvor det løntimetal, der er tildelt eller fremtidig vil kunne  

 tildeles en deltidsansat, måtte være lavere end det, som efter  

 forudsætningerne for ansættelsesforholdet kan lægges til grund for  

 lønberegningen, må det bestående ansættelsesforhold bringes til ophør under  

 iagttagelse af det herfor gældende varsel, således at der i forbindelse med  

 etablering af et nyt ansættelsesforhold og udfærdigelse af  

 ansættelsesbrev/ansættelseskontrakt m.v. fastsættes en minimumsbeskæftigelse  

 i overensstemmelse med ovenstående.
 Giver spørgsmålet om de ansættelsesmæssige forudsætninger anledning til  

 tvivl om grundlaget for lønberegningen, bør det hidtidige ansættelsesforhold  

 ligeledes opsiges, således at der herigennem tilvejebringes den fornødne  

 afklaring.
b.
Ansøgning om nedsættelse af timetallet mod forholdsmæssig  

 lønnedsættelse vil kunne imødekommes i den udstrækning, hvori det vil være  

 foreneligt med de tjenstlige hensyn, herunder en rimelig timetalsfordeling,  

 og en imødekommelse bør ved angivelse af en omtrentlig beskæftigelsesgrad  

 eller på anden måde være betinget af muligheden for en regulering med henblik  

 på sikring af den påkrævede overensstemmelse mellem løn og timetal.
Der vil  

 efter omstændighederne også for denne lærergruppe kunne være anledning til at  

 fastsætte en minimumsbeskæftigelse.
Knytter der sig usikkerhed til  

 timetalsudviklingen på længere sigt, vil dette kunne tale for kun at bevilge  

 nedsættelse af timetallet for en begrænset periode.
 Såfremt der i tilfælde, hvor der allerede er bevilget timetalsnedsættelse,  

 måtte være uoverensstemmelse mellem det tildelte timetal og den  

 beskæftigelsesgrad, som ligger til grund for lønudbetalingen, bør  

 overensstemmelse søges tilvejebragt i forståelse med den ansatte gennem  

 ændring af timetalsnedsættelsen i op - eller nedadgående retning.
 2. Timelærere.
a.
Kvotalønnede.
De pågældende lærere oppebærer efter  

 undervisningsministeriets cirkulære af 28. september 1971 om aflønning af  

 visse timelærere ved statsseminarierne en kvotadel af lønnen for  

 tjenestemandsansatte seminarieadjunkter og -lektorer, og det forudsættes  

 herved, at aflønning - efter varigheden af ansættelsesforholdet - sker på  

 grundlag af timetallet i det enkelte undervisningsår eller semester.
Man går  

 ud fra, at den af rigsrevisionen påpegede usikkerhed ikke gør sig gældende  

 for disse timelærere.
b.
Timelønnede.
Der ydes løn efter de af finansministeriet fastsatte  

 regler om vederlæggelse m.v. af timelønnet undervisning, jfr. senest  

 finansministeriets cirkulære af 10. januar 1980. Efter den som bilag til  

 timelønscirkulæret medsendte standardansættelseskontrakt skal der gives  

 oplysning om, hvor meget det samlede arbejdstimetal omtrentligt vil udgøre,  

 medens betaling ydes på grundlag af det derefter opgjorte - højere eller  

 lavere - timetal.
Må der imødeses et væsentligt lavere timetal end forventet ved  

 ansættelsen, således at der ikke vil være rimelig overensstemmelse mellem det  

 i ansættelseskontrakten angivne omtrentlige timetal og det faktiske timetal,  

 vil der dog efter omstændighederne kunne blive tale om krav på betaling efter  

 det timetal, der er angivet i ansættelseskontrakten.
Ansættelsesforholdet må  

 derfor i tilfælde af en sådan upåregnet nedgang i timetallet snarest opsiges,  

 og et eventuelt nyt ansættelsesforhold indgås på grundlag af det ændrede  

 timetalsskøn.
 Drejer det sig om bortfald af enkelte timer, skal der ikke ydes betaling  

 for disse timer, når de af seminariet aflyses med 1 uges varsel eller  

 derover.
 Såfremt der som følge af afhængighed af et tilstrækkeligt antal  

 tilmeldinger eller af andre grunde knytter sig særlig usikkerhed til  

 oprettelsen af hold i et fag, vil ansættelse kunne ske med forbehold om, at  

 der oprettes hold i faget.
 Man anmoder seminarierektorerne om, hvor det ikke allerede er tilfældet,  

 at anvende den af finansministeriet udarbejdede standardansættelseskontrakt  

 og gennem rettidig opsigelse eller aflysning eller ved et efter forholdene  

 begrundet forbehold at sørge for, at der i videst muligt omfang bliver  

 overensstemmelse mellem aflønningen og det faktiske timetal.
 Særlige problemer bedes forelagt for undervisningsministeriet.
 P.m.v.
 e.b.
