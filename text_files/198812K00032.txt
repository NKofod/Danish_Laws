Nr LSF 32 Forslag til Lov om ophævelse af lov om et hovedstadsråd Fremsat af Jane Oksen (FP) Aage Brusgaard (FP) Pia Dahl (FP) Pia  

 Kjærsgaard (FP) Poulsgaard (FP) den 6. oktober 1988 § 1 Lov om et hovedstadsråd, jf. lovbekendtgørelse nr. 315 af 20. juni 1984,  

 ophæves.
§ 2 Loven træder i kraft den 1. januar 1990.
Bemærkninger til lovforslaget Fremskridtspartiet har senest fremsat forslag om nedlæggelse af  

 Hovedstadsrådet i folketingsåret 1987-88, 1. samling (L 231). Der henvises  

 til Folketingstidende 1987-88, 1. samling, forhandlingerne sp. 8138, 8139 og  

 9419 samt tillæg A sp. 4667. Lovforslaget blev førstebehandlet den 7. april  

 1988 og derefter henvist til Kommunaludvalget, som ikke nåede at afgive  

 betænkning over lovforslaget inden udskrivelsen af nyvalg til Folketinget.
Danmark vånder sig under tredobbelt administration: stat, amtskommuner og  

 kommuner.
I hovedstadsområdet er det endnu værre, idet man der har et  

 overflødigt fjerde led: Hovedstadsrådet med 37 medlemmer.
 Fremskridtspartiet har som nævnt ovenfor tidligere foreslået  

 Hovedstadsrådet nedlagt.
 Vi var dengang åbenbart forud for vor tid, idet der nu er talrige  

 udtalelser om, at Hovedstadsrådet bør nedlægges.
 I betænkningen fra det af indenrigsministeren nedsatte udvalg om  

 amtskommunalt udgiftspres og styringsmuligheder (Betænkning nr. 1123/1987)  

 foreslår udvalget, at det overvejes i forbindelse med indeværende  

 valgperiodes udløb at overføre Hovedstadsrådets opgaver til områdets  

 amtskommuner og Københavns og Frederiksberg Kommuner, og at regionplanopgaven  

 og den kollektive trafik varetages af (amts)kommunale fællesskaber.
Efter forslagsstillernes opfattelse kan Hovedstadsområdets Trafikselskab  

 (HT) klares på mellemkommunal basis.
Det samme gælder regionplanlægningen.
Med hensyn til administrationen af by- og landzoneloven er det aldeles  

 tåbeligt, at et fjerntliggende organ som Hovedstadsrådet tager sig af denne.  

 Det harmonerer meget dårligt med det nærdemokrati, alle taler så meget om,  

 men som det åbenbart er svært at føre ud i praksis.
Forslagsstillerne finder,  

 at kommunerne med deres langt større lokalkendskab bør administrere disse  

 enkeltsager, som de gjorde det før Hovedstadsrådets oprettelse.
 Også på miljøområdet i øvrigt og ved planlægning af varme- og  

 vandforsyning sker der i dag i et vist omfang en komplet overflødig  

 dobbeltadministration.
 Den overordnede sygehusplanlægning hører efter forslagsstillernes  

 opfattelse heller ikke til under Hovedstadsrådet, men kan overtages af  

 Sundhedsministeriet.
 Fremskridtspartiet må konkludere, at i tider med stadig stigende  

 offentlige udgifter vil der ligge både en økonomisk og en administrativ  

 lettelse i nedlæggelse af Hovedstadsrådet.
 Fremskridtspartiet har bemærket, at indenrigsminister Thor Pedersen under  

 1. behandling af L 231 den 7. april 1988 kunne udtrykke den daværende  

 regerings principielle enighed i, at Hovedstadsrådet kan nedlægges.  

 Regeringen bebudede et lovforslag i efteråret 1988, når det nødvendige  

 arbejde med forslag til omlægning og nye strukturer var tilendebragt.
 Også Det Radikale Venstres ordfører Ole Vig Jensen kunne ved 1. behandling  

 af L 231 udtale, at også Det Radikale Venstre overvejede, om ikke tiden var  

 inde til at ændre den gældende struktur vedrørende Hovedstadsrådet.
 Da der således i det nuværende Folketing skulle tegne sig et flertal for  

 nedlæggelse af Hovedstadsrådet, mener Fremskridtspartiet, at omlægningen af  

 Hovedstadsrådets opgaver bør iværksættes straks, således at Hovedstadsrådet  

 kan nedlægges pr. 1. januar 1990, hvilket er foreneligt med den ny  

 valgperiode for kommunalbestyrelser og amtsråd.
 Det forudsættes, at regeringen i tilfælde af lovforslagets vedtagelse  

 fremsætter lovforslag om de nødvendige lovændringer som følge af vedtagelsen.
