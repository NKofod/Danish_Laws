Kapitel 1   Formål med vejledningen Kapitel 2   Vejledningens tilrettelæggelse Kapitel 3   Vejledningens indhold Kapitel 4   Samarbejde ved risiko for frafald Kapitel 5   Uddannelseskrav til vejlederne Kapitel 6   Kvalitetsudvikling og kvalitetssikring Kapitel 7   Ikrafttrædelsesbestemmelser Bekendtgørelse om vejledning om gennemførelse af uddannelser på Undervisningsministeriets område I henhold til § 12 a, stk. 4, i lov om vejledning om uddannelse og erhverv, jf. lovbekendtgørelse nr. 630 af 20. juni 2008, fastsættes:
Kapitel 1 Formål med vejledningen § 1. Formålet med vejledningen er, at den enkelte elev/studerende/kursist fuldfører den valgte uddannelse med størst muligt fagligt og personligt udbytte eller støttes til at vælge en anden uddannelse.
 Stk. 2. Vejledningen skal understøtte elevens/den studerendes/kursistens evne til at træffe begrundede valg og til at gennemføre den uddannelse, som den enkelte vælger, således at en forståelse for sammenhængen mellem de foretagne valg og det efterfølgende uddannelses- eller beskæftigelsesønske opnås.
 Stk. 3. Vejledningen skal bidrage til, at elever/studerende/kursister som en del af deres uddannelsesforløb bliver i stand til at formulere mål og delmål med deres uddannelse, opnår et realistisk karriereperspektiv og gode studie- og arbejdsvaner.
 Stk. 4. Vejledningen skal gives således, at der for den enkelte sikres sammenhæng og progression i vejledningsindsatsen.
Kapitel 2 Vejledningens tilrettelæggelse § 2. Uddannelsesinstitutionen tilbyder eleven/den studerende/kursisten vejledning om gennemførelse af den valgte uddannelse efter reglerne i denne bekendtgørelse og eventuelle andre regler for den pågældende uddannelse.
 Stk. 2. Vejledningens indhold, tilrettelæggelse og tidsmæssige placering afpasses efter den enkeltes behov med vægt på unge, der på grund af faglige, personlige og/eller sociale forhold, fysiske eller psykiske funktionsnedsættelser har et udvidet behov for vejledning.
 Stk. 3. Vejledningen tilrettelægges af uddannelsesinstitutionen som individuel, gruppevis og kollektiv vejledning, der gensidigt støtter og supplerer hinanden.
Stk. 4. Der skal på den enkelte uddannelsesinstitution udarbejdes retningslinjer for den individuelle, gruppevise og den kollektive vejledning, hvoraf det fremgår, hvad indholdet er i den konkrete vejledning og hvilke mål, der er sat for vejledningen.
Retningslinjerne skal offentliggøres på institutionernes hjemmesider.
 Stk. 5. Ungdomsuddannelsesinstitutioner skal tilrettelægge vejledningen, jf. stk. 4, i samarbejde med Studievalg, således at institutionens gennemførelsesvejledning og Studievalgs vejledning, jf. bekendtgørelse om vejledning om valg af videregående uddannelse og erhverv, for den enkelte elev udgør en sammenhængende indsats, jf. § 3, stk. 1. Vejledningen skal tilrettelægges på grundlag af den vejledning, som eleven har modtaget tidligere i sit uddannelsesforløb med udgangspunkt i elevens uddannelsesplan.
Udvidet vejledning § 3. Vejlederne på ungdomsuddannelsesinstitutionerne skal tilrettelægge deres samarbejde med Studievalg med særlig vægt på unge med behov for udvidet vejledning om valg af videregående uddannelse og erhverv og skal henvise de unge til Studievalg, såfremt der er behov herfor, jf. bekendtgørelse om vejledning om valg af videregående uddannelse og erhverv.
 Stk. 2. Udveksling af personfølsomme oplysninger, som er omfattet af §§ 7 og 8 i persondataloven, mellem ungdomsuddannelsesinstitutionerne og Studievalg, jf. stk. 1, må kun finde sted efter samtykke fra den unge selv eller fra forældremyndighedens indehaver, såfremt den unge er under 18 år.
Kapitel 3 Vejledningens indhold § 4. Den individuelle vejledning tager udgangspunkt i elevens/den studerendes/kursistens personlige forudsætninger og i formålet, indholdet og strukturen af den pågældende uddannelse.
Stk. 2. Den individuelle vejledning indeholder vejledning om de valg af elementer, der indgår i den enkelte uddannelse, Stk. 3. Den individuelle vejledning indeholder samtidig vejledning om forhold, der har betydning for, at eleven/den studerende/kursisten kan gennemføre den valgte uddannelse.
Stk. 4. Den kollektive vejledning indeholder vejledning om forhold, der er fælles for eleverne/de studerende/kursisterne, og skal mindst omfatte orientering om 1) uddannelsens mål, opbygning og enkeltelementer, 2) valgfags eller andre enkeltelementers betydning i forbindelse med senere uddannelse og erhverv, 3) økonomiske og sociale forhold i relation til uddannelsen, herunder orientering om regler for tildeling af Statens Uddannelsesstøtte (SU), Statens Voksenuddannelsesstøtte (SVU), specialpædagogisk støtte (SPS) og lønnet praktik, og 4) muligheder for uddannelses- og erhvervsvejledning der tilbydes af Ungdommens Uddannelsesvejledning og Studievalg, samt orientering om www.uddannelsesguiden.dk.
Kapitel 4 Samarbejde ved risiko for frafald § 5. Vurderer en uddannelsesinstitution, at der er en risiko for, at en elev en studerende eller en kursist afbryder et uddannelsesforløb, skal institutionen tilbyde eleven, den studerende eller kursisten en individuel samtale.
 Stk. 2. Ungdomsuddannelsesinstitutionerne skal underrette Ungdommens Uddannelsesvejledning, jf. reglerne i bekendtgørelse om vejledning om valg af ungdomsuddannelse og erhverv, hvis der er overhængende risiko for, at eleven afbryder et uddannelsesforløb.
Stk. 3. De videregående uddannelsesinstitutioner skal opfordre den studerende til at søge vejledning hos Studievalg, jf. reglerne i bekendtgørelse om vejledning om valg af videregående uddannelse og erhverv (Studievalgsbekendtgørelsen), såfremt den studerende ønsker at afbryde sin uddannelse, eller henvise til den pågældende uddannelsesinstitution, såfremt den studerende ønsker at begynde på en ny uddannelse.
Såfremt den studerende ikke har gennemført en ungdomsuddannelse, henvises til Ungdommens Uddannelsesvejledning, jf. bekendtgørelse om vejledning om valg af ungdomsuddannelse og erhverv.
Kapitel 5 Uddannelseskrav til vejlederne § 6. Vejledningen efter denne bekendtgørelse varetages af en eller flere personer, der udpeges af uddannelsesinstitutionen, og som har gennemført de tre obligatoriske moduler samt et relevant valgmodul på diplomuddannelsen i uddannelses- og erhvervsvejledning, en professionsbacheloruddannelse i offentlig administration med toning i uddannelses- og erhvervsvejledning eller masteruddannelsen i vejledning, jf. dog stk. 2.
Stk. 2. Vejledning kan endvidere varetages af 1) personer, som har mindst 5 års erhvervserfaring som vejleder og har gennemført en af følgende tidligere vejlederuddannelser:
a) Skole- og/eller ungdomsvejlederuddannelsen (Danmarks Lærerhøjskole, m.fl.) b) Voksenvejlederuddannelsen (Danmarks Lærerhøjskole, Danmarks Erhvervspædagogiske Læreruddannelse m.fl.) c) Uddannelsen som uddannelses- og erhvervsvejleder ved erhvervsskolerne (tidligere benævnt studievejledning) (Danmarks Erhvervspædagogiske Læreruddannelse) d) Studievejlederuddannelsen for studievejledere på gymnasier, hf-kurser og voksenuddannelsescentre (Undervisningsministeriet) e) Grunduddannelsen for uddannelsesvejledere inden for almen voksenuddannelse (Undervisningsministeriet) f) Studievejlederuddannelsen ved de videregående uddannelser - grundkursus og 4 moduler (Undervisningsministeriet) 2) personer, som har mindst 3 års erhvervserfaring som vejleder og inden den 1. august 2008 har gennemført de tre basismoduler i diplomuddannelsen i uddannelses- og erhvervsvejledning, og 3) personer, som dokumenterer et tilsvarende vejledningsfagligt kompetenceniveau ved en realkompetencevurdering.
 Stk. 3. Ved alle nyansættelser efter 1. august 2008, skal ansøgeren opfylde uddannelseskravet eller dokumentere sine kompetencer efter stk. 1 eller 2. Er det ikke muligt at ansætte en egnet ansøger, der opfylder kravene i stk. 1 eller 2, kan der ansættes ansøgere, som herefter indgår i uddannelsesinstitutionens efteruddannelsesplaner, jf. stk. 4.
 Stk. 4. Uddannelsesinstitutionen skal inden 1. august 2010 tage stilling til, hvornår alle vejledere kan leve op til uddannelseskravene i stk. 1 og 2.
Kapitel 6 Kvalitetsudvikling og kvalitetssikring § 7. Uddannelsesinstitutionens system til kvalitetsudvikling og kvalitetssikring skal omfatte den vejledning, der udbydes.
Stk. 2. Kvalitetssystemet skal som minimum omfatte undersøgelser, der måler elevernes/de studerendes/kursisternes tilfredshed med og udbytte af gennemførelsesvejledningen.
Desuden skal effekten af vejledningen målt som frafald fra og gennemførelse af uddannelserne indgå.
 § 8. Uddannelsesinstitutionen offentliggør en beskrivelse af kvalitetssystemet og de opnåede resultater på en lettilgængelig måde på institutionens hjemmeside.
Kapitel 7 Ikrafttrædelsesbestemmelser § 9. Bekendtgørelsen træder i kraft den 1. august 2008, jf. stk. 2.
 Stk. 2. Bestemmelsen i § 2, stk. 5, har først virkning fra skoleåret 2009/2010.
 Stk. 3. Bekendtgørelse nr. 298 af 28. april 2004 om vejledning om gennemførelse af uddannelser på Undervisningsministeriets område ophæves.
