 Direktoratet har den 1. juli 1981 tilskrevet samtlige af  

 industriministeriet anerkendte klassifikationsselskaber som følger:
»I medfør af §§ 19, stk. 2, og 20, stk. 2, i industriministeriets  

 bekendtgørelse af 26. juni 1981 om syn og certifikater, bemyndiger man med  

 virkning fra 15. juli 1981 herved selskabet til på skibstilsynets vegne og  

 med ansvar overfor dette at foretage de for udstedelse af  

 konstruktionssikkerhedscertifikat og udrustningssikkerhedscertifikat  

 nødvendige syn på danske lastskibe, der er optaget i selskabets klasse, samt  

 til efter endt syn at udstede de nævnte certifikater.
Selskabet bemyndiges  

 endvidere til på skibstilsynets vegne og med ansvar overfor dette på skibe  

 optaget i selskabets klasse at afholde de i § 5 i ovennævnte bekendtgørelse  

 foreskrevne årlige syn i lastskibe og mellemliggende syn i visse tankskibe  

 samt til at påtegne skibets certifikater herom.
De omhandlede syn skal foretages i overensstemmelse med de af direktøren  

 for statens skibstilsyn fastsatte regler om syns indhold samt med reglerne i  

 Den Internationale Konvention om Sikkerhed for Menneskeliv på Søen, 1974, og  

 den af den mellemstatslige rådgivende søfartsorganisation IMCO udsendte  

 rekommandation nr.
A. 413 (XI).
Det er en forudsætning for bemyndigelsen, at der for de enkelte skibe  

 gives direktoratet oplysning om udstedte certifikater og afholdte syn tillige  

 med oplysning om de påbud af væsentlig betydning for sikkerheden, der er  

 givet og opfyldt i forbindelse med hvert enkelt syn.
Endvidere skal der gives  

 oplysning om påbud, der tilbagestår ved synets afslutning, tilligemed den  

 fastsatte tidsfrist for afhjælpningen.« Direktoratet har endvidere den 2. september 1983 tilskrevet ovennævnte  

 klassifikationsselskaber som følger:
 »I medfør af § 19, stk. 2, og § 20, stk. 2, i industriministeriets  

 bekendtgørelse af 26. juni 1981 om syn og certifikater bemyndiger man med  

 virkning fra den 2. oktober 1983 herved selskabet til på skibstilsynets vegne  

 og med ansvar over for dette at foretage de for udstedelse og senere  

 opretholdelse af internationalt certifikat om forebyggelse af forurening  

 (IOPP-certifikat) nødvendige syn på lastskibe, der er optaget i selskabets  

 klasse, samt til efter endt syn at udstede eller påtegne det nævnte  

 certifikat.
 For skibe, der som nybyggede eller indkøbte går i fart efter den 2.  

 oktober 1983, vil det første IOPP-certifikat blive udstedt af statens  

 skibstilsyn i forbindelse med første hovedsyn, og ovennævnte bemyndigelse  

 omfatter derfor for sådanne skibe alene efterfølgende syn,  

 certifikatudstedelse eller certifikatpåtegning.
 De omhandlede syn skal foretages i overensstemmelse med de af direktøren  

 for statens skibstilsyn fastsatte regler om syns indhold, der offentliggøres  

 i »Skibstilsynets Meddelelser«, og med reglerne i Annex I i den  

 Internationale Konvention om Forebyggelse af Forurening fra Skibe med  

 tilhørende ændringer i 1978-protokollen, samt i overensstemmelse med  

 MEPC-cirkulærerne 97 og 99, udsendt af IMO.
 Det er en forudsætning for bemyndigelsen, at der, bortset fra syn i  

 forbindelse med første udstedelse af IOPP-certifikatet, for de enkelte skibe  

 gives direktoratet oplysning om de påbud af væsentlig betydning, der er givet  

 og opfyldt i forbindelse med hvert enkelt syn.
 Endvidere skal der med angivelse af tidsfrist for afhjælpning gives  

 oplysning om væsentlige påbud, der tilbagestår ved synets afslutning.
