Betænkning afgivet af Kulturudvalget den 17. april 2013 Betænkning over Forslag til lov om Statens Kunstfonds virksomhed [af kulturministeren (Marianne Jelved)]:
1. Ændringsforslag Der er stillet 20 ændringsforslag til lovforslaget.
Kulturministeren har stillet ændringsforslag nr. 1, 2, 7, 10-15 og 17-20. Dansk Folkepartis medlemmer af udvalget har stillet ændringsforlag nr. 3-6, 8, 9 og 16.
2. Udvalgsarbejdet Lovforslaget blev fremsat den 16. januar 2013 og var til 1. behandling den 24. januar 2013. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring.
Den 16. januar 2013 sendte kulturministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Danske Billedkunstnere, Statens Kunstråd og Teatrenes Interesseorganisation.
 Kulturministeren har over for udvalget kommenteret de skriftlige henvendelser til udvalget.
Deputationer Endvidere har Danske Billedkunstnere og Statens Kunstråd mundtligt over for udvalget redegjort for deres holdning til lovforslaget.
Spørgsmål Udvalget har stillet 7 spørgsmål til kulturministeren til skriftlig besvarelse, som denne har besvaret.
3. Tilkendegivelse fra udvalget Kulturministeren har i brev af 16. april 2013 sendt et betænkningsbidrag til Kulturudvalget om kunstnernes mulighed for at få udbetalt kunststøtte til et selskab.
Brevet er optrykt som bilag 2 til betænkningen.
Udvalget finder, at det skal være muligt for de kunstnere, der ønsker det, at få udbetalt bevilget kunststøtte, både projekttilskud og arbejdslegater, til KKArt eller en anden virksomhed efter eget valg.
Dette kræver ikke ændring i det foreliggende lovforslag.
Organisationen Danske Billedkunstnere har over for udvalget påpeget, at det bør være muligt, at kunststøtte efter anmodning fra kunstneren kan tildeles et selskab, hvori kunstneren udfører det kunstneriske virke, som bevillingen omhandler.
Konkret peges der på selskabet KKArt, der er ejet af Danske Billedkunstnere, som administrer de tilsluttede kunstnerens indtægter (både kunststøtte og anden indtægt), og som ansætter kunstnerne på vilkår, der kan gøre det lettere for kunstneren at indfri dagpengesystemets beskæftigelseskrav.
 Danske Billedkunstnere har gjort opmærksom på, at overførsel af kunststøtte til KKart i nogle tilfælde har medført uklarhed i de pågældende kunstneres retsstilling i forhold til SKAT.
Kulturministeren gør opmærksom på, at lovforslaget ikke lægger op til ændringer i mulighederne for at tildele projektstøtte til virksomheder.
Der har på alle kunstområder været mulighed for at tildele projektstøtte til selskaber, såfremt det er selve projektet, der støttes.
Dog har Kunstrådets billedkunstudvalg i forhold til nogle konkrete puljer  for indeværende besluttet, at man ikke ønsker at tildele projekttilskud på denne måde.
Det er kulturministerens opfattelse, at det er uheldigt, at der har udviklet sig forskelligartet praksis mellem kunstarterne for, hvem der kan tildeles projektstøtte, og at det fremadrettet vil blive bestyrelsen for Statens Kunstfonds opgave at  overse og sikre, at der er en ensartet praksis på hele fondens virkeområde.
Det understreges dog samtidig, at beslutninger om tildeling af kunststøtte er underlagt armslængdeprincippet og således er det enkelte udvalgs suveræne beslutning.
Kulturministeren har endvidere oplyst, at Kulturstyrelsen vil undersøge, hvordan det vil være muligt at udbetale arbejdslegater og arbejdsstipendier til en virksomhed på en måde, der er administrativt enkel, og som ikke rummer skattemæssige uklarheder.
Kulturstyrelsen forventer, at undersøgelsen vil kunne færdiggøres inden sommerferien.
4. Indstillinger og politiske bemærkninger Et flertal i udvalget (udvalget med undtagelse af DF og LA) indstiller lovforslaget til vedtagelse med de af kulturministeren stillede ændringsforslag.
Et mindretal i udvalget (DF) indstiller lovforslaget til vedtagelse med de stillede ændringsforslag bortset fra ændringsforslag nr. 17 stillet af kulturministeren.
Hvis Dansk Folkepartis ændringsforslag bliver forkastet ved 2. behandling, vil Dansk Folkeparti stemme imod lovforslaget ved 3. behandling.
Dansk Folkeparti er imod de livsvarige ydelser, der i nærværende lovforslag skøntaleagtigt er omdøbt til hædersydelser.
Vi mener ikke, at kontanthjælpsydelser hører hjemme i nogen form for kunststøtte.
Hvis staten ønsker at hædre en kunstner, kan man gøre det på mange andre måder, f.eks. ved hjælp af priser.
Livsvarige ydelser er en uskik i et moderne folkestyre, hvor der er så mange muligheder for at tilvejebringe midler til livets opretholdelse.
Dansk Folkeparti stod derfor uden for forliget om disse ydelser, men tiltrådte forliget om forenklingen af kunststøttesystemet, fordi det forbedrede og forenklede systemet mærkbart.
Dansk Folkeparti ønsker at dele lovforslaget i to, så Dansk Folkeparti kan tiltræde kunststøtteloven og stå uden for de livsvarige ydelser, men hverken ministeriet eller øvrige partier har villet imødekomme dette.
Derfor stiller Dansk Folkeparti omstående ændringsforslag om at dele loven.
 Et andet mindretal i udvalget (LA) indstiller lovforslaget til vedtagelse med de stillede ændringsforslag bortset fra ændringsforslag nr. 17 stillet af kulturministeren.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 3 Af kulturministeren, tiltrådt af udvalget:
 1) I stk. 1 ændres »kapitel 2-4« til: »§§ 2-4«.
[Korrektion] 2) I stk. 3, nr. 3, indsættes efter »tilgodese«: »produktion og«.
[Præcisering] Til § 4 Af et mindretal (DF), tiltrådt af et mindretal (LA):
 3) Paragraffen udgår.
[Bestemmelsen om hædersydelserne udgår] Til § 5 4) I stk. 2, 1. pkt., udgår »og at tildele hædersydelser«.
[Konsekvensændring af ændringsforslag nr. 3] 5) I stk. 2 udgår 2. pkt.
[Konsekvensændring af ændringsforslag nr. 3] 6) I stk. 4, 1. pkt., udgår », om repræsentantskabets beslutningsprocedure i forbindelse med tildeling af hædersydelser«.
[Konsekvensændring af ændringsforslag nr. 3] Til § 6 Af kulturministeren, tiltrådt af udvalget:
 7) I stk. 1 ændres »hvert kunstområde« til: »billedkunst, litteratur, kunsthåndværk og design, musik og scenekunst«.
[Præcisering] Til § 7 Af et mindretal (DF), tiltrådt af et mindretal (LA):
 8) Stk. 1, nr. 1, affattes således:
»1) Legatudvalgene varetager opgaver i henhold til § 4, nr. 1 og 2, i lov om litteratur, § 3, nr. 1  og 2, i lov om musik, § 18, stk. 1, nr. 1 og 2, i lov om scenekunst, § 2, stk. 1, nr. 1 og 2, og stk. 2 og 3, og § 4, stk. 1, nr. 1 og 2, og stk. 2, i lov om billedkunst og kunstnerisk formgivning og § 17 a i lov om film.
Kun legatudvalgene kan tildele arbejdslegater fra Statens Kunstfond.« [Konsekvensændring af ændringsforslag nr. 3] 9) I stk. 1, nr. 3, udgår »om tildeling af hædersydelser til arkitekter, jf. § 4,«.
[Konsekvensændring af ændringsforslag nr. 3] Til § 8 Af kulturministeren, tiltrådt af udvalget:
 10) I stk. 1 ændres »§ 7« til: »§ 6«.
[Korrektion] Til § 10 11) I overskriften før paragraffen ændres »tilskud og garantier mv.« til: »tilskud, garantier m.v.« [Korrekturrettelse] 12) I stk. 1 ændres »tilskud og garantier mv.« til: »tilskud, garantier m.v.« [Konsekvensrettelse] Til § 13 13) I stk. 2  ændres to steder »§ 5, stk. 2« til: »§ 5, stk. 1«.
[Korrektion] 14) I stk. 3 ændres »ved lovens ikrafttræden« til: »den 1. juli 2013«.
[Præcisering] 15) I stk. 4 ændres »ved lovens ikrafttræden« til: »den 1. januar 2014«.
[Præcisering] Af et mindretal (DF), tiltrådt af et mindretal (LA):
 16) Stk. 5 og 6 udgår.
[Konsekvensændring af ændringsforslag nr. 3] Af kulturministeren, tiltrådt af et flertal (udvalget med undtagelse af DF og LA):
 17) I stk. 6 ændres »der er tildelt hædersydelsen« til: »der var tildelt livsvarige ydelser«.
[Præcisering] Til § 14 Af kulturministeren, tiltrådt af udvalget:
 18) Nr. 5 affattes således:
»5. Kapitel 3 ophæves.« [Korrektion som følge af lovtekniske hensyn] Til § 15 19) I nr.12 ændres i den indledende tekst »stk. 4« til: »stk. 5«, og i det foreslåede § 12 a, stk. 4, ændres stykkebetegnelsen »Stk. 4« til: »Stk. 5«.
[Konsekvensrettelse under hensyn til § 21, nr. 2, i lov nr. 1531 af 21. december 2010] Til § 17 20) I nr. 2 ændres i den indledede tekst »stk. 3« til: »stk. 4«, og i det foreslåede § 24, stk. 3, ændres stykkebetegnelsen »Stk. 3« til: »Stk. 4«.
[Konsekvensrettelse under hensyn til § 25, nr. 1, i lov nr. 1531 af 21. december 2010] Bemærkninger Til nr. 1 Den foreslåede ændring korrigerer lovforslagets tekst, der fejlagtigt henviser til kapitlerne 2-4 i forslag til lov om billedkunst og kunstnerisk formgivning.
Da der ikke er kapitelopdeling af lovforslaget (L 118 forslag til lov om billedkunst og kunstnerisk formgivning), skal der i stedet henvises til de paragraffer, som indeholder de relevante bestemmelser.
Til nr. 2 Den foreslåede ændring præciserer, at den støtte, som Statens Kunstfond yder til kunst for børn og unge, ydes både til produktion og formidling af kunst for børn og unge.
Til nr. 3-6, 8, 9 og 16 Ændringsforslagene har til formål at opdele lovforslaget, sådan at nærværende lovforslag alene udmønter aftalen om reform af kunststøttesystemet, hvor kunststøttesystemet samles i en ny samlende organisation: Statens Kunstfond.
Som konsekvens heraf udgår de dele af lovforslaget, som følger af reform af de livsvarige ydelser.
Til nr. 7 Den foreslåede ændring er en præcisering af bestemmelsen i lovforslagets § 6, stk. 1, som medfører, at det fremgår klart af bestemmelsen, for hvilke kunstområder der hører to udvalg til Statens Kunstfond.
Til nr. 10 Den foreslåede ændring korrigerer henvisningen til den bestemmelse, hvor udvalgene i Statens Kunstfond er beskrevet uddybende.
Til nr. 11 og 12 De foreslåede ændringer sikrer, at referencen til støttetyperne »tilskud, garantier m.v.« er ens alle steder i lovforslaget.
Til nr. 13 Den foreslåede ændring korrigerer lovforslagets tekst, der fejlagtigt henviser til lovforslagets § 5, stk. 2. Bestemmelsen om beskikkelse af Statens Kunstfonds repræsentantskab og en karensperiode, før genbeskikkelse kan finde sted, findes i lovforslagets § 5, stk. 1.
Til nr. 14 Den foreslåede ændring er en præcisering af bestemmelsen i lovforslagets § 13, stk. 3, som medfører, at der ikke kan herske tvivl om, hvornår beskikkelsen af repræsentantskabet for Statens Kunstfond skal finde sted første gang.
Tvivlen kunne opstå, fordi ikke alle dele af lovforslaget foreslås at træde i kraft samtidig.
Til nr. 15 Den foreslåede ændring er en præcisering af bestemmelsen i lovforslagets § 13, stk. 4, som medfører, at der ikke kan herske tvivl om, hvornår beskikkelsen af medlemmerne af legatudvalgene i Statens Kunstfond skal finde sted første gang.
Tvivlen kunne opstå, fordi ikke alle dele af lovforslaget foreslås at træde i kraft samtidig.
Til nr. 17 Den foreslåede ændring er en præcisering af bestemmelsen i lovforslagets § 13, stk. 6. Betegnelsen livsvarige ydelser bruges frem til den 1. januar 2014, hvor lovforslaget foreslås at træde fuldt i kraft.
De personer, hvis efterladte vil kunne tildeles ydelser til efterladte, er derfor tildelt en livsvarig ydelse.
Fra den 1. januar 2014 vil de livsvarige ydelser blive afløst af hædersydelser, jf. de særlige bemærkninger til lovforslagets § 4, stk. 1. Efter den 1. januar 2014 vil også de livsvarige ydelser blive betegnet som hædersydelser.
Til nr. 18 Den foreslåede ændring korrigerer lovforslagets tekst, fordi kapitel 3 i den gældende lov om litteratur kun indeholder én paragraf.
For at kapitlet ikke efter ændringen skal stå tomt, foreslås det i stedet, at hele kapitlet ophæves.
Den indholdsmæssige konsekvens svarer til ophævelsen af § 6 i den gældende lov om litteratur og er beskrevet bemærkningerne til lovforslagets § 14, nr. 5.
Til nr. 19 Den foreslåede ændring af lovforslaget er en konsekvens af, at der allerede ved § 21, nr. 2, i lov nr. 1531 af 21. december 2010 lov om økonomiske og administrative forhold for modtagere af driftstilskud fra Kulturministeriet er indsat et stk. 4. Det foreslås derfor, at der tilføjes et stk. 5 til § 12 a i lov om litteratur.
Det foreslås samtidig, at den lovtekniske opstilling korrigeres, så referencen til det nye stykke skrives med kursiv begge steder i bestemmelsen.
Til nr. 20 Den foreslåede ændring af lovforslaget er en konsekvens af, at der allerede ved § 25, nr. 1, i lov nr. 1531 af 21. december 2010 lov om økonomiske og administrative forhold for modtagere af driftstilskud fra Kulturministeriet er indsat et nyt stk. 3. Det foreslås derfor, at der tilføjes et nyt stk. 4 til § 24 i lov om film.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Marlene Borst Hansen (RV) Lone Loklindt (RV) Zenia Stampe (RV) Pernille Vigsø Bagge (SF) Ole Sohn (SF) Jonas Dahl (SF) Rosa Lund (EL) Jørgen Arbo-Bæhr (EL) Kim Andersen (V) Martin Geertsen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Simon Emil Ammitzbøll (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 119 Bilagsnr.
Titel Oversigt over spørgsmål og svar vedrørende L 119 Bilag 2 Kulturministerens brev af 16. april 2013 Brevet er optrykt efter ønske fra udvalget.
Folketingets Kulturudvalg Christiansborg 1240 København K 16. april 2013 Kære medlemmer Til jeres orientering fremsendes vedlagt et justeret betænkningsbidrag til L 119 forslag til lov om Statens Kunstfonds virksomhed.
Betænkningsbidraget er justeret som opfølgning på drøftelsen i Kulturudvalget d. 9. april og min efterfølgende drøftelse med Eyvind Vesselbo og Mogens Jensen om udvalgets betænkning over L118 og L119. I forhold til den tidligere version af betænkningsbidraget (af 19. marts) er det blevet tydeliggjort, at det også fortsat vil være muligt at tildele projektstøtte til et selskab, hvori kunstneren udfører sit værk, som f.eks.
KKart.
Dette gælder på billedkunstområdet som på de øvrige kunstområder såfremt det er selve projektet, der støttes.
Det understreges dog også, at beslutninger om tildeling af projektstøtte er underlagt armslængdeprincippet, og at udvalgenes beslutninger om tildeling således er suveræne.
 Endvidere er der i betænkningsbidraget angivet en forventet tidshorisont på knap 10 uger frem til sommerferien for Kulturstyrelsens undersøgelse af mulighederne for at udbetale kunststøtten til en virksomhed af typen KKart på en måde, der er administrativt enkel og som ikke rummer skattemæssige uklarheder.
 Jeg vil desuden benytte lejligheden til at kommentere sammenhængen mellem betænkningsbidragets løfte om den nævnte undersøgelse - og så at det i mit svar til udvalget af 6. marts på spørgsmål 1 til L 118 forslag til lov om billedkunst og kunstnerisk formgivning nævnes, at det er Kulturstyrelsens vurdering, at der for så vidt angår den administrative praksis vedrørende udbetaling af tilskud på området ikke kan udbetales arbejdslegater mv. til et selskab, men skal udbetales til kunstneren, da denne praksis afspejler den skatteindberetningspligt, som Kulturstyrelsen som en offentlig myndighed er underlagt.
 Kulturstyrelsen oplyser overfor mig, at man i lyset af den i Kulturudvalget verserende debat har taget sagen op til fornyet overvejelse, og at styrelsen med den bebudede undersøgelse vil sikre at alle relevante aspekter af spørgsmålet bliver fuldt belyst, herunder at skattemyndighederne vurderer de skattemæssige aspekter i sagen.
Marianne Jelved Betænkningsbidrag:
Organisationen Danske Billedkunstnere har overfor udvalget påpeget, at det bør være muligt, at kunststøtte efter anmodning fra kunstneren kan tilgå et selskab, hvori kunstneren udfører det kunstneriske virke, som bevillingen omhandler.
Konkret peges der på, at selskabet KKart, der er ejet af Danske Billedkunstnere, og som administrer de tilsluttede kunstneres indtægter (både kunststøtte og anden indtægt), og som ansætter kunstnerne på vilkår, der kan gøre det lettere for kunstneren at indfri dagpengesystemets beskæftigelseskrav.
Udvalget [medlemmer af udvalget] finder, at det bør være muligt for de kunstnere, der ønsker det, at få udbetalt bevilget kunststøtte, både projekttilskud og arbejdslegater, til KKart eller en anden virksomhed efter eget valg.
Dette kræver ikke ændring i det foreliggende lovforslag.
 Danske Billedkunstnere har gjort opmærksom på, at overførsel af kunststøtte til KKart i nogle tilfælde har medført uklarhed i de pågældende kunstneres retsstilling i forhold til Skat.
Kulturministeren gør opmærksom på, at lovforslaget ikke lægger op til ændringer i forhold til mulighederne for at tildele projektstøtte til virksomheder.
Der har på alle kunstområder været mulighed for at tildele projektstøtte til selskaber, såfremt det er selve projektet, der støttes.
Dog har Kunstrådets billedkunstudvalg i forhold til nogle konkrete puljer, for indeværende besluttet, at man ikke ønsker, at tildele projekttilskud på denne måde.
Det er kulturministerens opfattelse, at det er uheldigt, at der har udviklet sig forskelligartet praksis mellem kunstarterne for, hvem der kan tildeles projektstøtte, og at det fremadrettet vil blive bestyrelsen for Statens Kunstfonds opgave at overse og sikre, at der en ensartet praksis på hele fondens virkeområde.
Det understreges dog samtidig, at beslutninger om tildeling af kunststøtte er underlagt armslængdeprincippet og er således det enkelte udvalgs suveræne beslutning.
Kulturministeren har endvidere oplyst, at Kulturstyrelsen vil undersøge, hvordan det vil være muligt at udbetale arbejdslegater og arbejdsstipendier til en virksomhed på en måde, der er administrativt enkel og som ikke rummer skattemæssige uklarheder.
Kulturstyrelsen forventer, at undersøgelsen vil kunne færdiggøres inden sommerferien.
