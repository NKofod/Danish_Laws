Nr BTL 11 Betænkning over Forslag til lov om ændring af lov om kommunal udligning og  

 generelle tilskud til kommuner og amtskommuner (Overudligning, ændring af  

 vilkår for kommuner med særlig svagt beskatningsgrundlag, amtskommunalt  

 statstilskud)   

 Nr L 11 1987-88, 2. samling Afgivet af Kommunaludvalget Afgivet: 19880617 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Udvalget har endvidere modtaget skriftlig henvendelse fra Kommunernes  

 Landsforening og Københavns Magistrat, Overborgmesteren.
 Udvalgsarbejdet har i øvrigt formet sig som en fortsættelse af  

 udvalgsbehandlingen af et tilsvarende lovforslag i 1. samling (L 152).
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal (Socialdemokratiets medlemmer af udvalget) udtaler:
Socialdemokratiet vender sig mod forslaget om, at tilsvar til  

 momsudligningen fragår i beregningen af skattetryksfaktoren i  

 hovedstadsudligningen.
Forslaget får den virkning, at Københavns Kommune på  

 årsbasis afleverer omkring 60 mio. kr. fortrinsvis til de velstillede af  

 kommunerne i hovedstadsområdet, og det er et resultat, der ikke er rimeligt.
 Forslaget begrundes med, at man vil løse overudligningsproblemer i  

 hovedstadsområdet, men det er løst også i den eksisterende ordning  

 (puljesystemet).
 Socialdemokratiet har med beklagelse konstateret, at der ikke er flertal  

 for at afvise regeringens forslag om ændringen, men afstår fra at stille eget  

 ændringsforslag.
 Flertallets holdning får den konsekvens, at Socialdemokratiet vil undlade  

 at stemme ved 3. behandling.
Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling og bemærker  

 i den forbindelse, at SF gerne vil medvirke til at løse de problemer, som det  

 angiveligt er lovforslagets formål at løse, men ikke på en måde der betyder,  

 at f.eks.
Københavns Kommune får forringet økonomien, mens mere velaflagte  

 kommuner opnår forbedringer.
Lovforslaget indeholder desuden  

 bloktilskudsdelen af regeringens aftale med Amtsrådsforeningen om  

 amtskommunernes økonomi - en aftale, som SF anser for urealistisk.
