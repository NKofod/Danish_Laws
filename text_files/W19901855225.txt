En klager havde fratrukket befordringsudgifter i forbindelse med et  

 bijob efter ligningslovens § 9 B, beregnet efter Ligningsrådets takster og  

 ved siden heraf fratrukket parkeringsudgifter ved bijobbet.
Dette fradrag  

 havde de stedlige skattemyndigheder beskåret med 3.000 kr. i henhold til  

 ligningslovens § 9, stk. 1.
 Landsskatteretten forhøjede imidlertid ansættelsen med det resterende  

 fradrag, idet parkeringsudgifter henhørte under de faktiske udgifter, der  

 kunne fratrækkes efter § 9, men var inkluderet i Ligningsrådets takster.
 A klagede for indkomståret 1987 over, at hans fradrag på 3.305 kr. for  

 parkeringsudgifter var anset som en udgift i forbindelse med indtægtsgivende  

 arbejde, hvorfor udgiften var reduceret med grundbeløbet på 3.000 kr., jf.  

 ligningslovens § 9, stk. 1.
Det fremgik, at klageren, der var lærer, havde et bijob uden for den  

 sædvanlige arbejdsplads, hvor han 2-3 dage om ugen underviste børn.
Klageren  

 kørte i bil hertil og parkerede som regel i et nærliggende parkeringshus.
 Kørslen i forbindelse med klagerens bijob var fratrukket med  

 Ligningsrådets takster som en fradrageberettiget befordringsudgift i medfør  

 af ligningslovens § 9 B om kørsel mellem skiftende eller flere samtidige  

 arbejdssteder.
Klageren påstod parkeringsudgiften anerkendt som fuldt ud  

 fradragsberettiget i lighed med de øvrige befordringsudgifter.
De stedlige  

 skattemyndigheder havde fundet, at parkeringsudgiften henhørte under  

 ligningslovens § 9, stk. 1, og havde derfor reduceret det selvangivne fradrag  

 for parkeringsudgifter med 3.000 kr.
Efter bestemmelsen i ligningslovens § 9, stk. 1, fradrages lønmodtageres  

 udgifter i forbindelse med udførelsen af det indtægtsgivende arbejde i den  

 skattepligtige indkomst i det omfang, de samlede fradragsberettigede udgifter  

 overstiger et grundbeløb på 3.000 kr.
Efter bestemmelsens stk. 2 omfatter  

 begrænsningen i fradragsretten bl.a. ikke udgifter, som lønmodtagere kan  

 fradrage efter ligningslovens § 9 B.
Klageren gjorde gældende, at han ikke var omfattet af den begrænsede  

 fradragsret, idet udgiften til parkering måtte ligestilles med  

 befordringsudgifterne, som ikke skal reduceres.
Klageren henviste endvidere  

 til, at en skatteekspert ligeledes havde givet udtryk for, at der ikke skulle  

 ske nogen begrænsning.
Landsskatteretten var enig med klageren i, at udgifterne til parkering  

 ikke kunne anses for omfattet af ligningslovens § 9, stk. 1, om lønmodtageres  

 udgifter i forbindelse med det indtægtsgivende arbejde, men at udgifterne  

 skulle medregnes ved opgørelsen af klagerens faktiske udgifter til  

 befordring.
Klageren havde imidlertid ikke foretaget fradrag for  

 befordringsudgifter, opgjort på grundlag af faktiske udgifter, men havde  

 anvendt de af Ligningsrådet fastsatte takster.
Da disse takster forudsættes  

 at dække samtlige udgifter i forbindelse med befordringen, fandt retten ikke,  

 at der kunne indrømmes et selvstændigt fradrag for parkeringsudgiften.
Ved den påklagede ansættelse var klagerens indkomst beskåret med 3.000 kr.  

 Da klageren havde fratrukket 3.305 kr., var der således fratrukket 305 kr.  

 for meget.
Ansættelsen blev derfor forhøjet med 305 kr.
 LV 1989, U 4.1.
