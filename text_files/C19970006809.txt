 1. Indledning.
 Ved lov nr. 237 af 2. april 1997 om ændring af forskellige skattelove  

 (Fast driftssted og fiskale repræsentanter) er der foretaget ændringer i  

 kildeskattelovens § 2's og selskabsskattelovens § 2's bestemmelser om fast  

 driftssted, samt i momslovgivningens regler om fiskale repræsentanter.
I kildeskatteloven og selskabsskatteloven fastslås det udtrykkeligt, at et  

 udenlandsk foretagende, som sælger sine varer m.m. i eller fra Danmark gennem  

 en repræsentant, hvis eneste salgsfunktion er passiv ordremodtagelse via  

 telefon, telefax, telex o.lign. - kaldet fjernsalg - ikke får fast driftssted  

 her i landet.
Foretagendet er dermed ikke begrænset skattepligtig til  

 Danmark.
Den del af overskuddet fra fjernsalget, der hidrører fra  

 salgsfunktionen som sådan beskattes derimod hos repræsentanten.
Ændringen af momsloven indebærer, at EU-foretagender, samt foretagender  

 fra Færøerne, Grønland, Island og Norge, der ikke har et fast forretningssted  

 i Danmark, ikke længere skal have en herboende fiskal repræsentant, der  

 sammen med virksomheden hæfter solidarisk for momstilsvaret.
Den fiskale  

 repræsentant vil fremover kun virke som et administrativt bindeled mellem de  

 statslige told- og skattemyndigheder og det udenlandske foretagende.
 Begge ændringer giver således administrative lettelser for udenlandske  

 foretagender.
 2. Ændringerne i kildeskattelovens § 2 og  

 selskabsskattelovens § 2.
Indledning, herunder formål med reglen Med reglen indføres en særlig »fjernsalgsregel« for udenlandske  

 foretagender, der udøver fjernsalg i og fra Danmark gennem en (dansk)  

 repræsentant.
For selskaber er der indsat et nyt stykke 6 i  

 selskabsskattelovens § 2. For personer er der indsat et nyt stykke 9 i  

 kildeskattelovens § 2. Fjernsalgsreglen er den samme, hvadenten det  

 udenlandske foretagende er et selskab m.v. omfattet af selskabsskatteloven  

 eller en personligt drevet virksomhed omfattet af kildeskatteloven.
Udenlandske foretagender, der driver erhvervsvirksomhed her i landet er  

 begrænset skattepligtige, hvis dette sker gennem et fast driftssted, jf.  

 selskabsskattelovens § 2, stk. 1, litra a, og kildeskattelovens § 2, stk. 1,  

 litra d.
Disse bestemmelser definerer ikke selv, hvornår et udenlandsk  

 foretagende har et fast driftssted i Danmark.
Dette afgøres i stedet efter  

 retningslinierne i artikel 5 i OECD's Modelkonvention om indkomst og formue.
Artikel 5, stk. 5 og stk. 6 - i daglig tale benævnt  

 »agentreglen« - omhandler de tilfælde, hvor et udenlandsk  

 foretagende ikke har et fast forretningssted i Danmark i henhold til de  

 foregående stykker i artiklen.
Hvis foretagendet udøver sine aktiviteter  

 gennem en repræsentant i Danmark, vil det i visse tilfælde (alligevel) have  

 fast driftssted her i landet.
Artikel 5, stk. 5, omfatter de afhængige repræsentanter.
Som afhængig  

 repræsentant anses en person eller et selskab, der enten er juridisk eller  

 økonomisk afhængig af det udenlandske foretagende.
Lønmodtagere vil altid  

 være afhængige.
Hvis foretagendet udøver virksomhed gennem en sådan afhængig  

 repræsentant, der har og sædvanligvis udøver fuldmagt til at indgå aftaler i  

 foretagendets navn, anses foretagendet normalt for at have fast driftssted i  

 Danmark.
Artikel 5, stk. 6, vedrører uafhængige repræsentanter.
D.v.s. personer og  

 selskaber, der både er juridisk og økonomisk uafhængige af det udenlandske  

 foretagende.
Bestemmelsen fastslår, at det udenlandske foretagende ikke har  

 fast driftssted i Danmark, hvis det udøver virksomhed gennem en sådan  

 uafhængig repræsentant, der handler inden for rammerne af sin sædvanlige  

 erhvervsvirksomhed.
 Anvendelsen af agentreglen i artikel 5, stk. 5 og stk. 6, er imidlertid i  

 praksis forbundet med betydelig usikkerhed i tilfælde, hvor repræsentanten  

 ikke er en ansat lønmodtager.
 Det er på den baggrund, at lovændringen fastsætter udtrykkelige interne  

 regler (i selskabsskatteloven og kildeskatteloven) for udenlandske  

 foretagenders fjernsalg i Danmark gennem en repræsentant.
Der bemærkes, at der alene er tale om en justering af de interne  

 skattepligtsregler i tilfælde, hvor et udenlandsk foretagende udøver  

 virksomhed i Danmark. Ændringen har derimod ikke betydning for Danmarks  

 fortolkning af indgåede dobbeltbeskatningsaftaler, og dermed ikke den  

 omvendte situation, hvor et dansk foretagende udøver virksomhed i form af  

 fjernsalg i udlandet gennem en afhængig eller uafhængig repræsentant.
Dette  

 betyder igen, at det danske foretagende ikke - i tilfælde, hvor den fremmede  

 stat er af den opfattelse, at fjernsalget etablerer fast driftssted i denne  

 stat - vil være afskåret fra lempelse efter dobbeltbeskatningsaftalens  

 lempelsesbestemmelse eller ligningslovens § 33. Reglen har heller ikke  

 betydning for reglen om udlandslempelse.
Anvendelsesområde Af selskabsskattelovens § 2, stk. 6, 1. pkt. og kildeskattelovens § 2,  

 stk. 9, 1. pkt., følger, at det forhold, at en (dansk) repræsentant for et  

 udenlandsk foretagende udfører såkaldt fjernsalg til danske eller udenlandske  

 kunder ikke medfører, at det udenlandske foretagende får fast driftssted i  

 Danmark efter agentreglen.
Det bemærkes, at bestemmelserne forudsætningsvis kun har betydning i  

 tilfælde, hvor repræsentanten udøver en fuldmagt til at binde det udenlandske  

 foretagende.
Har repræsentanten ikke fuldmagt til at indgå aftaler for det  

 udenlandske foretagende, vil der allerede efter de almindelige regler ikke  

 være fast driftssted efter agentreglen.
Repræsentanten kan være såvel en person som et selskab m.v., herunder  

 eventuelt også et koncernforbundet selskab.
Repræsentanten må dog ikke være  

 en lønmodtager ansat hos det udenlandske foretagende.
Om repræsentanten er uafhængig eller ej er uden betydning.
Det er  

 ligeledes uden betydning om denne handler inden for rammerne af sin  

 sædvanlige virksomhed.
Det er således kun en betingelse, at repræsentantens  

 salgsvirksomhed for det udenlandske foretagende alene kan karakteriseres som  

 fjernsalg.
 Som fjernsalg forstås efter selskabsskattelovens § 2, stk. 6, 2. pkt., og  

 kildeskattelovens § 2, stk. 9, 2. pkt., (passiv) ordreoptagelse fra danske  

 eller udenlandske kunder via telefon, telex, telefax, EDI (Electronic Data  

 Interchange) o.lign.
 Udøver repræsentanten også andre former for salgsvirksomhed for det  

 udenlandske foretagende - herunder naturligvis særligt opsøgende kundekontakt  

 (personligt, pr. telefon el.lign.), men også mere generel markedsføring og  

 rådgivning - finder reglen ikke anvendelse.
 Repræsentanten kan derimod godt udføre andre opgaver end salgsopgaver for  

 det udenlandske selskab - således f.eks. indpakning, opmagasinering,  

 forsendelse, fakturering, opkrævning, reparation og produktion.  

 Repræsentanten kan også fungere som fiskal repræsentant i relation til  

 momslovgivningen, jf. nedenfor under pkt. 3.
Med henblik på at modvirke udnyttelse af reglen - f.eks. via opsplitning  

 af salgsfunktionerne - er det i selskabsskattelovens § 2, stk. 6, 3. pkt. og  

 kildeskattelovens § 2, stk. 9, 3. pkt., fastsat, at reglen ikke finder  

 anvendelse, hvis det udenlandske foretagende - eller hermed forbundne eller  

 beslægtede selskaber, personer, fonde eller truster - i forbindelse med  

 repræsentantens salg, udøver nogen form for erhvervsmæssig virksomhed i  

 Danmark, der står i forbindelse med repræsentantens salg.
Dette gælder,  

 hvadenten der er tale om salgsvirksomhed eller anden virksomhed i forbindelse  

 med fjernsalget.
Det udenlandske foretagende m.v. kan dermed f.eks. ikke have aktivt  

 opererende sælgere og rådgivere i Danmark inden eller i forbindelse med  

 indgåelse af salgsaftalen eller udføre reparationer eller serviceydelser i  

 Danmark efter selve salget.
Det kan heller ikke udføre virksomhed af  

 forberedende eller hjælpende art som nævnt i OECD's Modeloverenskomst artikel  

 5, stk. 4, litra a-f.
Markedsføring gennem danske eller udenlandske medier anses i denne  

 forbindelse ikke som værende erhvervsmæssig virksomhed i Danmark.
Det  

 forhold, at kunden f.eks. pr. telefon kan kontakte det udenlandske  

 foretagende i udlandet med henblik på eksempelvis at modtage telefonisk  

 teknisk support eller for at reklamere over mangler, skal heller ikke i denne  

 forbindelse betragtes som værende erhvervsmæssig virksomhed i Danmark.
 Det udenlandske foretagende kan frit udøve salgsvirksomhed eller anden  

 virksomhed i udlandet vedrørende de udenlandske kunder, som repræsentanten  

 indgår kontrakt med for det udenlandske foretagende.
 Afgrænsningen af den personkreds af forbundne eller beslægtede selskaber,  

 personer m.v., der er afskåret fra at udøve virksomhed i Danmark i  

 forbindelse med salget varierer i sagens natur efter om det udenlandske  

 foretagende er et selskab m.v. eller et personbeskattet foretagende.
 For et selskab m.v. drejer det sig om et med fuldmagtsgiveren  

 koncernforbundet selskab m.v., jf. kursgevinstlovens § 6 B, stk. 3, om en  

 person samt en hermed nærtstående, der direkte eller indirekte kontrollerer  

 fuldmagtsgiveren eller et koncernforbundet selskab, jf. ligningslovens § 16  

 H, stk. 1, 3.-5. pkt., samt om fonde eller truster stiftet af disse  

 selskaber, personer eller nærtstående.
 For en person m.v. er tale om en med fuldmagtsgiveren nærtstående person,  

 jf. ligningslovens § 16 H, stk. 1, 4.-5. pkt., om en fond eller trust stiftet  

 af fuldmagtsgiveren eller dennes nærtstående eller et selskab, som i  

 fællesskab med fuldmagtsgiveren direkte eller indirekte kontrolleres, jf.  

 ligningslovens § 16 H, stk. 1, 3. pkt., af denne kreds af personer,  

 nærtstående, fonde og truster, samt en fond eller en trust stiftet af et  

 kontrolleret selskab.
 3. Ændring i momsloven om fiskale repræsentanter.
Indledning Med reglen indføres en lempelse for EU-virksomheder, samt virksomheder i  

 Grønland, Færøerne, Island og Norge vedrørende reglerne for den fiskale  

 repræsentant.
 Efter lovændringen er kun foretagender uden for disse områder forpligtet  

 til at kontrahere med en herboende repræsentant, der hæfter solidarisk for  

 foretagendets registreringspligtige aktiviteter her i landet.
 Den fiskale repræsentant for EU-virksomheder, virksomheder i Grønland etc.  

 varetager således de administrative forpligtelser over for myndighederne,  

 således at de statslige told- og skattemyndigheder har en kontaktperson her i  

 landet.
 I visse tilfælde kan der dog blive tale om at stille sikkerhed, jf.  

 nedenfor.
Udenlandske virksomheders afgiftspligtige aktiviteter her i landet vil  

 ofte være af midlertidig karakter, f.eks. salg på en udstilling her i landet.  

 Sådanne virksomheder er omfattet af reglerne i lovens § 60 om virksomheder,  

 der kun skal drives i kort tid, hvor der normalt afregnes i forbindelse med  

 afslutning af afgiftsperioden, og hvor der derfor kan fastsættes særlige  

 regler vedrørende bl.a. afregning af afgifter.
Med ændringen fastslås det, at  

 de statslige told- og skattemyndigheder også kan fravige kravet om en fiskal  

 repræsentant.
Sikkerhedsstillelse § 62a omhandler reglerne om sikkerhedsstillelse for de udenlandske  

 virksomheder, som ikke er etableret her i landet, og som efter § 46, stk. 6,  

 ikke længere skal hæfte solidarisk sammen med en herboende repræsentant.
Efter § 62a skal der for de ovennævnte virksomheder som hovedregel ikke  

 stilles sikkerhed ved påbegyndelse af registreringspligtig virksomhed her i  

 landet.
Der kan dog være tilfælde, hvor de statslige told- og  

 skattemyndigheder ved et konkret skøn vurderer, at undladelse af  

 sikkerhedsstillelse vil indebære en meget nærliggende risiko for afgiftstab.
Skønnet skal være baseret på væsentlige konkrete forhold vedrørende den  

 pågældende virksomhed.
Eksempelvis kan det dreje sig om et foretagende, der  

 ikke er i stand til at give konkrete oplysninger om foretagendets solvens  

 (kapitalgrundlag) eller det konstateres, at foretagendet er insolvent eller  

 har unddraget sig betaling af væsentlige afgiftsbeløb her i landet eller i  

 udlandet.
Til brug herfor vil told- og skattemyndighederne bede om at få oplyst  

 virksomhedens momsregistreringsnummer i hjemlandet, samt få forelagt  

 økonomiske oplysninger om virksomheden.
Det vil herefter bero på en konkret  

 vurdering af de nærmere omstændigheder, om myndighederne i den givne  

 situation finder, at det er nødvendigt at stille krav om sikkerhed.
 For igangværende foretagender kan de statslige told- og skattemyndigheder  

 kun kræve sikkerhed, når foretagendet ikke betaler rettidigt eller ikke  

 overholder de administrative forpligtelser, og myndighederne ved en konkret  

 vurdering skønner, at undladelse af sikkerhedsstillelse vil indebære en  

 risiko for afgiftstab for staten.
Sikkerheden skal stilles for et beløb, der svarer til det forventede  

 afgiftstilsvar for en 3-måneders periode.
For igangværende foretagender  

 tillægges et beløb, der svarer til de nuværende afgiftsrestancer.
Der  

 fastsættes dog et mindstebeløb for sikkerhedsstillelsen på 15.000 kr.
Dette  

 skyldes bl.a., at der efter art. 20 i direktiv 77/794/EØF med senere  

 ændringer om bistand ved inddrivelse af fordringer er en beløbsgrænse for  

 anmodninger om bistand ved inddrivelse i andre EU-lande.
Konsekvensen af at der ikke stilles sikkerhed, som krævet af de statslige  

 told- og skattemyndigheder, vil for igangværende virksomheder være, at de  

 bliver afmeldt fra registrering.
For virksomheder, der anmelder sig til  

 registrering, vil konsekvensen være at registrering nægtes.
Sikkerhedsstillelsen skal normalt ophøre efter 12 måneder, hvis  

 virksomheden har betalt rettidigt m.v. til staten.
De statslige told- og  

 skattemyndigheder kan dog kræve sikkerhedsstillelsen forlænget ud over de 12  

 måneder, hvis myndighederne på baggrund af konkrete oplysninger skønner, at  

 virksomheden er insolvent eller har unddraget sig betaling af væsentlige  

 afgiftsbeløb i udlandet.
 Skatteministeren vil fastsætte nærmere regler om sikkerhedsstillelsen,  

 idet Skatteministeriets bekendtgørelse nr. 1135 af 12. december 1995 om  

 merværdiafgiftsloven (momsloven) vil blive ændret inden 1. juli 1997.
 4. Ikrafttrædelse og virkningstidspunkt.
 Loven trådte i kraft dagen efter bekendtgørelse i Lovtidende.
 Ændringerne i kildeskatteloven og selskabsskatteloven har virkning fra og  

 med 1. januar 1997.
 For så vidt angår ændringen i momsloven har ændringen virkning fra og med  

 den 1. juli 1997. For udenlandske foretagender, der allerede er registreret  

 her i landet ved en herboende repræsentant, der hæfter solidarisk, er det en  

 betingelse, at de udenlandske virksomheder anmelder sig til omregistrering  

 inden den 1. oktober 1997 hos de statslige told- og skattemyndigheder.  

 Såfremt virksomheden ikke lader sig omregistrere tilfalder virksomheden  

 bødestraf efter § 4, stk. 4, i lov nr. 237 af 2. april 1997.
