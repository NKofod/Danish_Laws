Bekendtgørelse om særlige tilskud til specialpædagogisk bistand m.v. til elever, kursister og deltagere med funktionsnedsættelser eller tilsvarende svære vanskeligheder I medfør § 44, stk. 3, i lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 1246 af 27. august 2020, § 18 a, stk. 3, i lov om institutioner for erhvervsrettet uddannelse, jf. lovbekendtgørelse nr. 1294 af 2. september 2020, § 40, stk. 2 og § 41, stk. 4, i lov om institutioner for forberedende grunduddannelse, jf. lovbekendtgørelse nr. 604 af 24. maj 2019, § 13, stk. 2, og § 13 a, stk. 4, i lov om private institutioner for gymnasiale uddannelser, jf. lovbekendtgørelse nr. 3 af 6. januar 2020 og § 25, stk. 6, i lov om efterskoler og frie fagskoler, jf. lovbekendtgørelse nr. 815 af 14. august 2019 og § 11, stk. 2, i lov om friskoler og private grundskoler m.v., jf. lovbekendtgørelse nr. 816 af 14. august 2019, fastsættes efter bemyndigelse:
 § 1. Styrelsen for Undervisning og Kvalitet yder efter ansøgning fra skolen eller uddannelsesinstitutionen tilskud til følgende:
 1)  Specialpædagogisk bistand til elever, kursister eller deltagere, som er optaget på en ungdomsuddannelse, forberedende grunduddannelse, almen voksenuddannelse, herunder ordblindeundervisning for voksne, eller på en arbejdsmarkedsuddannelse, og som har en eller flere funktionsnedsættelser eller tilsvarende svære vanskeligheder, der efter lovgivningen for den pågældende undervisning eller uddannelse indebærer, at eleven, kursisten eller deltageren har ret til specialpædagogisk bistand.
 2) Personlig assistance og hjælpemidler til elever på fri- eller privatskoler.
 3) Personlig assistance, hjælpemidler og tegnsprogs- samt skrivetolkning til elever på efterskoler og frie fagskoler.
 Stk. 2. Tilskud til specialpædagogisk bistand m.v. efter stk. 1 ydes kun, såfremt styrelsen vurderer, at det umiddelbart er eller i løbet af kort tid vil være praktisk muligt at anskaffe denne.
 Stk. 3. Den specialpædagogiske bistand m.v., hvortil der ydes tilskud efter stk. 1, kan anvendes i forbindelse med følgende:
 1) Den almindelige undervisning og ekskursioner, herunder ophold i udlandet som led i uddannelsen eller undervisningen.
 2) Prøver.
 3) Obligatorisk praktik som led i uddannelsen eller undervisningen.
 Stk. 4. Tilskud efter stk. 1, til specialpædagogisk bistand m.v. i udlandet, i Grønland eller på Færøerne, er begrænset til det økonomiske niveau for tilsvarende specialpædagogiske ydelser i Danmark.
 § 2. Skolens eller institutionens ansøgning til styrelsen om tilskud efter § 1 til specialpædagogisk bistand m.v. skal indeholde følgende oplysninger:
 1) Elevens, kursistens eller deltagerens navn og personnummer.
 2) Oplysning, om at skolen eller uddannelsesinstitutionen har modtaget en erklæring, som opfylder betingelserne i § 3.
 3) Dokumentation for elevens, kursistens eller deltagerens fysiske eller psykiske funktionsnedsættelse eller tilsvarende svære vanskeligheder.
 4) Skolens eller uddannelsesinstitutionens redegørelse for elevens, kursistens eller deltagerens behov for specialpædagogisk bistand m.v.
Stk. 2. Ved en ansøgning fra en fri- eller privatskole, en efterskole eller en fri fagskole om tilskud til personlig assistance eller hjælpemidler skal dokumentation efter stk. 1, nr. 3, for elevens behov for støtte være en udtalelse herom fra pædagogisk psykologisk rådgivning eller fra en anden af skolen uafhængig, sagkyndig person.
Ved ansøgning om tilskud til hjælpemidler til elever med læse-skrivevanskeligheder skal skolen i stedet vedlægge dokumentation, som påviser ordblindhed, for eksempel Ordblindetesten fra Børne- og Undervisningsministeriet.
§ 3. Eleven, kursisten eller deltageren skal have underskrevet en af styrelsen udarbejdet erklæring om samtykke til indgivelse af ansøgning om tilskud.
Er eleven eller kursisten undergivet forældremyndighed, skal forældremyndighedsindehaveren også underskrive erklæringen.
Ved fælles forældremyndighed er det tilstrækkeligt, at den ene forældremyndighedsindehaver har underskrevet erklæringen.
 Stk. 2. Stk. 1, finder ikke anvendelse ved ansøgning om genbevilling af tilskud efter § 1.
 § 4. Ansøgning om tilskud skal være modtaget af styrelsen senest 14 dage efter, at elevens, kursistens eller deltagerens støttebehov er godtgjort over for skolen eller institutionen, jf. dog stk. 2.
Stk. 2. Ansøgning om tilskud til personlig assistance til en elev på en fri- eller privatskole skal senest være styrelsen i hænde den 1. april forud for det kommende skoleår.
Skolens ansøgning om tilskud til personlig assistance til nye elever eller til elever, hvor behovet for personlig assistance opstår efter ansøgningsfristen, skal indgives inden for fristen i stk. 1.
§ 5. Optager skolen eller institutionen en elev, kursist eller deltager, som ønsker at anvende et hjælpemiddel, som styrelsen har bevilget tilskud til under et tidligere uddannelses- eller undervisningsforløb, skal skolens eller institutionens ansøgning til styrelsen herom være fremme hos styrelsen senest 14 dage efter, at eleven, kursisten eller deltagerens støttebehov er godtgjort over for institutionen eller skolen.
Ansøgningen skal udformes i overensstemmelse med § 2 og indeholde en redegørelse for, hvilket hjælpemiddel der er tale om, og om der er behov for at ændre bevillingen.
Stk. 2. Hvis skolen eller institutionen ansøger om tilskud til en uændret anvendelse af hjælpemidlet eller anden bistand, finder dokumentationskravet i § 2, nr. 3, ikke anvendelse.
Styrelsen kan dog ved genbevilling bede om dokumentation for, at eleven, kursisten eller deltageren fortsat har et støttebehov, der berettiger skolen eller institutionen til tilskud.
 § 6. Skolen eller institutionen stiller hjælpemidler, hvortil styrelsen har bevilget tilskud efter § 1, til rådighed for eleven, kursisten eller deltageren, så længe den pågældende har behov for hjælpemidlet til gennemførelse af sin uddannelse eller undervisning.
 Stk. 2. Skolen eller institutionen skal straks skriftligt underrette styrelsen, når der sker væsentlige ændringer i elevens, kursistens eller deltagerens støttebehov, herunder hvis eleven, kursisten eller deltageren afslutter eller afbryder sin uddannelse eller undervisning.
§ 7. Ved uddannelsens eller undervisningens afslutning eller afbrydelse, eller hvis behovet for specialpædagogisk bistand m.v. af andre grunde bortfalder, overgår hjælpemidlet til styrelsen, medmindre andet følger af lov, eller medmindre styrelsen bestemmer andet, for eksempel, at hjælpemidlet vederlagsfrit skal overdrages til eleven, kursisten eller deltageren.
Skolen eller institutionen følger styrelsens anvisninger med henblik på at sørge for hjælpemidlets overgang til styrelsen, overdragelse til eleven, kursisten eller deltageren med henblik på dets håndtering efter 1. pkt.
 § 8. Ansøgning om bevilling af tilskud, bestilling af specialpædagogiske varer og tjenesteydelser samt anmodning om udbetaling af tilskud sker via det af styrelsen anviste it-system.
 § 9. Skolen eller institutionen opbevarer dokumentation vedrørende godkendte ansøgninger om tilskud til specialpædagogisk bistand mv. samt skolens eller institutionens efterfølgende forvaltning heraf i 5 år fra udgangen af det kalenderår, hvor eleven, kursisten eller deltageren afsluttede eller afbrød sin uddannelse eller undervisning på skolen eller institutionen.
 § 10. Tilskud til specialpædagogisk bistand efter § 1, stk. 1, nr. 1, ydes til en eller flere af følgende støtteformer, jf. dog stk. 2:
 1) Hjælpemidler og instruktion i brug heraf.
 2) Personlig assistance og sekretærhjælp.
 3) Støttetimer med henblik på kompensation af fysisk eller psykisk funktionsnedsættelse.
 4) Særligt udformede undervisningsmaterialer.
 5) Tegnsprogstolkning og skrivetolkning.
Stk. 2. Styrelsen yder ikke tilskud efter § 10, stk. 1, nr. 3, til specialpædagogisk bistand i form af støttetimer med henblik på kompensation af fysisk eller psykisk funktionsnedsættelse til elever på forberedende grunduddannelse.
Styrelsen yder dog tilskud til støttetimer til elever på forberedende grunduddannelse, som er i virksomhedspraktik, som led i et erhvervsgrunduddannelsesforløb.
§ 11. Når styrelsen har bevilget tilskud efter § 1, stk. 1, bestiller skolen eller institutionen de specialpædagogiske varer og tjenesteydelser, hvortil styrelsen har bevilget tilskud, hos en leverandør, som styrelsen anviser.
Skolen eller institutionen skal, bortset fra i juli måned, afgive sin bestilling snarest muligt og senest en uge efter, at styrelsen har bevilget skolen eller institutionen tilskud.
Skolen eller institutionen kan dog, efter aftale med eleven, kursisten eller deltageren, eller hvis denne er undergivet forældremyndighed, efter aftale med forældemyndighedsindehaveren, afgive sin bestilling på et senere tidspunkt.
Ved fælles forældremyndighed er det tilstrækkeligt, at den ene forældremyndighedsindehaver indgår aftale med skolen eller institutionen.
Stk. 2. Skolen eller institutionen skal, inden et hjælpemiddel, hvortil styrelsen har bevilget tilskud efter § 1, stk. 1, udleveres til eleven, kursisten eller deltageren, indhente en af styrelsen udarbejdet udlånserklæring fra den pågældende, eller hvis denne er undergivet forældremyndighed, fra forældremyndighedsindehaveren, om at eleven, kursisten eller deltageren er bekendt med vilkårene for lån af hjælpemidler.
Ved fælles forældremyndighed er det tilstrækkeligt, at den ene forældremyndighedsindehaver underskriver erklæringen.
Stk. 3. Skolen eller institutionen skal sikre, at de specialpædagogiske varer og tjenesteydelser, som styrelsen har bevilget efter § 1, stk. 1, og som styrelsens leverandører leverer til skolen eller institutionen, er i overensstemmelse med tilskudsbevillingen, og betale leverandøren.
Hvis skolen eller institutionen finder, at der er uoverensstemmelse mellem de leverede varer og tjenesteydelser og styrelsens bevilling, skal skolen eller institutionen søge at få bragt forholdet i orden.
Er dette ikke muligt, skal skolen eller institutionen straks underrette styrelsen herom.
 Stk. 4. Styrelsen bevilger maksimalt et tilskud svarende til skolens eller institutionens udgifter efter stk. 3. Det er en tilskudsbetingelse, at styrelsen senest har modtaget skolens eller institutionens anmodning om tilskudsudbetaling 30 dage efter, at skolen eller institutionen har betalt leverandøren.
§ 12. Styrelsen bevilger tilskud til personlig assistance til elever på fri- eller privatskoler for et skoleår ad gangen.
Tilskud til personlig assistance til elever på efterskoler og frie fagskoler bevilges for det antal hele kursusuger, som eleven deltager i.
 Stk. 2. Tilskud efter stk. 1, udbetales i månedlige rater.
 § 13. Skolen skal hurtigst muligt underrette forældremyndighedsindehaveren om, at styrelsen har bevilget tilskud til støtte til eleven.
Ikrafttræden § 14. Bekendtgørelsen træder i kraft den 1. januar 2021.
