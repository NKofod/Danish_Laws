Nr BSF 2 Forslag til folketingsbeslutning om en skatteomlægning (Lettelse af 6  

 pct.-skatten gennem lukning af skattehuller m.v.) Fremsat af Stavad (S) Helen Beim (S) Erling Christensen (S) Pia Gjellerup  

 (S) J.
K.
Hansen (S) Klaus Hækkerup (S) Lykketoft (S) Trøjborg (S) den 4. oktober 1990 I.
Folketinget opfordrer regeringen til at fremsætte lovforslag, der kan skaffe finansiel dækning af en væsentlig forhøjelse af 6 pct.-skattens bundfradrag.
 Forhøjelse af 6 pct.-skattens bundfradrag bør finansieres gennem  

 progressivt virkende udvidelser af skattegrundlaget.
 Derfor opfordres regeringen til en finkæmning af skattesystemet med  

 henblik på at fremsætte lovforslag, der lukker for eksisterende  

 spekulationsmuligheder og gennemfører en mere konsekvent beskatning af  

 kapitalindkomst m.v.
 Følgende områder bør omfattes af en ændret og mere konsekvent beskatning:
 1. Beskatning af kursgevinster på værdipapirer, herunder beskatning af  

 kursgevinster på aktier bortset fra beløb, der falder ind under en  

 bagatelgrænse.
 2. Beskatning af avancer ved salg af al anden fast ejendom end  

 ejerboliger.
 3. Beskatning ved akkord og konkurs samt stramning vedrørende handel med  

 underskud m.v.
 4. Beskatning ved ophævelse af pensionsordninger i utide.
 5. Stop for skatteflugt til udlandet (inklusive udlandslempelse og  

 bortfald af sambeskatning af udenlandske datterselskaber).
 6. Bortfald af formueskatteloft og mere realitiske værdiansættelser af  

 visse aktiver.
 7. Kontantværdifastsættelse for driftsmidler (maskiner, inventar m.v.) og  

 beskatning af genvundne afskrivninger ved salg af ombygninger i lejede  

 lokaler.
 8. Andelsselskaber underlægges en normal selskabsbeskatning.
 9. Mere realistisk og konsekvent beskatning af forskellige frynsegoder.
 10. En forbedret ligning af de »tunge« sager gennem oprettelse  

 af et eksperthold, som både er koordinerende og operativt, og som kan påtage  

 sig opgaver over hele landet i et samarbejde med de kommunale  

 skatteforvaltninger og de regionale told- og skattemyndigheder samt en  

 forstærket indsats for at mindske offentlige restancer.
 Ud over de ovenfor anførte punkter bør der foretages en generel vurdering  

 af »huller« i skattesystemet, som bl.a. må omfatte  

 good-will-området og værdifastsættelse af unoterede aktier og anparter.
II.
Det provenu, som fremkommer ved ovennævnte regelændringer,  

 anvendes til forhøjelse af 6 pct.-skattens bundfradrag.
 Ændringerne gennemføres i en takt, som ikke må øge det samlede forbrug,  

 ikke må belaste statsfinanserne, og som skal være neutral i forhold til  

 betalingsbalancen.
Målsætningen er over en periode at fremskaffe provenu til en forhøjelse af  

 6 pct.-skattens bundfradrag op til ca. 300.000 kr.
Det forudsættes, at retten  

 til at overføre et uudnyttet bundfradrag mellem ægtefæller reduceres i takt  

 med, at bundfradraget løftes, og at den helt bortfalder i slutforløbet.
Bemærkninger til forslaget Almindelige bemærkninger Løfterne om skattelettelser har været utallige og er udstedt på stribe  

 som dækningsløse checks.
 Den form for uholdbare løfter, som den realøkonomiske situation ikke  

 tillader at realisere, har Socialdemokratiet ingen interesse i at deltage i.
Derfor er beslutningsforslaget bygget op i to dele.
Første del fremskaffer  

 finansieringen, og anden del anvender provenuet i den takt, som pengene  

 fremkommer.
Der er altså ikke med forslaget lagt op til en finanspolitisk lettelse,  

 men til en omlægning af skattebyrden, som betyder lettelser for gruppen af  

 erhvervsaktive med mellemindkomster.
Lettelsen bliver modsvaret af beskatning  

 af fortjenester, som i dag er enten fuldstændig skattefrie eller meget lavt  

 beskattet.
 Det er afgørende, at finansieringen ikke sker ved at tage fra de grupper,  

 der slet ikke får gavn af lettelserne.
 De områder, som foreslås underlagt en skærpet beskatning, afkaster typisk  

 fortjenester til samfundsgrupper med store formuer og stort privatforbrug.  

 Derfor vil den foreslåede omlægning reelt forbedre progressionen i  

 skattesystemet, selv om provenuet anvendes til at lette 6 pct.-skatten.
 For Socialdemokratiet har det i øvrigt aldrig været en målsætning, at  

 progressionen skal sætte ind på så tidligt et tidspunkt, som det rent faktisk  

 sker i øjeblikket med 6 pct.-skatten.
 Tværtimod var det socialdemokratiske udgangspunkt for  

 skattereformforhandlingerne i 1985, at tillægsskatten først burde starte ved  

 en bruttoindkomst på ca. 200.000 kr. (1985-priser).
 Når 6 pct.-skattens bundfradrag dengang blev fastsat så forholdsvis lavt,  

 var det alene for at fremskaffe økonomisk dækning for de omlægninger, som  

 aftaltes i skattereformen.
 Forslagsstillerne har ikke lagt sig fast på, hvor meget 6 pct.-skattens  

 bundfradrag kan løftes år for år. Årsagen hertil er, at det må afhænge af,  

 hvordan de enkelte forslag, som skal finansiere lettelsen, bliver udformet.  

 Den konkrete udformning - ikke mindst ikrafttrædelsesbestemmelserne - vil  

 være afgørende for størrelsen af det frembragte provenu og den takt, hvormed  

 det fremkommer.
Når virkningen af forslaget er slået fuldt igennem, vil det kun være de  

 omkring 200.000 skatteydere, som har de største bruttoindkomster, som vil  

 være omfattet af 6 pct.-skatten.
Også de højeste indkomster vil få fuld gavn  

 af lempelsen i den udstrækning, hvor de ikke udnytter retten til at overføre  

 uudnyttet bundfradrag fra en ægtefælle.
 En forhøjelse af det eksisterende bundfradrag til ca. 300.000 kr. skønnes  

 at koste ca. 5 mia. kr. under forudsætning af, at den nuværende ret til  

 overførsel af uudnyttet bundfradrag mellem ægtefæller afvikles.
På den måde, som beslutningsforslaget er udformet, vil lettelserne i 6  

 pct.-skatten tilfalde alle, som er omfattet af denne skat.
Ved at løfte  

 bundfradraget opnår man, at de lavere mellemindkomster får den fulde fordel  

 af lempelserne, og at de herigennem opnår en forholdsmæssig større lettelse  

 end de højeste indkomster.
 Nettolettelsen vil afhænge af, om man bliver berørt af de nye skatter, som  

 skal finansiere omlægningen, og af, om man hidtil har anvendt retten til at  

 overføre uudnyttet bundfradrag til en ægtefælle.
 Forslaget vil ikke berøre »ikke gifte« personer med en  

 bruttoindkomst på under 155.000 kr. og ægtepar med en  

 brutto-husstandsindkomst på under 310.000 kr. (1991-indkomster).
 Mellem en tredjedel og halvdelen af alle erhvervsaktive vil således ikke  

 få gavn af en fjernelse af 6 pct.-skatten.
 Derfor er det også uden hold i virkeligheden at fremstille netop 6  

 pct.-skatten som mulig fødselshjælper ved de kommende  

 overenskomstforhandlinger.
 De i forvejen snævre rammer, som er til rådighed for overenskomstparterne,  

 kan ikke yderligere indsnævres med den begrundelse, at den halvdel af de  

 erhvervsaktive, som tjener mest, vil få skattelettelser.
Det er naivt at tro på, at de lavestlønnede og de med lavere  

 mellemindkomster vil vise særlig tilbageholdenhed under henvisning til, at de  

 højerelønnede får skattelettelser.
En sådan sammenkædning vil udhule  

 reallønnen for lavtlønnede og for dem med lavere mellemindkomster.
Nogle vil argumentere for, at pengene i stedet burde anvendes til  

 skattelettelser for dem, der har de allerlaveste indkomster, og at det ud fra  

 en ren fordelingspolitisk betragtning ville være endnu mere retfærdigt.
Det  

 argument vil altid og i enhver situation være gældende.
 Konsekvensen af at lade dette argument overtrumfe alle andre argumenter  

 vil dog være, at vi aldrig kan blive i stand til at gennemføre et tiltrængt  

 løft af 6 pct.-skattens bundfradrag.
 For Socialdemokratiet er hovedspørgsmålet derfor, om det er rimeligt, at  

 de fleste faglærte og mange ufaglærte pålægges en ekstraskat af den sidste  

 del af deres løn, som skattesystemet er indrettet i dag.  

 Bundfradragsforhøjelsen betyder nemlig kun, at almindelige mellemindkomster  

 kommer til at betale samme procent i skat af den sidst tjente krone, som  

 grupper med lidt lavere indkomster betaler.
 Netop det fordelingspolitiske argument gør dog, at Socialdemokratiet  

 lægger afgørende vægt på, at ingen del af den finansiering, som skal skaffes,  

 må komme fra grupper med lavindkomster eller lave mellemindkomster.
 Under de forudsætninger, som er indeholdt i beslutningsforslaget, er den  

 foreslåede skatteomlægning en helt igennem fornuftig ændring af  

 skattesystemet.
 Lettelserne tilfalder mellemindkomstgrupperne, som typisk har små formuer,  

 et beskedent privatforbrug og en høj skat.
 Mange børnefamilier samt yngre familier i øvrigt med store boligudgifter  

 og stor studiegæld befinder sig i denne gruppe.
 Socialdemokratiets forslag er en klar forbedring af det nuværende  

 skattesystem - også fordelingspolitisk.
Provenuskøn Fuldt gennemført skønnes forslaget om at løfte bundfradraget for 6  

 pct.-skatten til ca. 300.000 kr. og en samtidig afskaffelse af de  

 eksisterende overførselsregler at medføre et provenutab på ca. 5 mia. kr.
Heroverfor står, at beslutningsforslaget anviser nye indtægter på 6-8 mia.  

 kr.
En overdækning er nødvendig for at sikre forbrugsneutralitet.
Nogle af de  

 anviste finansieringsforslag har en mindre forbrugsbegrænsende virkning end  

 den forbrugsudvidelse, som vil være en følge af lempelsen af 6 pct.-skatten.  

 Enkelte af de fremsatte finansieringsforslag medfører dog en større  

 forbrugsbegrænsning, end det fremgår af de angivne provenuskøn.
Bemærkninger til beslutningsforslagets enkelte punkter Ad pkt. 1.
 Beskatning af kursgevinster m.v.
De eksisterende skatteregler åbner mulighed for omfattende  

 skatteundvigelser.
Det har i praksis vist sig umuligt at administrere en  

 »firkantet« opdeling af hovedaktionærer og mindretalsaktionærer.  

 Mange hovedaktionærer har formået at opbygge konstruktioner, som i lovens  

 forstand bringer dem ind under mindretalsaktionærers skattefrihed af  

 aktieavancer.
Herudover kan det være svært at se den saglige begrundelse for,  

 at mindretalsaktionærer med store aktieposter opnår fuldstændig skattefrihed  

 for aktieavancer efter 3 års ejertid.
Derfor har Socialdemokratiet flere gange fremsat lovforslag om ændret  

 beskatning af fortjenester ved afståelse af aktier m.v., senest ved  

 lovforslag nr.
L 88 i folketingssamlingen 1986-87 (1. samling).
Som det fremgik af L 88, bør der indføres en bagatelgrænse, som friholder  

 småaktionærer og ejere af mindre poster af investeringsbeviser for  

 avancebeskatning ved salg.
Fastsættes en sådan bagatelgrænse til årlige salg  

 af op til 25.000-30.000 kr. aktier/investeringsbeviser, vil det betyde, at  

 langt hovedparten af skatteyderne vil blive friholdt for den foreslåede  

 beskatning.
Derimod vil de provenumæssige konsekvenser af en sådan  

 bagatelgrænse være meget beskedne, hvorimod de administrative lettelser vil  

 være meget store.
 En ændret lovgivning af aktieavancer kan stort set tage sit udgangspunkt i  

 lovforslag L 88, idet der dog bør tages hensyn til en række forhold, som har  

 ændret sig efterfølgende.
 Selskabsskatten er nedsat til 40 pct. fra og med indkomståret 1990.
Der praktiseres en omfattende og systematisk tømning af selskabernes  

 formuer til skade for den fremtidige erhvervsaktivitet.
For at imødegå den  

 form for spekulation, som tømmer erhvervsvirksomhederne for egenkapital og  

 dermed gør dem særdeles sårbare, fremsatte Socialdemokratiet lovforslag nr.
L  

 181 om likvidationsprovenu i folketingsåret 1987-88. Også dette forslag bør  

 være en del af udgangspunktet for den ændrede lovgivning.
Målsætningen med den ændrede beskatning må være en lempelig skattemæssig  

 behandling, så lang tid der investeres og skabes arbejdspladser.
Derimod er  

 det uacceptabelt, at skattereglerne tilskynder til, at erhvervsformuer  

 trækkes ud til privatforbrug og dermed forhindrer nødvendige investeringer.
 Også kursgevinstbeskatningen på fordringer (obligationer, gældsbreve,  

 pantebreve m.v.) skaber stigende problemer.
 For det store flertal af investorer, som ikke har handel med værdipapirer  

 som deres næringsvej, er kursgevinster af fordringer skattefrie, såfremt den  

 påtrykte rente opfylder kravet til mindsterente (p.t. 9 pct. p.a.).
 For »almindelige« fordringshavere, der opsparer beløb af  

 beskattede midler og anbringer dem i f.eks. obligationer, er  

 mindsterentereglen meget rimelig.
 Derimod har kapitalliberaliseringen og det nye »futop marked«  

 skabt forvridninger, der kan spekuleres i.
 Derfor er der behov for en konsekvent beskatning af kursgevinster, uanset  

 om disse kommer fra fordringer i danske kroner eller i fremmed mønt eller de  

 er et resultat af fortjenester fra investeringer i nye finansielle  

 instrumenter - det såkaldte »futop marked«.
I øjeblikket er vi vidner til en grotesk form for skattearbitrage, hvor  

 der spekuleres i britiske pund og det rentespænd, der er opstået imellem det  

 danske og det britiske marked.
Arrangementerne er i sig selv  

 underskudsgivende, men da kursgevinster er skattefrie, såfremt de udenlandske  

 fordringer opfylder den danske mindsterente, giver det overskud efter skat.  

 Tidligere blev lignende arrangementer lavet i australske dollars ved hjælp af  

 »papirer«, som blev specialsyet til det danske marked.
 Der er altså behov for et absolut omgående indgreb for at få standset en  

 »pengemaskine« med sikker gevinst og uden risiko for spekulanterne,  

 men hvor tabet konstateres direkte som et øget underskud på de danske  

 statsfinanser og som svigtende skattegrundlag i amter og kommuner.
Det vil dog være letsindigt at anvende et teoretisk provenu fra dette  

 afgrænsede område til skattelettelser, da der ikke herfra er indregnet noget  

 provenutab på finanslov 1990 eller finanslov 1991. Anvendes provenuet fra  

 dette særlige område til skattelettelser, vil underskuddet på de offentlige  

 budgetter altså stige tilsvarende.
Det vil ikke være ansvarligt.
Ved en konsekvent kursgevinstbeskatning opstår også spørgsmålet om  

 tabsfradrag.
Der bør rent principielt være symmetri af den skattemæssige  

 behandling af gevinster og tab.
Dog bør der foretages grundige undersøgelser  

 af, om en ubegrænset ret til tabsfradrag åbner for nye  

 skatteundvigelsesmuligheder.
Også af forenklingshensyn kan en begrænsning af  

 tabsfradraget være at foretrække, da man så kan anvende  

 realisationsprincippet som opgørelsesmetode.
Vælger man derimod at tillade  

 ubegrænset tabsfradrag, må man for at undgå ny skattespekulation kræve, at  

 alle - også private - anvender det langt mere uforståelige lagerprincip.
Derfor vil den bedste løsning sandsynligvis være at indsnævre retten til  

 tabsfradrag, så tabet alene kan modregnes i tilsvarende skattepligtige  

 gevinster.
Det vil derimod være uden problemer, om der gennemføres en meget  

 vidtgående adgang til at fremføre et opstået tab til modregning i  

 efterfølgende års indtægter af samme slags.
 Fuldt gennemført skønnes provenuet at udgøre et beløb på 1.000-1.500 mio.  

 kr. ekskl. provenuet fra de aktuelle udlandsarrangementer.
 Ad. pkt. 2.
Beskatning af avancer ved salg af fast ejendom - bortset fra ejerboliger Der tjenes meget store beløb på salg af fast ejendom, som fuldstændig er  

 friholdt for beskatning.
 Efter 7 års ejertid er fortjenester skattefrie, bortset fra de  

 fortjenester, der fremkommer hos personer/selskaber, der har handel med fast  

 ejendom som deres næringsvej.
 Selv i det i øjeblikket »døde« ejendomsmarked realiseres der  

 årligt milliardgevinster.
Der foregår endvidere omfattende skattespekulation ved handel med fast  

 ejendom som følge af det nuværende regelsæt.
Ikke mindst handler imellem  

 parter, der ikke er uafhængige af hinanden, anvendes som et redskab til at  

 undvige en normal beskatning.
Ofte er det hovedaktionærer og  

 hovedaktionærselskaber, som indgår den form for handler med hinanden, dvs.  

 sig selv.
Socialdemokratiet fremsatte i folketingsåret 1987-88 (1. samling)  

 beslutningsforslag nr.
B 39 om beskatning af avancer ved passiv  

 kapitalanbringelse i fast ejendom.
 Dette beslutningsforslag vil fortsat være et godt udgangspunkt for en  

 lovgivning på området.
 Forslaget omfatter ikke salg af ejerboliger, som i ejertiden har tjent som  

 bolig for ejeren og/eller dennes husstand.
 Beslutningsforslaget beskatter derimod fortjenester, der konstateres ved  

 salg af alle former for udlejningsejendomme, uanset om disse anvendes til  

 erhvervsformål eller til boligformål.
 Fast ejendom, der ejes som et naturligt aktiv som led i en virksomheds  

 drift, var ikke omfattet af beslutningsforslaget.
 Ved at indføre saldoafskrivninger på fast ejendom efter de samme  

 principper, som det allerede er tilfældet for driftsmidler og maskiner, kan  

 mange af de problemer, som er forbundet med en beskatning af fortjenester ved  

 salg af virksomhedernes driftsbygninger, undgås.
Så lang tid der drives erhvervsmæssig virksomhed, vil  

 saldoafskrivningssystemet være en fordel i forhold til de eksisterende  

 beskatningsregler.
Man vil da kunne afhænde en afskrivningsberettiget bygning  

 uden omgående at skulle betale skat af genvundne afskrivninger, såfremt  

 salgssummen kan rummes inden for saldoen på bygningskontoen eller der  

 investeres i en anden afskrivningsberettiget bygning.
 Til gengæld vil fortjeneste og genvundne afskrivninger automatisk  

 fremkomme som en skattepligtig saldo på bygningsafskrivningskontoen, når  

 ejendommene realiseres og beløbene ikke kan rummes inden for kontoens saldo.
 Forslaget vil være en kæmpe forenkling af de eksisterende regler for  

 bygningsafskrivninger.
 Endelig vil den under pkt. 1 omtalte ændring af aktieavancelovgivningen  

 forhindre, at der kan spekuleres i at lade aktie- eller anpartsselskaber eje  

 bygningerne og så i stedet handle bygningerne ved at afhænde aktierne.
 De foreslåede ændringer i ejendomsavancebeskatningsreglerne m.v. skønnes  

 fuldt gennemført at medføre et provenu på 1.500-2.000 mio. kr.
Det vil dog være betænkeligt at benytte hele dette provenu til  

 personskattelettelser.
Den forbrugsopsugende virkning af forslaget vil næppe  

 fuldt ud modsvare den forbrugsudvidelse, som en personskattelettelse vil  

 medføre.
 For samtidig at skabe ny beskæftigelse og erhvervsaktivitet og tage de  

 overordnede samfundsøkonomiske hensyn, der er nødvendige, vil  

 Socialdemokratiet foreslå, at en andel af provenuet anvendes til  

 genopretningsformål inden for den ældre private boligmasse.
 Da en betydelig del af provenuet kommer fra netop denne kategori af  

 ejendomme, vil det også være rimeligt, at en del af provenuet reserveres til  

 dette formål.
 Ad. pkt. 3.
Beskatning ved akkord og konkurs samt stramning vedrørende handel med  

 underskudsselskaber Den eksisterende skattemæssige behandling ved akkord og konkurs  

 indebærer, at der ydes fradrag for omkostninger, som aldrig betales.
Da den,  

 der lider et tab, er berettiget til at fratrække det konstaterede tab i sin  

 indkomst, er konsekvensen, at det samme beløb bringes til fradrag to gange.
 Skattelovrådet gennemarbejdede den skattemæssige behandling ved akkord og  

 afgav betænkning herom (betænkning nr. 1101) i februar 1987. Skattelovrådet  

 foreslog en løsning, som blev udmøntet i et konkret lovforslag, som fremgår  

 af betænkningen.
Det af skattelovrådet udarbejdede lovforslag blev fremsat af  

 Socialdemokratiet i folketingsåret 1987-88, 1. samling, som lovforslag nr.
L  

 207. Lovforslaget blev ikke vedtaget.
 Et udvalg under Justitsministeriet har gennemarbejdet konkursområdet og  

 har afgivet betænkning i 1990.
 Der er således et godt grundlag for at ændre lovgivningen, så de  

 eksisterende urimeligheder og misbrugsmuligheder bliver bekæmpet.
 De ændringer, som gennemføres af den skattemæssige behandling i  

 forbindelse med akkord og konkurs, vil også løse hovedproblemet ved det  

 misbrug, der eksisterer med salg af underskudsselskaber.
Tilbage vil der dog blive et restproblem, som ikke bliver løst uden et  

 målrettet initiativ i forhold til underskudsselskaber.
Det senest meget  

 omtalte eksempel er Holstebro Kommune, som solgte et selskab, der tidligere  

 havde været ejet af Holstebro Hallen, men som på salgstidspunktet kun rummede  

 et skattemæssigt underskud.
Socialdemokratiet har tidligere fremsat et lovforslag, som vil forhindre  

 den form for misbrug.
Forslaget blev fremsat i folketingsåret 1987-88, 1.  

 samling, som lovforslag nr.
L 70, forslag til lov om ændring af ligningsloven  

 (Handel med underskud i tomme selskaber).
 En lovgivning, som effektivt standser skattemæssigt misbrug i forbindelse  

 med akkord, konkurs og handel med underskudsselskaber, skønnes at indbringe  

 et provenu 600-800 mio. kr.
 Ad. pkt. 4.
Beskatning ved ophævelse af pensionsordninger i utide En række pensionsordninger kan ophæves i utide imod at betale en 40  

 pct.-afgift, såfremt en række konkrete forudsætninger er opfyldt.
Den mulighed bliver benyttet i stigende udstrækning.
Senest er der også  

 truffet en række afgørelser, som tillader ophævelse i utide, selv om den  

 pensionsberettigede fortsætter et ansættelsesforhold i den samme  

 virksomhed/koncern, men i en ikke pensionsgivende stilling.
 Da bidrag til pensionsordninger efterhånden er det eneste ikke  

 erhvervsmæssige fradrag, som fratrækkes på toppen af indkomsten med fuld  

 skatterabat, bør skattelovgivningen tilpasses, så der ikke eksisterer et  

 incitament til at ophæve pensionsordninger i utide.
 Ændringen vil sandsynligvis ikke medføre et øget provenu, men måske  

 tværtimod afstedkomme et provenutab på kort sigt, da en fuld efterbeskatning  

 formentlig vil afholde de fleste fra at ophæve pensionsordningerne i utide.
 Derimod vil forslaget medføre en betydelig forbrugsbegrænsende virkning af  

 en størrelsesorden på 500-600 mio. kr.
 Ad. pkt. 5.
Skatteflugt til udlandet - udlandslempelse og sambeskatning med  

 udenlandske datterselskaber Virksomheder og personer disponerer i stigende grad på tværs af  

 landegrænserne.
Det er en på mange måder ønskværdig udvikling, som der ikke  

 skal opstilles barrierer imod.
 Derimod skaber det et stigende pres imod skattesystemet, som er indrettet  

 efter, at der findes restriktioner, som ikke eksisterer længere.
Som følge af skattereformaftalen fra 1985 blev der gennemført en række  

 lovændringer, som tilsigtede at stoppe skatteflugt til udlandet.
Forud var  

 gået et omfattende udredningsarbejde, som blev udført af statslige og  

 kommunale skatteeksperter.
Udvalgets arbejde resulterede i en betænkning:  

 »Reglerne om beskatning af udenlandsk indkomst i Danmark og for ophør af  

 skattepligten til Danmark« (Betænkning nr. 1060. December 1985).
Kun en del af udvalgets anbefalinger blev fulgt op af lovgivning.
Derfor  

 er der fortsat behov for væsentlige lovændringer af gældende regler, som  

 giver anledning til skattespekulation, eller regler som er forældede og  

 virker stik modsat deres oprindelige hensigt.
Det er også et spørgsmål, om ikke internationaliseringen går så stærkt i  

 disse år, at der allerede nu er behov for en yderligere belysning af hele  

 udlandsområdet fra en gruppe af sagkyndige.
Et sådant udvalg bør både belyse  

 eksisterende problemer og analysere de problemer, som vi kommer til at stå  

 over for i de nærmest kommende år med de ændringer, som der er lagt op til  

 inden for EF.
 En række problemstillinger ligger dog fuldt belyst fra det  

 udredningsarbejde, som blev afsluttet i 1985:
Danske selskaber har ret til sambeskatning med udenlandske  

 datterselskaber.
Det er en særlig dansk regel, som indeholder talrige  

 undvigelsesmuligheder.
 Det sambeskattede udenlandske selskabs skattepligtige indkomst skal  

 opgøres efter danske skatteregler uden hensyntagen til lokale skatteregler.
 Et underskud i det udenlandske selskab kan modregnes i moderselskabets  

 danske indkomst (overskud). På trods heraf vil det samme underskud som  

 hovedregel kunne fremføres og fratrækkes endnu en gang, når det udenlandske  

 selskab selv opnår overskud.
 Selskabet kan selv vælge, hvornår man ønsker at bringe sambeskatningen til  

 ophør.
 Et af hovedproblemerne ved sambeskatningsreglerne er, at det næsten er en  

 umulighed for danske skattemyndigheder at følge og kontrollere  

 resultatopgørelserne i de udenlandske selskaber.
 Betænkningen fra 1985 anbefaler en fuldstændig ophævelse af retten til  

 sambeskatning med udenlandske datterselskaber.
 Et andet område, som er fuldt belyst, er reglerne om udlandslempelse.  

 Virksomheder, hvor en del af indkomsten hidrører fra aktiviteter i udlandet,  

 pålægges en lavere skat af den indkomst, der optjenes fra de danske  

 aktiviteter.
 I betænkningen fra 1985, side 192, skriver udvalget:
»Generelt kan det næppe hævdes, at reglen fremmer valutaskabende  

 virksomhed.
Reglen er i sig selv ikke et incitament til at eksportere, men  

 snarere et incitament til at flytte aktiviteter til udlandet, idet et dansk  

 selskab i stedet for at eksportere en her i landet fremstillet vare kan lade  

 varen fremstille i udlandet i en til formålet oprettet filial eller af et  

 datterselskab og derved opnå en lempeligere dansk beskatning.
Det kan derfor  

 hævdes, at reglen fremmer flytning af danske arbejdspladser til  

 udlandet.« Med andre ord medfører udlandslempelsesreglen, at danske virksomheder har  

 et lavere aktivitetsniveau i Danmark med færre beskæftigede og, at  

 virksomhederne præmieres for at flytte produktionen ud af landet.
At det  

 danske skattesystem direkte modvirker dansk produktion og dansk  

 beskæftigelse, bør være tilstrækkelig grund til, at reglerne omgående ændres.  

 Betænkningen fra 1985 anbefaler da også en afskaffelse af reglerne om  

 udlandslempelse.
 Udvalget påpeger dog samtidig, at der kan være særlige forhold i  

 forbindelse med skibs- og luftfart, som der bør tages hensyn til.
 Ud over ovennævnte to konkrete forslag om ændringer er der en række  

 bestemmelser i relation til skatteflugt til udlandet, som kræver lov- og  

 regelændringer.
 Der mangler i en række situationer hjemmel til at beskatte genvundne  

 afskrivninger og ejendomsavancer, hvis ejeren ved afhændelsen bor i udlandet.
 Der er betydelige problemer i de dobbeltbeskatningsoverenskomster, som  

 bygger på exemptionsprincippet.
 Personer, som opretholder fuld skattepligt til Danmark under ophold i  

 udlandet, ophober store underskud, som kan modregnes i indkomsterne ved  

 tilbageflytning.
 Ovennævnte er kun eksempler på områder, som bør indgå i den lovpakke, som  

 skal imødegå spekulation i danske skatteregler i forbindelse med skatteflugt  

 til udlandet.
Der er meget betydelige provenuer at hente fra dette område.
Alene en  

 afskaffelse af reglerne om udlandslempelse og sambeskatning med udenlandske  

 datterselskaber skønnes at indbringe et merprovenu på ca. 1.100 mio. kr.
Et  

 skøn for et merprovenu på det samlede »udlandsområde« kan  

 fastsættes til 1.500-1.800 mio. kr.
 Ad. pkt. 6.
Bortfald af formueskatteloft og mere realistiske værdiansættelser af visse  

 aktiver Det eksisterende formueskatteloft på 78 pct. er utrolig indviklet og gør  

 det næsten umuligt at beregne skatten for de personer, som er omfattet af  

 reglen.
Herudover virker reglen fuldstændig tilfældigt.
Har den  

 formueskattepligtige eksempelvis valgt at placere sin formue i akkumulerende  

 investeringsbeviser, vil der ikke fremkomme noget løbende afkast herfra, men  

 afkastet vil fremkomme i form af kursstigninger på investeringsbeviserne.
De formueskattepligtige kan således i deres valg af aktiver i betydelig  

 udstrækning selv bestemme formueskattens størrelse.
Placeres formuen i  

 aktiver, hvor hele afkastet udbetales løbende som skattepligtig indkomst, kan  

 det medføre en fuld formueskat.
Omvendt vil aktiver med lav eller intet  

 løbende afkast medføre nedslag i formueskatten.
I virkeligheden vil ethvert  

 aktiv afkaste et udbytte - direkte eller indirekte - der svarer nogenlunde  

 til det afkast, der vil kunne opnås ved en alternativ investering.
Afkastet  

 er såleldes den mest betydende faktor for aktivets værdi i handel og vandel.
Det udvalg, som blev nedsat af skatteministeren til at kulegrave  

 formueskatten, har i den afgivne betænkning (betænkning nr. 1136/marts 1988)  

 påpeget formueskatteloftets uhensigtsmæssige virkninger.
Udvalget har ikke  

 taget stilling til dets afskaffelse under henvisning til, at det er en del af  

 skattereformaftalen.
Udvalget peger dog på, at behovet for formueskatteloftet  

 mindskes ved en satsnedsættelse.
Siden dengang har et flertal i Folketinget  

 vedtaget en nedsættelse af formuebeskatningen fra 2,2 pct. til 1,0 pct. samt  

 en række yderligere lempelser.
Formueskatteloftet kommer alene en meget snæver gruppe af de største  

 formueejere til gode.
Der opretholdes således et meget komplicerende  

 regelsæt, som ikke engang er velbegrundet, men alene skyldes en lille gruppe  

 af velhavere.
Mener Folketingets partier noget med løfterne om forenkling af  

 skattereglerne, må formueskatteloftet være et af de første regelsæt, der står  

 for fald.
I samme forbindelse opfordres der til, at reglerne for værdifastsættelse  

 af visse aktiver gøres mere realistiske.
Især værdifastsættelsen af unoterede  

 aktier og anparter er uden megen sammenhæng med de reelle værdier.
Reglerne om nedslag for fysiske erhvervsaktiver forvrider valget mellem  

 investeringer i forskellige typer af materielle aktiver og mellem  

 investeringer i materielle og finansielle aktiver.
Som nedslaget er udformet,  

 giver det endvidere et væsentligt incitament til at investere i fysiske  

 erhvervsaktiver for lånte midler for at nedbringe formueskatten.
 Bl.a. med disse begrundelser indstillede formueskatteudvalget i sin  

 betænkning, at nedslaget blev afskaffet.
 I stedet har et flertal i Folketinget efterfølgende gennemført nye  

 nedslagsregler for hovedaktionær-aktier, en ændring, som skaber yderligere  

 forvridninger.
 Eksempelvis bliver der opnået store formueskattelettelser ved at placere  

 finansielle aktiver (obligationer, pantebreve m.v.) i et aktieselskab.
 De ændringer, som der lægges op til, vil medføre et merprovenu på 200-300  

 mio. kr.
 Ad. pkt. 7.
 Kontantværdifastsættelse for driftsmidler og beskatning af genvundne  

 afskrivninger ved salg af ombygninger i lejede lokaler.
 Der eksisterer en asymmetri af den skattemæssige opgørelse, når der  

 handles driftsmidler m.v., som følge af, at anskaffelsesprisen  

 (afskrivningsgrundlaget) for aktiverne ikke værdifastsættes til kontantværdi.  

 Derimod opgøres salgssummen efter kontantværdiprincipper.
 Herigennem kan køber opnå et fiktivt højt afskrivningsgrundlag, hvorimod  

 sælger kun bliver beskattet af genvundne afskrivninger, efter at salgsprisen  

 er omregnet til kontantværdi.
En anden asymmetri findes i reglerne for handel med ombygninger i lejede  

 lokaler.
Sælgeren af ombygningen bliver ikke beskattet af genvundne  

 afskrivninger, hvorimod køberen kan afskrive på anskaffelsesprisen.
 Resultatet bliver, at hver gang ombyggede lokaler på lejebasis skifter  

 ejer, kan det samme aktiv afskrives på ny.
 Ved at fjerne de to asymmetrier vil der skønsmæssigt fremkomme et provenu  

 på 100-200 mio. kr.
 Ad. pkt. 8.
Andelsselskaber underlægges en normal selskabsbeskatning Med den udvikling, som hovedparten af andelsselskaberne har undergået de  

 seneste par årtier, bør andelsselskaberne underlægges en normal  

 selskabsbeskatning.
De eksisterende regler indebærer konkurrenceforvridning  

 og udnyttes i stigende udstrækning til skatteundvigelse.
 Der bør være fradrag i andelsselskaberne for overskudsandele, som udloddes  

 til andelshaverne, som er fuldt skattepligtige af de udloddede beløb.
 Det er meget usikkert at skønne over det provenu, som vil fremkomme fra en  

 beskatning af andelsselskaber, men beløbet fastsættes forsigtigt til 200-300  

 mio. kr.
 Ad. pkt. 9.
Mere realistisk og konsekvent beskatning af forskellige frynsegoder Der er ingen tvivl om, at »frynsegodemarkedet« har været i  

 kraftig vækst i de senere år.
Ikke mindst de ledende medarbejdere har  

 forstået at skaffe sig ubeskattede eller begrænset beskattede goder som led i  

 deres ansættelse.
Væksten i mængden og værdien af frynsegoder er en uhensigtsmæssig  

 udvikling set fra et skattemæssigt synspunkt.
Derfor bør der gennemføres  

 klarere og mere konsekvente regler for den skattemæssige behandling af  

 frynsegoder.
Sådanne regler skal ledsages af pligt for arbejdsgiverne til at oplyse  

 værdien af medarbejdernes frynsegoder til skattemyndighederne.
Ligeledes bør  

 virksomhederne forpligtes til at oplyse skattemyndighederne om, hvilke  

 frynsegoder der tilbydes/stilles til rådighed for medarbejderstaben.
 Der forudsættes en skønsmæssig merindtægt på 400-500 mio. kr. fra en mere  

 konsekvent beskatning kombineret med en indberetningsordning.
 Ad. pkt. 10.
En forbedret skatteligning og afgiftskontrol samt en nedbringelse af de  

 offentlige restancer Meget store beløb unddrages beskatning.
Også på moms- og afgiftsområdet  

 sker der store unddragelser i forhold til gældende lovgivning.
 Derfor er der behov for en generel oprustning for at imødegå skatte~ og  

 afgiftssnyderi.
 Ved at kombinere mere konsekvente og sammenhængende lovregler med brugen  

 af teknologiske hjælpemidler og et veluddannet personale vil det være muligt  

 at sætte ind over for dem, der snyder.
Det er helt forkert, når man over kort tid vil nedskære antallet af  

 medarbejdere med 5.000 årsværk inden for told- og skatteområdet.
Det vil  

 uundgåeligt medføre, at skatteligningen og momskontrollen vil blive svækket i  

 den kommende tid.
Der er tværtimod behov for det modsatte.
De rationaliserings- og  

 forenklingsgevinster, som kan opnås, er der et påtrængende behov for at sætte  

 ind på lignings- og kontrolområdet.
 Kommunerne skal tilskyndes til at ansætte det nødvendige ligningspersonale  

 i stedet for at blive truet med repressalier, hvis ikke de afskediger dygtige  

 skattemedarbejdere.
Under Told- og Skattestyrelsen skal der opbygges en afdeling bemandet med  

 eksperter, som i et samarbejde med de kommunale skatteforvaltninger og de  

 regionale told- og skattemyndigheder kan magte de tungeste skatte- og  

 afgiftssager.
Der skal sikres en viden, så man er i stand til at matche de  

 skatteeksperter, som de største private virksomheder betjener sig af, når der  

 opstår tvister på skatte- og afgiftsområdet.
Ekspertholdet bør sammensættes så alsidigt, så det rummer ekspertviden på  

 både skatteområdet og afgiftsområdet.
Deres opgave skal være både  

 koordinerende og operativt/udfarende.
Ud over at afdelingen kan tage opgaver  

 op af egen drift, skal kommuner og regioner kunne rette henvendelse om  

 bistand, såfremt der opstår sager i deres område, som er for omfattende til,  

 at de selv kan løfte opgaven.
Herudover skal afdelingen tage sig af sager,  

 som er landsdækkende eller berører flere regioner.
 Ikke mindst i forhold til det storkøbenhavnske område, hvor der  

 overhovedet ikke eksisterer naturlige regionsgrænser i forhold til  

 virksomhedernes placering og hovedaktionærers eller ansattes bopæl, vil  

 afdelingen få en hovedopgave, såfremt der skal opbygges en effektiv og  

 ensartet ligning og kontrol.
Også på hele restanceområdet er der behov for en række nye initiativer.
Vi  

 oplever i disse år store stigninger i de offentlige restancer.
 Der er behov for regelændringer, som kan sætte en stopper for  

 restancespekulanter, eksempelvis at der i gentagelsestilfælde kan kræves  

 sikkerhed for moms- og A-skattebeløb som betingelse for at opnå den  

 »gratis kredit«, som de eksisterende betalingsfrister er udtryk  

 for.
De nuværende regler for betaling af restskatter med tillæg af renter  

 præmierer direkte skatteydere, som forskudsangiver for lavt.
Det medfører  

 større restskatter og flere restancer.
Reglerne bør ændres, så de i stedet  

 tilskynder til at forskudsangive korrekt.
Der bør omgående nedsættes et hurtigtarbejdende udvalg, hvor ansatte med  

 praktisk erfaring i restanceinddrivelse fra både kommunal og statslig side  

 skal være repræsenteret.
Udvalget bør komme med forslag til regelændringer,  

 som kan mindske restancerne, og komme med forslag til en mere sammenhængende  

 struktur for inddrivelse af alle offentlige restancer.
Med fradrag af de merudgifter, som skal afsættes til en styrkelse af  

 lignings- og kontrolopgaven, vil der efter en indkøring kunne påregnes et  

 måleligt merprovenu på 600-800 mio. kr.
Hertil kommer de afledede virkninger,  

 som kan påregnes at blive flere gange større som følge af større  

 opdagelsesrisiko for skattesnyderi og momsunddragelse.
