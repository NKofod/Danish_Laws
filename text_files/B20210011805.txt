Bekendtgørelse om genåbning og fortsat delvis suspension af integrationsindsatsen som følge af COVID-19 I medfør af § 12 d, stk. 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med sundhedsministeren, fastsættes efter bemyndigelse:
Fravigelser angående integrationsloven § 1. Med henblik på at forebygge og inddæmme udbredelsen af COVID-19 her i landet fraviges forpligtelser for det offentlige og privates rettigheder over for det offentlige i følgende regler for personer, som er omfattet af integrationsloven, jf. lovbekendtgørelse nr. 1146 af 22. juni 2020 om integration af udlændinge i Danmark og regler fastsat i medfør heraf:
 1) § 16, stk. 5, om pligt til at deltage aktivt i et tilbudt selvforsørgelses- og hjemrejseprogram eller introduktionsprograms enkelte dele, jf. dog stk. 2-7. Fravigelsen gælder til og med den 28. februar 2021.
 2) § 23, stk. 1, nr. 1-3, om mulighed for tilbud, §§ 23 a  23 c om tilbud om virksomhedspraktik, ansættelse med løntilskud, nytteindsats og vejledning og opkvalificering, jf. dog stk. 2-7. Fravigelsen gælder til og med den 28. februar 2021.
3) § 26 a, stk. 2, 1. pkt., om jobparates tilmelding som jobsøgende i jobcenteret.
Tilmelding kan ske ved personligt fremmøde, telefonisk eller ved fysisk brev afleveret hos kommunen, hvis udlændingen ikke har mulighed for at tilmelde sig på Jobnet.
4) § 26 b, stk. 9, om jobcenterets pligt til at yde bistand med registrering af cv-oplysninger, såfremt udlændingen anmoder herom.
Jobcentret kan vælge, om bistanden skal ske ved personligt fremmøde, digitalt eller telefonisk.
5) § 27 om kommunalbestyrelsens pligt til at indkalde til en individuel samtale vedrørende opfyldelse af rådighedsforpligtelsen.
Kommunalbestyrelsen kan vælge, om samtalen skal holdes ved personligt fremmøde, digitalt eller telefonisk.
Stk. 2. Uanset stk. 1, nr. 2, kan tilbud om virksomhedspraktik og løntilskudsjob efter lovens §§ 23 b  23 c genoptages hos en arbejdsgiver, hvor borgeren var i samme praktikforløb eller løntilskudsjob umiddelbart før den 5. november 2020, og hvor forløbet blev afbrudt, herunder sat i bero, eller ophørte som følge af den nationale udmelding om restriktioner i Nordjylland, jf.
Styrelsen for International Rekruttering og Integrations brev af 7. november 2020 om beskæftigelsesindsatsen i Nordjylland.
Borgeren skal være enig i, at tilbuddet genoptages.
Den samlede varighed af tilbuddet før og efter afbruddet/ophøret kan ikke overstige de varighedsbegrænsninger, der gælder efter lovens § 23 b, stk. 4 og 5, og § 23 c, stk. 2. De øvrige betingelser for tilbuddet i lovens §§ 23 b  23 c anses for opfyldt, hvis det samme tilbud genoptages inden den 1. februar 2021.
Stk. 3. En udlænding kan få virksomhedspraktik hos den arbejdsgiver, hvor udlændingen var i virksomhedspraktik kombineret med ordinære løntimer umiddelbart før den 5. november 2020, og hvor virksomhedspraktikken er afbrudt eller ophørt på den nationale udmelding om restriktioner i Nordjylland, jf.
Styrelsen for International Rekruttering og Integrations brev af 7. november 2020 om integrationsindsatsen i Nordjylland.
Det er en betingelse, at tilbuddet genoptages inden den 1. februar 2021, og at tilbuddet er det samme som før afbrydelsen, samt at borgeren er enig i, at tilbuddet genoptages.
Stk. 4. § 67, stk. 3 i bekendtgørelse om en aktiv beskæftigelsesindsats, som finder tilsvarende anvendelse for udlændinge, jf. § 45, stk. 1, i bekendtgørelse om udarbejdelse af kontrakt og om selvforsørgelses- og hjemrejseprogrammet eller introduktionsprogrammet efter integrationsloven i medfør af integrationsloven § 23 c, stk. 3, 2. pkt., om ansættelse hos seneste arbejdsgiver, fraviges, så en udlænding kan genoptage et tilbud om ansættelse med løntilskud hos den arbejdsgiver, hvor udlændingen var ansat med løntilskud umiddelbart før den 5. november 2020, og hvor ansættelsen er afbrudt eller ophørt på grund af den nationale udmelding om restriktioner i Nordjylland, jf.
Styrelsen for International Rekruttering og Integrations brev af 7. november 2020 om integrationsindsatsen i Nordjylland.
Det er en betingelse, at tilbuddet genoptages inden den 1. februar 2021, og at tilbuddet er det samme som før afbrydelsen, samt at borgeren er enig i, at tilbuddet genoptages.
Stk. 5. Uanset stk. 1, nr. 2, kan allerede bevilgede og påbegyndte tilbud om virksomhedspraktik og løntilskudsjob efter lovens §§ 23 b  23 c videreføres og forlænges efter reglerne for de enkelte tilbud, hvis borgeren er enig.
Jobcenteret skal fortsat udbetale løntilskud til arbejdsgivere, der har ret hertil efter lovens § 23 c.
 Stk. 6. Uanset stk. 1, nr. 2, kan der bevilges og påbegyndes tilbud om virksomhedspraktik og løntilskudsjob efter lovens §§ 23 b  23 c, hvis forløbet afholdes digitalt, og udlændingen er enig.
 Stk. 7. Uanset stk. 1, nr. 2, kan tilbud om vejledning og opkvalificering efter lovens § 23 a bevilges, påbegyndes og videreføres, hvis tilbuddet gennemføres digitalt, eller hvis der er en arbejdsgivererklæring om, at borgeren ansættes ordinært efter opkvalificeringen.
Ikrafttrædelse § 2. Bekendtgørelsen træder i kraft den 1. februar 2021.
 Stk. 2. § 1, stk. 2-4, har virkning fra den 19. november 2020.
 Stk. 3. Bekendtgørelse nr. 866 af 12. juni 2020 om delvis genåbning og fortsat delvis suspension af integrationsindsatsen som følge af COVID-19 ophæves.
 Stk. 4. Bekendtgørelsen ophæves den 1. marts 2021.
