 Under henvisning til lov om private registre § 12, stk. 1-3, udtalt,  

 at en række nærmere angivne oplysningstyper vil kunne indgå i en  

 debitoroversigt i bogform under forudsætning af, at de særlige  

 videregivelsesbetingelser i § 12, stk. 3, er opfyldt.
 Endvidere udtalt, at de summariske oplysninger, der kan videregives i  

 bogform, ligeledes vil kunne videregies via on-line eller telefonisk, såfremt  

 der træffes de fornødne sikkerhedsforanstaltninger.
 Endelig orienteret om betingelserne for, at en række yderligere  

 oplysninger vil kunne videregives i form af en debitoroversigt på papir eller  

 på diskette.
 Et kreditoplysningsbureau anvendte en debitoroversigt med følgende indhold  

 anført i kolonner:
 1. Debitors navn og adresse.
 2. Debitornummer.
 3. Medlemmernes samlede tilgodehavender i 1.000 kr.
 4. »Index«: De samlede tilgodehavender sat i forhold til de  

 samlede tilgodehavender 2 måneder før (index 90 betød f.eks., at de samlede  

 tilgodehavender var faldet med 10%).
 5. »Årsindex«: De samlede tilgodehavender sat i forhold til de  

 samlede tilgodehavender året før.
6-9. Saldo over 2 måneder og over 3 måneder hvilket viste, hvor meget af  

 gælden der var over 2 eller 3 måneder gammel.
Dette var endvidere ved  

 indextal sat i forhold til samme kolonner 2 og 3 måneder tidligere.
 10. Hvor mange kreditorer der havde indberettet.
 11. »Antal inkassationer«, idet medlemmerne var forpligtede til  

 at give meddelelse om de inkassationer, der var overgivet til andre end  

 kreditoplysningsbureauet.
12. Antallet af løbende transporter (dvs. udveksling af fordringer mellem  

 kreditorerne), der var meddelt sektionen.
Det skulle ved indberetningen  

 angives, om transporten dækkede ny eller gammel gæld.
 13. »HENF« hvilket angav, at debitor var omfattet af oplysninger  

 vedrørende en anden debitor i oversigten. »KONT« angav, at debitor  

 var anført på kontantsalgslisten, og at der kun måtte sælges til vedkommende  

 mod kontant betaling. »DISP« angav, at der var givet dispensation  

 til, at der trods en »KONT«-markering alligevel kunne sælges på  

 kredit til debitor.
 På baggrund af en inspektion hos kreditoplysningsbureauet udtalte  

 Registertilsynet efter forelæggelse for Registerrådet, at hvis  

 kreditoplysningsbureauet ønskede at fortsætte med at udgive debitoroversigten  

 i publikationsform, ville dette alene kunne ske, hvis de skyldforhold, hvorom  

 der blev videregivet oplysninger, opfyldte betingelserne i lov om private  

 registre § 12, stk. 3.
Endvidere meddelte Registertilsynet, at man efter omstændighederne ville  

 være indstillet på at betragte debitoroversigten som en bredere bedømmelse,  

 såfremt kreditoplysningsbureauet måtte ønske det.
Dette medførte, at  

 oplysningerne i debitoroversigten kunne videregives til foreningens  

 medlemmer, men dette kunne ikke ske i publikationsform, jf. lovens § 12, stk.  

 2. Såfremt oplysningerne betragtedes som en bredere bedømmelse, ville  

 oplysninger kun kunne videregives efter bestilling fra medlemmerne og kun  

 vedrørende nærmere angivne debitorer.
 Endelig tilføjedes det, at oplysninger, som indgik i oversigten vedrørende  

 antal inkassationer og kontantsalgsmarkeringerne (kolonne 11 og 13), under  

 alle omstændigheder skulle opfylde betingelserne i lovens § 12, stk. 3.
 Kreditoplysningsbureauet fremsendte herefter et forslag til ændringer i  

 debitoroversigtens oplysningstyper i forventning om at kunne opretholde  

 bogformen samt et forslag om telefonisk og elektronisk videregivelse af  

 debitoroversigten.
 Det fremgik herefter, at kreditoplysningsbureauet til imødekommelse af  

 Registertilsynets udtalelse foreslog, at debitoroversigtens kolonner ændredes  

 på følgende punkter:
- kolonne 3 udgik, hvis oplysningen var til hinder for udgivelse af  

 oversigten i bogform, - kolonnerne 6 og 8 krydsmarkeredes fremover, hvis der var gæld, som var  

 over 2 og/eller 3 måneder gammel, subsidiært helt udgik, hvis oplysningerne  

 var til hinder for udgivelse af oversigten i bogform, - kolonnerne 7 og 9 og kolonne 12 udgik, fordi oplysningerne skønnedes  

 overflødige.
 Kreditoplysningsbureauet oplyste, at oplysningerne i kolonnerne 11 og 13  

 opfyldte betingelserne i lovens § 12, stk. 3, for videregivelse af summariske  

 oplysninger.
 Kreditoplysningsbureauet foreslog endvidere, at debitoroversigten blev  

 videregivet med alle nuværende kolonneoplysninger på nær oplysningerne i  

 kolonne 7, 9 og 12, ikke i bogform, men som en individuel  

 tilbagemeldingsoversigt, således at hvert medlem alene kunne få en oversigt  

 med oplysninger om de debitorer, som det pågældende medlem selv havde  

 foretaget indberetninger på, enten som en papirudskrift eller på diskette.
 Endelig foreslog kreditoplysningsbureauet, at oplysninger fra  

 debitoroversigten om nærmere angivne debitorer, dvs. også debitorer, som  

 medlemmet ikke stod i et aktuelt kundeforhold til, kunne videregives  

 telefonisk, eller ved at medlemmet får on-line adgang til registeret.
 Sagen blev herefter på ny behandlet på et møde i Registerrådet.
 Registertilsynet udtalte herefter, at efter lov om private registre § 12,  

 stk. 1, må oplysninger om økonomisk soliditet og kreditværdighed kun meddeles  

 skriftligt, jf. dog § 11, stk. 1 og 2. Bureauet kan dog til abonnenter  

 meddele summariske oplysninger mundtligt eller på lignende måde, såfremt  

 spørgerens navn og adresse noteres og opbevares i mindst 6 måneder.
Efter lovens § 12, stk. 2, må kreditoplysningsbureauers publikationer kun  

 indeholde oplysninger i summarisk form og kun udsendes til personer eller  

 virksomheder, der abonnerer på meddelelser fra bureauet.
Publikationerne må  

 ikke indeholde oplysninger om de registreredes personnummer.
Det følger endvidere af lov om private registre § 12, stk. 3, at  

 summariske oplysninger om skyldforhold kun må videregives, hvis oplysningerne  

 hidrører fra Statstidende, eller hvis oplysningerne vedrører skyldforhold til  

 samme kreditor på mere end 1.000 kr., og kreditor har erhvervet den  

 registreredes skriftlige erkendelse af en forfalden gæld, eller hvis der er  

 foretaget retslige skridt mod den pågældende.
Oplysninger om endeligt  

 godkendt gældssanering må dog ikke videregives.
 Registertilsynet fandt herefter under henvisning til de nævnte  

 bestemmelser, at kreditoplysningsbureauet fremover ville kunne videregive  

 debitoroversigten i bogform indeholdende indextaloplysningerne om samlede  

 tilgodehavender (kolonnerne 4-5), oplysningerne om antal kreditorer (kolonne  

 10), oplysningerne om antal inkassationer (kolonne 11) samt bemærkningerne i  

 kolonne 13 under forudsætning af, at de særlige videregivelsesbetingelser i §  

 12, stk. 3, var opfyldt.
 Registertilsynet fandt endvidere, at kreditoplysningsbureauet i medfør af  

 lovens § 12, stk. 1, 2. pkt., også ville kunne videregive de summariske  

 oplysninger, dvs. de oplysninger, som måtte videregives i bogform, såvel  

 telefonisk som via on-line, såfremt der blev truffet de fornødne  

 sikkerhedsforanstaltninger.
Endelig var det Registertilsynets opfattelse, at det måtte anses for at  

 være i overensstemmelse med lovens § 9, stk. 1, og § 12, stk. 1, 1. pkt.,  

 hvis kreditoplysningsbureauet som foreslået videregav alle oprindelige  

 oplysningstyper i kolonnerne 3-6, 8, 10, 11 og 13 i en debitoroversigt, som  

 blev videregivet efter bestilling fra et medlem og kun vedrørende de  

 debitorer, som det pågældende medlem selv havde indberettet.
Det forudsattes  

 herved, at oplysningerne vedrørte ubestridte skyldforhold.
Videregivelsen  

 kunne ske enten som en papiroversigt eller på diskette.
 (*1) Registertilsynets Årsberetning 1994 side 112.
