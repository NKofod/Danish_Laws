Fremsat den 5. december 2001 af  

 trafikministeren (Flemming Hansen) Forslag til Lov om ændring af lov om Post  

 Danmark (Bevarelse af ret til tjenestemandspension m.v. ved  

 overgang til overenskomstansættelse) § 1 I lov nr. 88 af 8. februar 1995 om Post Danmark, som ændret ved lov  

 nr. 1125 af 20. december 1995 og lov nr. 1119 af 29. december 1999, foretages  

 følgende ændringer:
 1. § 6, stk. 8, ophæves og i stedet  

 indsættes:
»Stk. 8. Statstjenestemænd i Post Danmark, som  

 accepterer tilbud om overgang til overenskomstansættelse, bevarer ret  

 til statslig tjenestemandspension efter overgangen.
Staten afholder udgifter  

 til pensionen efter reglerne i tjenestemandspensionslovgivningen.
 Stk. 9. Personer, der bevarer ret til statslig  

 tjenestemandspension, jf. stk. 8, vil kunne beskæftiges i Post  

 Danmark eller hermed koncernforbundne selskaber med fortsat  

 betalingsforpligtelse for Post Danmark over for staten, jf. stk. 12. Ved  

 overførsel af personale til koncernforbundne selskaber skal Post  

 Danmark give staten skriftlig meddelelse herom.
 Stk. 10. Finansministeren kan godkende, at  

 overenskomstansatte, der har bevaret ret til statslig tjenestemandspension,  

 jf. stk. 8, og som i forbindelse med flytning af opgaver overgår  

 til beskæftigelse uden for de med Post Danmark koncernforbundne  

 selskaber, kan bevare retten til statslig tjenestemandspension, under  

 forudsætning af at betalingsforpligtelserne, jf. stk. 12, over for  

 staten fortsat påhviler Post Danmark.
 Stk. 11. Engangsbeløb, der ydes til tjenestemænd  

 i forbindelse med overgang til overenskomstansættelse, kan konverteres  

 til forhøjelse af pensionsalder efter de af Finansministeriet  

 fastsatte regler om betaling herfor.
Stk. 12. For statstjenestemænd i Post Danmark og for  

 statstjenestemænd, der overgår til overenskomstansættelse i  

 Post Danmark eller hermed koncernforbundne selskaber, jf. stk. 9, eller  

 andre selskaber, jf. stk. 10, betaler Post Danmark de af  

 finansministeren fastsatte bidrag m.v. til dækning af statens  

 pensionsudgifter.« Stk. 9 bliver herefter stk. 13.
§ 2 Loven træder i kraft den 1. januar 2002.
 Stk. 2. Loven har tillige virkning for aftaler om overgang til  

 overenskomstansættelse mellem Post Danmark og den enkelte  

 statstjenestemand, som er indgået før lovens  

 ikrafttræden.
Bemærkninger til lovforslaget Almindelige bemærkninger 1. Baggrund for lovforslaget Lovforslaget er en genfremsættelse af lovforslag nr.  

 L 49, som blev fremsat den 24. oktober 2001 af trafikministeren.
For så  

 vidt angår fremsættelsen den 24. oktober 2001, henvises til  

 Folketingstidende 2001-02: 1399; A 1392. Som noget nyt er der i dette  

 lovforslag indsat et stk. 2 i lovforslagets § 2 om ikrafttræden.  

 Derudover er der foretaget enkelte ændringer af sproglig karakter.
I forbindelse med omdannelsen af postvæsenet til den  

 selvstændige offentlige virksomhed Post Danmark ved lov nr. 88 af 8.  

 februar 1995, (Folketingstidende 1994-95: 1004, 1303, 2691, 2750; A 839; B  

 242, 249), fortsatte medarbejderne deres ansættelsesforhold i Post  

 Danmark med bevarelse af de for dem gældende rettigheder og pligter,  

 idet tjenestemandslovgivningen finder anvendelse for statstjenestemænd  

 i Post Danmark.
I forbindelse med vedtagelsen af lov nr. 1119 af 29. december  

 1999 om ændring af lov om Post Danmark (Folketingstidende 1999-2000:  

 1321, 2514, 2656; A 1498; B 188; C 147), blev Post Danmarks virksomhedsform  

 som selvstændig offentlig virksomhed videreført med enkelte  

 justeringer, idet formålet med ændringen var at tilpasse  

 vilkårene for Post Danmark yderligere til de vilkår, der i  

 øvrigt gælder for erhvervsvirksomheder.
Ved ændringen blev  

 lovens § 6, stk. 8, ændret således, at der for Post  

 Danmark gjaldt tilsvarende bestemmelser som for DSB med hensyn til  

 virksomhedens forpligtelse til at refundere statens udgifter til betaling af  

 utilregnelighedspensioner (afskedigelser begrundet i en af tjenestemanden  

 utilregnelig årsag, bortset fra sygdom, d.v.s.  

 stillingsnedlæggelse, uegnethed, samarbejdsvanskeligheder og  

 lignende).
Lovforslaget indebærer, at Post Danmark kan tilbyde  

 de tjenestemænd, som accepterer overgang til  

 overenskomstansættelse og samtidig søger afsked som  

 statstjenestemand, en bevarelse af retten til tjenestemandspension efter  

 tjenestemandspensionsloven.
Lovforslaget giver endvidere hjemmel til, at der  

 kan gives de tjenestemænd, der overgår til  

 overenskomstansættelse, mulighed for tilkøb af forhøjet  

 pensionsalder.
2. Lovforslagets indhold Ved etableringen af Post Danmark blev der lagt vægt  

 på, at virksomheden skal drives på forretningsmæssige  

 vilkår og i økonomisk, skattemæssig og  

 regnskabsmæssig henseende så vidt muligt sidestilles med private  

 virksomheder.
Endvidere blev der lagt vægt på, at Post Danmark  

 skal kunne oprette datterselskaber, erhverve ejerandele i andre virksomheder  

 og selskaber og indgå samarbejdsaftaler o.l. i forbindelse med  

 udøvelsen af virksomheden.
 Det følger af § 6, stk. 5, i den  

 gældende lov om Post Danmark, at statstjenestemænd i Post Danmark  

 er omfattet af tjenestemandslovgivningen, og det fremgår af § 6,  

 stk. 8, at Post Danmark indbetaler et af finansministeren fastsat  

 pensionsbidrag m. v. til staten, for så vidt angår  

 statstjenestemændene.
 Post Danmark har med hjemmel i den gældende lovs  

 § 6, stk. 9, og efter finansministerens nærmere bestemmelse  

 indgået en virksomhedsoverenskomst af 20. september 1999 omfattende  

 løn- og andre ansættelsesvilkår for de overenskomstansatte  

 i Post Danmark, der hører under Statsansattes Kartel.
 Med det sigte at øge fleksibiliteten i  

 personaleanvendelsen i forbindelse med etablering af datterselskaber,  

 indgåelse af alliancer og partnerskaber, har Post Danmark efter aftale  

 med Finansministeriet indgået rammeaftale af 5. juli 2001 med  

 tjenestemandsorganisationerne SiD-Post og HK/Post & Kommunikation om nye  

 ansættelsesvilkår, som tilbydes statstjenestemændene i Post  

 Danmark.
Rammeaftalen indebærer, at tjenestemænd  

 tilbydes overgang til overenskomstansættelse under  

 virksomhedsoverenskomsten med bevarelse af deres ret til  

 tjenestemandspension.
De tjenestemænd, som vælger at lade sig  

 ansætte på overenskomstvilkår, vil ikke længere  

 være omfattet af tjenestemandslovgivningen.
Som konsekvens heraf vil  

 afskedigelse af en overenskomstansat med ret til tjenestemandspension kunne  

 foretages af Post Danmark.
 Endvidere er det i rammeaftalen forudsat, at der  

 indgås individuelle aftaler om bevarelse af retten til  

 rådighedsløn eller ventepenge efter bestemmelser svarende til  

 tjenestemandslovens § 32, idet tjenestemændene får mulighed  

 for at vælge mellem to forskellige modeller for, hvordan den med  

 rådighedsløn eller ventepenge tilknyttede  

 omplaceringsforpligtigelse skal administreres.
Den ene model indebærer en udvidet fortolkning af  

 begrebet »passende stilling«.
Medarbejderen forpligter sig til at  

 påtage sig andet arbejde inden for Post Danmark med tilhørende  

 datterselskaber, hvis det bliver nødvendigt ved arbejdsmangel eller  

 organisationsændringer.
Som overordnet princip skal medarbejderen blot  

 være fysisk og kvalifikationsmæssigt i stand til at udføre  

 det pågældende arbejde.
Accepten af de skitserede  

 omflytningsvilkår indebærer en engangsbetaling på 50.000  

 kr. (før skat) fra Post Danmark til medarbejderen.  

 Engangsbeløbet vil kunne konverteres til køb af forhøjet  

 pensionsalder efter de af Finansministeriet fastsatte regler.
 Den anden model indebærer, at Post Danmark i  

 forbindelse med omplaceringer vil basere sig på hidtidig praksis med  

 hensyn til omfang, rækkevidde og beskaffenhed af de ændringer,  

 som den overenskomstansatte medarbejder tidligere som tjenestemand var  

 forpligtet til at tåle i henhold til tjenestemandslovens § 12.
 Bevarelsen af retten til tjenestemandspension og  

 muligheden for at tilkøbe forhøjet pensionsalder er forudsat  

 lovhjemlet, hvilket søges opnået med lovforslaget.
Inden for de med personaleorganisationerne aftalte rammer  

 har de ca. 12.000 tjenestemænd i Post Danmark primo oktober 2001  

 fået individuelt tilbud om ansættelse på  

 overenskomstvilkår.
Post Danmarks udgift til betaling af  

 engangsbeløb vil maksimalt kunne komme til at udgøre et  

 beløb i størrelsesordenen 600 mio. kr.
Hertil kommer en udgift  

 på ca. 45 mio. kr. til dækning af lønforbedringer i  

 forbindelse med lønindplacering af de pågældende under  

 virksomhedsoverenskomsten.
Først i begyndelsen af december måned  

 2001 vil Post Danmark have et overblik over, hvor mange tjenestemænd,  

 der ønsker overenskomstansættelse, herunder hvor mange, der  

 vælger den model, som indebærer en engangsbetaling.
 Tilbuddene til tjenestemændene om overgang til nye  

 ansættelsesvilkår er forudsat at have virkning fra den 1. januar  

 2002.
 Det gælder for den nævnte  

 ansættelsessituation, at der er tale om en frivillig overgang til  

 overenskomstansættelse, hvorfor denne ansættelsesændring  

 ikke kan udløse ret til rådighedsløn eller ventepenge  

 efter tjenestemandslovens § 32.
 Tjenestemænd, der ikke overgår til  

 overenskomstansættelse, bevarer retten til deres  

 tjenestemandsansættelse på nuværende vilkår.
3. Økonomiske og administrative konsekvenser for det  

 offentlige Post Danmark er i dag forpligtet til at dække  

 statens udgifter til pension til de i Post Danmark ansatte  

 tjenestemænd.
Med den foreslåede lovændring bliver Post  

 Danmark forpligtet til også at dække udgifterne til pension for  

 tjenestemænd, der vælger at overgå til  

 overenskomstansættelse.
 Da forslaget ikke medfører ændring i antallet  

 af ansatte, som Post Danmark skal indbetale pensionsbidrag til staten for, og  

 hvis pensionsforhold staten skal administrere, har forslaget ingen  

 administrative og økonomiske konsekvenser for staten.
 Forslaget medfører ingen administrative og  

 økonomiske konsekvenser for kommuner og amtskommuner.
 4. Økonomiske og administrative konsekvenser for  

 erhvervslivet.
 Forslaget har ingen økonomiske og administrative  

 konsekvenser for erhvervslivet.
 5. Miljømæssige konsekvenser.
 Forslaget har ingen miljømæssige  

 virkninger.
 6. Administrative konsekvenser for borgerne.
 Forslaget har ingen administrative konsekvenser for  

 borgerne.
 7. Forholdet til EU-retten.
 Forslaget indeholder ikke EU-retlige aspekter.
 8. Høring.
Lovforslaget har været sendt til høring hos  

 følgende: Statsansattes Kartel, SiD-Post og HK/Post &  

 Kommunikation.
Høringssvarene vil blive fremsendt til Folketingets  

 Trafikudvalg ledsaget af de kommentarer, som udtalelserne måtte give  

 anledning til.
Samlet vurdering af lovforslagets  

 konsekvenser Positive  

 konsekvenser/mindreudgifter  

 (hvis ja, angiv omfang) Negative  

 konsekvenser/merudgifter  

 (hvis ja, angiv omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser Til § 1 Til nr. 1 Den foreslåede affattelse af § 6, stk. 8,  

 medfører, at tjenestemænd i Post Danmark ved overgang til  

 overenskomstansættelse kan bevare retten til pension efter  

 tjenestemandspensionslovgivningen.
Staten afholder udgifter til pension efter  

 reglerne i tjenestemandspensionslovgivningen til de pågældende,  

 som overgår til overenskomstansættelse.
 Pensionsordningen for tjenestemænd, der  

 overgår til overenskomstansættelse, skal administreres i  

 overensstemmelse med ordningen for tjenestemænd ansat i Post Danmark.  

 De af Finansministeriet fastsatte retningslinier for administration af  

 tjenestemandspension vil fortsat gælde for Post Danmark.
 Forud for enhver uansøgt afsked indhentes udtalelse  

 fra Finansministeriet om den overenskomstansattes krav på  

 tjenestemandspension.
 Lovforslaget har som konsekvens bl.a., at Post Danmark  

 skal refundere de løbende pensionsudbetalinger frem til det forudsatte  

 alderspensioneringstidspunkt, for tidligere statstjenestemænd, der  

 afskediges med utilregnelighedspension, jf. bemærkningerne til  

 lovforslag L 61 af 27. oktober 1999 til lov om ændring af lov om Post  

 Danmark (Folketingstidende 1999/2000 A 1498 ff.).
 Udgifter til rådighedsløn og ventepenge til  

 de overenskomstansatte (tidligere tjenestemænd) påhviler fortsat  

 Post Danmark.
 Bevarelsen af retten til pension efter  

 tjenestemandslovgivningen indebærer, at der for de  

 pågældende ikke vil blive indbetalt overenskomstmæssigt  

 pensionsbidrag af den tjenestemandspensionsgivende løn.
De i stk. 8 omtalte personer, der har bevaret ret til  

 tjenestemandspension, vil efter det foreslåede nye stk. 9 kunne  

 overenskomstansættes såvel i Post Danmark som i koncernforbundne  

 selskaber.
Forslaget indebærer endvidere, at Post Danmark skal betale  

 bidrag m.v. til dækning af statens pensionsudgifter for de  

 tjenestemænd, der vælger at overgå til  

 overenskomstansættelse, uanset om der er tale om ansættelse i  

 Post Danmark eller i de med Post Danmark koncernforbundne selskaber.
 Det påhviler i hvert enkelt tilfælde Post  

 Danmark skriftligt at meddele staten, hvis de i stk. 8 nævnte  

 overenskomstansatte med ret til tjenestemandspension overgår til  

 ansættelse i koncernforbundne selskaber.
 Det foreslåede nye stk. 10 indebærer, at  

 de i stk. 8 omtalte tidligere tjenestemænd med finansministerens  

 godkendelse kan bevare retten til statslig tjenestemandspension,  

 såfremt de i forbindelse med flytning af opgaver ansættes uden  

 for Post Danmark eller hermed koncernforbundne selskaber, under  

 forudsætning af, at betalingsforpligtelsen overfor staten fortsat  

 påhviler Post Danmark.
 Der henvises i denne forbindelse til de almindelige  

 bemærkninger, pkt. 2, hvoraf fremgår, at sigtet med lovforslaget  

 er øget mulighed for fleksibel personaleanvendelse bl.a. i forbindelse  

 med indgåelse af alliancer og partnerskaber.
Det foreslåede nye stk. 11 medfører, at  

 tjenestemænd i forbindelse med overgang til  

 overenskomstansættelse får mulighed for tilkøb af  

 forhøjet pensionsalder.
Tjenestemænd kan indgå aftale med  

 Post Danmark om, at engangsbeløb, der ydes i forbindelse med  

 overgangen til overenskomstansættelse, kan konverteres til  

 forhøjet pensionsalder efter de af Finansministeriet fastsatte regler  

 om betaling herfor.
Efter det foreslåede nye stk. 12 betaler Post  

 Danmark de af Finansministeriet fastsatte bidrag m.v. til dækning af  

 statens pensionsudgifter for statstjenestemænd.
Denne formulering  

 svarer til det nugældende stk. 8. Herudover udvides Post Danmarks  

 betalingsforpligtelse til også at gælde for de i stk. 9 og  

 10 omtalte tidligere statstjenestemænd, der overenskomstansættes  

 i Post Danmark, hermed koncernforbundne selskaber eller andre selskaber.
 De administrative forpligtelser og  

 betalingsforpligtigelser over for staten påhviler således Post  

 Danmark.
Post Danmark betaler fortsat de af finansministeren  

 fastsatte bidrag m.v. til dækning af statens pensionsudgifter til  

 statstjenestemænd.
Der er med lovforslaget således ikke tilsigtet  

 nogen ændring i den gældende bestemmelse herom.
 Der henvises i øvrigt til de almindelige  

 bemærkninger, pkt. 2.
Til § 2 Det foreslås, at loven træder i kraft den 1.  

 januar 2002.
Primo oktober 2001 har statstjenestemændene i Post  

 Danmark fået individuelt tilbud om ansættelse på  

 overenskomstvilkår.
Da fristen for accept af tilbudet var den 1.  

 december 2001 fastslås det i stk. 2, at loven tillige har virkning for  

 aftaler indgået inden lovens ikrafttræden.
Som eksempel på  

 aftaler, der indgås efter lovens ikrafttræden, kan nævnes  

 de tilfælde, hvor tjenestemænd på tidspunktet for  

 fremsættelse af tilbud (primo oktober 2001) havde orlov/tjenestefrihed  

 uden løn, og hvor de pågældende medarbejdere først  

 vil modtage et tilsvarende tilbud ved deres eventuelle tilbagevenden til Post  

 Danmark.
Bilag Lovforslaget sammenholdt med gældende lov Gældende formulering Lovforslaget § 1 I lov nr. 88 af 8. februar 1995 om Post Danmark, som ændret ved lov  

 nr. 1125 af 20. december 1995 og lov nr. 1119 af 29. december 1999, foretages  

 følgende ændringer:
 § 6 Post Danmark overtager driften af postvæsenet med  

 tilhørende aktiver og passiver og indtræder i samtlige  

 postvæsenets rettigheder og forpligtelser.
 Stk. 2. Tinglysning af virksomhedens rettigheder efter  

 stk. 1 kan ske på grundlag af denne lov.
 Stk. 3. Post Danmarks formue holdes adskilt fra statens  

 formue.
 Stk. 4. Post Danmark disponerer selv over anlægs- og  

 driftsmidler.
 Stk. 5. Statstjenestemænd i Post Danmark er omfattet af  

 tjenestemandslovgivningen.
 Stk. 6. Trafikministeren kan bemyndige Post Danmark til at  

 træffe de afgørelser, der efter tjenestemandslovgivningen  

 henhører under ministeren.
 Stk. 7. Post Danmark kan efter finansministerens nærmere  

 bestemmelse indgå aftaler, der angår  

 ansættelsesvilkår for tjenestemænd i Post Danmark.
 Stk. 8. For statstjenestemænd i Post Danmark betaler  

 virksomheden de af finansministeren fastsatte bidrag m.v. til dækning  

 af statens pensionsudgifter.
 Stk. 9. Post Danmark kan efter finansministerens nærmere  

 bestemmelse indgå kollektive overenskomster eller i øvrigt  

 fastsætte løn- og andre ansættelsesvilkår for  

 ikketjenestemandsansatte i Post Danmark.
 1. § 6, stk. 8, ophæves og i stedet  

 indsættes:
»Stk. 8. Statstjenestemænd i Post Danmark, som  

 accepterer tilbud om overgang til overenskomstansættelse, bevarer ret  

 til statslig tjenestemandspension efter overgangen.
Staten afholder udgifter  

 til pensionen efter reglerne i tjenestemandspensionslovgivningen.
 Stk. 9. Personer, der bevarer ret til statslig  

 tjenestemandspension, jf. stk. 8, vil kunne beskæftiges i Post  

 Danmark eller hermed koncernforbundne selskaber med fortsat  

 betalingsforpligtelse for Post Danmark over for staten, jf. stk. 12. Ved  

 overførsel af personale til koncernforbundne selskaber skal Post  

 Danmark give staten skriftlig meddelelse herom.
 Stk. 10. Finansministeren kan godkende, at  

 overenskomstansatte, der har bevaret ret til statslig tjenestemandspension,  

 jf. stk. 8, og som i forbindelse med flytning af opgaver overgår  

 til beskæftigelse uden for de med Post Danmark koncernforbundne  

 selskaber, kan bevare retten til statslig tjenestemandspension, under  

 forudsætning af at betalingsforpligtelserne, jf. stk. 12, over for  

 staten fortsat påhviler Post Danmark.
 Stk. 11. Engangsbeløb, der ydes til tjenestemænd  

 i forbindelse med overgang til overenskomstansættelse, kan konverteres  

 til forhøjelse af pensionsalder efter de af Finansministeriet  

 fastsatte regler om betaling herfor.
Stk. 12. For statstjenestemænd i Post Danmark og for  

 statstjenestemænd, der overgår til overenskomstansættelse i  

 Post Danmark eller hermed koncernforbundne selskaber, jf. stk. 9, eller  

 andre selskaber, jf. stk. 10, betaler Post Danmark de af  

 finansministeren fastsatte bidrag m.v. til dækning af statens  

 pensionsudgifter.« Stk. 9 bliver herefter stk. 13.
§ 2 Loven træder i kraft den 1. januar 2002.
 Stk. 2. Loven har tillige virkning for aftaler om overgang til  

 overenskomstansættelse mellem Post Danmark og den enkelte  

 statstjenestemand, som er indgået før lovens  

 ikrafttræden.
