I.
Overenskomstens ikrafttrædelse, dens område og almindelige principper.
Den den 7. april 1964 mellem Danmark og Finland afsluttede overenskomst  

 til undgåelse af dobbeltbeskatning og forhindring af beskatningsunddragelse  

 for så vidt angår indkomstskat og formueskat, jfr. udenrigsministeriets  

 bekendtgørelse nr. 12 (Lovtid.
C) af 30. januar 1965, træder i stedet for den  

 hidtil gældende overenskomst af 2. december 1937. Overenskomsten indeholder  

 ligesom den tidligere overenskomst en række bestemmelser, der i tilfælde,  

 hvor en skattepligtig ville blive udsat for en dobbeltbeskatning på grund af  

 sammenstødende skattekrav fra dansk og finsk side, medfører afvigelser fra  

 skattelovgivningens almindelige regler med hensyn til indkomst- og  

 formuebeskatningen.
 I forhold til den hidtil gældende ordning medfører overenskomsten  

 ændringer, særlig med hensyn til hvilke personer der omfattes af  

 overenskomsten, og med hensyn til beskatningsretten til aktieudbytte.
Overenskomsten kommer i sin helhed for Danmarks vedkommende første gang  

 til anvendelse på skatteansættelserne for skatteåret 1964-65, jfr. art. 31,  

 således at overenskomsten af 2. december 1937 mellem Danmark og Finland  

 ophører at gælde fra og med dette skatteår.
Denne overenskomst skal dog finde  

 anvendelse på skatter, der er pålignet på grundlag af ansættelser eller  

 revision af ansættelser for skatteåret 1963-64 og tidligere skatteår.
 Overenskomsten finder ifølge art. 1, jfr. art. 3 (1) (c), uanset  

 statsborgerforhold, anvendelse på alle fysiske personer, samt på selskaber og  

 andre sammenslutninger af personer, som er bosiddende i Danmark og/eller  

 Finland.
 Overenskomsten angår skatter af indkomst eller formue, hvad enten de  

 udskrives til staten eller til en kommune.
 For Danmarks vedkommende omfatter overenskomsten, jfr. art. 2 (3),  

 indkomst- og formueskat til staten, samt kommunal indkomstskat.  

 Overenskomsten finder herefter også anvendelse på invalide- og  

 folkepensionsbidrag, sømandsskat, den særlige indkomstskat samt på kirkeskat.
Derimod omfatter overenskomsten ikke arve- og gaveskatter.
Om arveskatter  

 kan henvises til overenskomsten mellem Danmark og Finland af 18. juli 1955  

 til undgåelse af dobbeltbeskatning vedrørende skatter af arvemidler, jfr.  

 udenrigsministeriets bekendtgørelse af 23. juli 1956.
 Det bemærkes, at der ved udtrykket "kompetente myndigheder" i  

 overenskomsten for Danmarks vedkommende forstås finansministeren eller hans  

 befuldmægtigede stedfortræder og for Finlands vedkommende finansministeriet,  

 jfr. art. 3 (1) (f).
Bestemmelser om gensidig bistand med hensyn til opkrævning af skatter m.v.  

 findes ikke i overenskomsten, men herom kan henvises til overenskomsten af  

 18. juli 1955 mellem Danmark og Finland om bistand i skattesager, jfr.  

 udenrigsministeriets bekendtgørelse af 23. juli 1956. Ifølge en i marts 1965  

 indgået aftale i henhold til art. 20 i nævnte overenskomst er det bestemt, at  

 anmodning om bistand til inddrivelse ikke bør fremsættes, hvis det samlede  

 ubetalte skattebeløb er mindre end 200 d.kr. eller 100 fmk.
Opmærksomheden  

 henledes i denne forbindelse på, at skattedepartementet ved cirkulære af 18.  

 januar 1963 har bemyndiget sømandsskattekontoret, Landgreven 4, til at  

 varetage ekspeditionen af sager om inddrivelse af danske skattekrav i Finland  

 samt sager om inddrivelse af finske skattekrav i Danmark.
De til brug ved  

 inddrivelse af danske skattekrav i Finland nødvendige blanketter rekvireres  

 derfor hos sømandsskattekontoret.
 Overenskomsten gælder ikke for Færøerne og Grønland, jfr. art. 3 (1) (b),  

 men kan ifølge art. 30 ved noteveksling mellem Danmark og Finland enten i sin  

 helhed eller med de ændringer, hvorom der er enighed, udvides til at gælde  

 for disse områder, såfremt der her opkræves skatter af væsentlig samme  

 karakter som de skatter, der omfattes af overenskomsten.
Overenskomsten må forstås således, at det land, der har givet afkald på  

 sin beskatningsret, er afskåret fra beskatning uden hensyn til, om det land,  

 der har fået tillagt beskatningsretten, faktisk udøver denne.
Undtagelser  

 herfra gælder alene ifølge art. 15 (4) om indkomst af personligt arbejde,  

 art. 16 (2) om bestyrelseshonorarer, art. 17 (2) om beskatningen af kunstnere  

 og art. 19 (3) om løn og pensioner fra det offentlige.
 Overenskomstens regler til undgåelse af dobbeltbeskatning kan opdeles i 2  

 afsnit, nemlig dels regler til løsning af den konflikt, der opstår, når en  

 person eller et selskab opfylder betingelserne for fuld skattepligt i begge  

 de kontraherede lande, og begge lande derfor med hjemmel i deres interne  

 lovgivning gør krav på at beskatte den pågældende af hele hans indkomst og  

 formue, uanset hvorfra indkomsten og formuen hidrører (art. 4), og dels  

 regler til løsning af konflikten mellem den beskatningsret, der kan tilkomme  

 det land, hvorfra en indkomst hidrører, eller hvor en formue er placeret  

 (kildelandet), og det land, hvor den pågældende skatteyder er bosiddende og  

 derfor opfylder betingelserne for fuld skattepligt (bopælslandet).
Begge sæt regler kan finde anvendelse i det samme konkrete tilfælde.  

 Opfylder en person betingelserne for fuld skattepligt i begge lande, må man  

 først efter de i art. 4 givne regler fastslå, hvilket af de to lande, der  

 skal have ret til at beskatte den pågældende som der bosiddende.
Når dette er  

 gjort, bestemmes det ved hjælp af de følgende regler, om bopælslandet skal  

 give afkald på at beskatte visse indkomst- eller formuearter.
I tilfælde,  

 hvor en person, der i henseende til beskatningen betragtes som bosiddende i  

 Danmark, oppebærer indtægter fra eller ejer formue i Finland, og sådan  

 indkomst eller formue i overensstemmelse med overenskomstens bestemmelser kan  

 beskattes i Finland, skal Danmark i henhold til art. 25 i de den pågældende  

 pålignede skatter af indkomst eller formue tillade fradraget et beløb  

 svarende til den del af henholdsvis indkomst- eller formueskatterne, der  

 forholdsmæssigt falder på den indkomst eller formue, som Finland har ret til  

 at beskatte.
Sådan indkomst og formue skal derfor medregnes til den  

 skattepligtige indkomst og formue, i modsætning til hvad der er tilfældet i  

 henhold til vore overenskomster med Sverige og Norge.
Bestemmelsen svarer til  

 art. 19 (4) i den nye dansk-tyske overenskomst til undgåelse af  

 dobbeltbeskatning af 30. januar 1962, jfr. herom nærmere skattedepartementets  

 cirkulære af 11. august 1965 VIII.
 For så vidt angår forholdet mellem Danmark og Finland bliver der herefter  

 ikke anvendelse for reglen i ligningslovens § 33 om nedslag i dansk skat for  

 skat erlagt i udlandet.
II.
Overenskomstens bestemmelser vedrørende undgåelse af  

 dobbeltbeskatning.
A.
Reglerne om ophævelse af dobbeltbeskatning, når fuld skattepligt  

 foreligger i begge lande.
 Har en person en sådan tilknytning til begge lande, at han opfylder  

 betingelserne for fuld skattepligt i begge lande, altså i begge lande er  

 skattepligtig af hele sin indkomst og formue, må det afgøres, hvilket af de  

 to lande der skal lade sin ret til at betragte den pågældende som fuldt  

 skattepligtig vige.
I art. 4 (1) bestemmes det først, hvad der skal forstås ved at være bosat  

 i en af staterne.
Det er i overenskomstens forstand tilstrækkeligt hertil, at  

 en person eller et selskab i henhold til lovgivningen i en af staterne er  

 skattepligtig der på grund af bopæl, varigt ophold, ledelsens sæde eller et  

 andet lignende forhold.
For fysiske personer fastslår art. 4 (2) (a) den hovedregel, at det land,  

 hvor der er en fast bolig til rådighed, har prioriteten.
Foreligger der fast  

 bolig i begge lande, tilkommer den fulde beskatningsret det land, med hvilket  

 den pågældende skatteyder har de stærkeste personlige og økonomiske  

 forbindelser.
Kan spørgsmålet om, hvilket land der skal have  

 beskatningsretten, ikke afgøres på grundlag af de nævnte kriterier, får det  

 land, hvor den pågældende sædvanligvis opholder sig, fortrinsretten.
Såfremt  

 heller ikke dette kriterium fører til en løsning, tilkommer beskatningsretten  

 den stat, i hvilken den pågældende er statsborger.
Er han ikke statsborger i  

 nogen af staterne, eller er han statsborger i begge stater, må der træffes  

 aftale mellem de kompetente myndigheder i de to stater.
I så fald må sagen  

 derfor forelægges for skattedepartementet.
 En juridisk person anses for fuldt skattepligtig i den af staterne, hvor  

 den virkelige ledelse for virksomheden har sæde, jfr. art. 4 (4).
B.
Reglerne om ophævelse af dobbeltbeskatning i tilfælde af konflikt  

 mellem kildelandets og bopælslandets beskatningsret.
Bopælslandets beskatningsret.
I art. 22 fastslås det som hovedreglen, at  

 beskatningsretten tilkommer det land, hvor den pågældende skatteyder er  

 bosiddende, d.v.s. det land, der har ret til at betragte den pågældende fuldt  

 skattepligtig.
Er der ikke i overenskomsten fastsat andet, skal kildelandet  

 derfor give afkald på sin beskatningsret til fordel for bopælslandet.
Indkomst af fast ejendom beskattes ifølge art. 6 i det land, hvor den  

 faste ejendom er beliggende.
I art. 6 (2) redegøres der nærmere for, hvad der  

 skal forstås ved udtrykket fast ejendom.
Det bemærkes særligt, at udtrykket  

 omfatter royalty, der erlægges for udnyttelsen af mineralforekomster, kilder  

 og andre naturforekomster.
Fortjeneste, som opnås ved afhændelse af fast  

 ejendom, kan beskattes i den kontraherende stat, i hvilken den faste ejendom  

 er beliggende, jfr. art. 13 (1).
Fortjeneste indvundet af et foretagende i en af staterne kan ifølge art. 7  

 kun beskattes i denne stat, medmindre foretagendet driver forretning i den  

 anden stat gennem et der beliggende fast driftssted.
I så fald beskattes så  

 stor en del af foretagendets fortjeneste, som kan henføres til det faste  

 driftssted, i denne anden stat.
 Med hensyn til, hvad der skal forstås ved "fast driftssted",  

 henvises til bestemmelserne i art. 5.
 Ifølge art. 13 (2) kan fortjeneste, der opnås ved afhændelse af aktiver,  

 som udgør en del af erhvervsformuen i et fast driftssted, som et foretagende  

 i den ene stat opretholder i den anden stat, herunder fortjeneste ved  

 afhændelse af selve det faste driftssted, beskattes i den stat, hvor det  

 faste driftssted er beliggende.
 Beskatningsretten til fortjeneste ved skibs- eller luftfartsvirksomhed i  

 international trafik tilkommer ifølge art. 8 det land, i hvilket  

 foretagendets virkelige ledelse har sit sæde, uanset om virksomheden har et  

 fast driftssted i den anden stat.
 Ifølge bestemmelserne i artiklerne 10, 11 og 12 kan udbytter, renter og  

 royalties som hovedregel kun beskattes i den stat, hvor modtageren er  

 bosiddende.
Undtagelser fra denne regel gælder, hvor modtageren af udbyttet, renten  

 eller royaltien har et fast driftssted i den anden stat, idet i så fald  

 bestemmelserne i art. 7 om beskatning af indkomst fra fast driftssted finder  

 anvendelse.
Det må endvidere erindres, at royalty af fast ejendom ifølge  

 reglen i art. 6 (2) beskattes i det land, hvor den faste ejendom er  

 beliggende.
Art. 14 omhandler indkomst ved faglige tjenesteydelser og andet  

 selvstændigt arbejde af lignende karakter.
Det bestemmes, at indkomst ved  

 udøvelse af sådan virksomhed af personer, der er bosiddende i en af de to  

 stater, kun kan beskattes i bopælsstaten, medmindre den pågældende udøver sin  

 virksomhed i den anden stat under benyttelse af et fast sted, der til  

 stadighed står til hans rådighed.
Såfremt den pågældende har et sådant fast  

 sted, kan den del af indkomsten, der kan henføres til dette sted, beskattes i  

 den anden stat.
Fortjeneste, som opnås ved afhændelse af aktiver kan som hovedregel ifølge  

 art. 13 kun beskattes i den stat, hvor afhænderen er bosiddende.
Fortjeneste  

 ved afhændelse af fast ejendom, et fast driftssted eller et fast sted m.v.  

 kan dog beskattes i den stat, hvor aktivet befinder sig.
 Gage, løn og lignende vederlag for personligt arbejde beskattes ifølge  

 art. 15 (1) som hovedregel i den stat, hvor arbejdet udføres.
 Fra denne hovedregel gælder dog følgende undtagelser:
 1. Løn m.v. beskattes i henhold til art. 15 (2) i  

 modtagerens bopælsstat, såfremt den pågældende ikke i det pågældende skatteår  

 opholder sig i den anden stat i mere end ialt 183 dage, og vederlaget betales  

 af eller for en arbejdsgiver, der ikke enten er bosiddende i den anden stat,  

 eller i den anden stat har et fast driftssted eller et fast sted, som udreder  

 vederlaget.
2. Bestyrelseshonorarer og lignende vederlag, som  

 oppebæres af en person, der er bosiddende i en af de kontraherende stater, i  

 hans egenskab af medlem af en bestyrelse for et selskab, der er bosiddende i  

 den anden kontraherende stat, kan ifølge art. 16 beskattes i den stat, hvor  

 selskabet er bosiddende.
En herboende person, der oppebærer  

 bestyrelseshonorarer fra Finland, kan således ikke beskattes af disse  

 honorarer her i landet.
 3. Gage, løn og andet lignende vederlag, som udbetales  

 af stat, kommuner eller andre offentligretlige juridiske personer til en  

 fysisk person for varetagelsen af hverv som tjenestemand, beskattes i henhold  

 til art. 19 i udbetalingslandet (kildelandet) uden hensyn til, hvor de  

 pågældende tjeneste- eller arbejdsydelser er præsteret.
 Beskatningsretten med hensyn til vederlag for tjenesteydelser, der er  

 præsteret i forbindelse med virksomhed, der drives erhvervsmæssigt, afgøres  

 dog efter reglerne i artiklerne 15, 16 og 18.
 Overenskomsten indeholder ligesom den dansk-østrigske overenskomst til  

 undgåelse af dobbeltbeskatning regler om, at beskatningsretten til beløb, der  

 udbetales i henhold til reglerne om lovpligtig socialforsikring, tilkommer  

 udbetalingslandet.
Søfolk og personer, der gør tjeneste ombord på luftfartøjer, anses ifølge  

 art. 15 (3) for at have udført deres virksomhed i den del af de to stater,  

 hvor den virkelige ledelse for det foretagende, der driver skibene eller  

 luftfartøjerne, befinder sig.
Udenlandsk skib, som befragtes på såkaldt  

 bareboat basis - d.v.s. leje af skib, hvor lejeren selv indsætter besætningen  

 - af et foretagende, hvis virkelige ledelse har sit sæde i Danmark eller  

 Finland, sidestilles i denne forbindelse med henholdsvis dansk eller finsk  

 skib.
 Indkomst, som erhverves af professionelle kunstnere (teater-, film-,  

 radio- eller fjernsynskunstnere, musikere, sportsfolk m.v.) beskattes altid i  

 den stat, i hvilken de pågældende har udøvet deres virksomhed.
 Såfremt en af staterne på grund af dens lovgivning ikke kan gøre brug af  

 beskatningsretten i henhold til art. 15 (1) (gage, løn o.l. vederlag for  

 personligt arbejde), art. 15 (3) (vederlag for personligt arbejde udført  

 ombord på et skib eller luftfartøj), art. 16 (1) (bestyrelseshonorarer), art.  

 17 (1) (kunstnere), art. 19 (1) (offentlige lønninger og pensioner fra det  

 offentlige, jfr. nedenfor), kan beskatning dog finde sted i den stat, hvor  

 den pågældende person er bosiddende.
 Pensioner beskattes, såfremt de er offentlige, d.v.s. udbetales af stat,  

 kommuner og andre offentligretlige juridiske personer, i det land, hvorfra  

 udbetalingen finder sted (kildelandet), jfr. art. 19 (1). Såfremt de er  

 private beskattes de derimod i modtagerens bopælsstat, jfr. art. 18.
 Ifølge art. 20 må gage, løn eller andet lignende vederlag, som en  

 professor eller lærer, der er bosiddende i en af staterne, under et  

 midlertidigt ophold af ikke over 2 års varighed i den anden stat modtager for  

 undervisning ved et universitet, en højskole eller anden  

 undervisningsanstalt, ikke beskattes i den stat, hvor han underviser.
 Studerende eller lærlinge fra en af de to stater, som udelukkende i  

 studie- eller uddannelsesøjemed opholder sig i den anden stat, skal ifølge  

 art. 21 ikke beskattes i opholdsstaten af beløb, som de modtager til  

 underhold, studium eller uddannelse fra kilder uden for opholdsstaten, d.v.s.  

 heller ikke af beløb, som de modtager fra en tredie stat.
 Ifølge art. 24 kan indkomst eller formue, hvoraf uskiftet dødsbo i henhold  

 til overenskomsten beskattes i den ene stat, ikke tillige beskattes hos  

 lodtagere i boet i den anden stat.
III.
Beskatning ved til- og fraflytning.
 Der er i overenskomstens art. 4 (3) givet særlige regler om løsning af de  

 dobbeltbeskatningsproblemer, der kan opstå i forbindelse med flytning mellem  

 de to stater, hvorved forstås den definitive forlægning af bopælen fra den  

 ene stat til den anden.
a.
Ved flytning fra Danmark til Finland ophører indkomstskattepligten i  

 Danmark, f.s.v. skattepligten er afhængig af den pågældendes bopælsforhold,  

 med udløbet af den dag, hvor flytningen er afsluttet.
Opgiver herefter en  

 person sin bopæl i Danmark, f.eks. den 15. december, skal herefter, såfremt  

 der ikke evt. foreligger begrænset skattepligt, for eksempel, fordi den  

 pågældende har en fast ejendom eller fortsat driver erhverv i Danmark, de  

 indkomstskatter, der vedrører tiden fra den 16. december og skatteåret ud,  

 føres til afgang, medens de skatter, der vedrører tiden fra skatteårets  

 begyndelse til 15. december, skal betales.
For så vidt angår formueskatten  

 ophører skattepligten i tilfælde af flytning fra den ene stat til den anden  

 efter de interne regler, der gælder i de to lande, hvilket for Danmarks  

 vedkommende vil sige, at formueskattepligten ophører med udgangen af  

 udrejsekvartalet.
b.
Ved flytning fra Finland til Danmark må tilflytteren skatteansættes til  

 indkomst- og formueskat her i landet på sædvanlig måde fra begyndelsen af det  

 efter tilflytningen førstkommende kvartal.
For så vidt indkomstskatten angår  

 skal den pågældende således ansættes af sin forventede fremtidige indkomst i  

 henhold til reglerne i ligningslovens § 2.
IV.
Særlige bestemmelser.
 Med hensyn til diplomatiske og konsulære tjenestemænd bestemmes det i art.  

 29, at overenskomstens bestemmelser ikke berører de skattefritagelser, som i  

 kraft af folkerettens almindelige regler eller bestemmelser i særlige  

 overenskomster tilkommer de pågældende.
 For Finlands diplomatiske og konsulære tjenestemænd vil dette sige, at de  

 her i landet vil være at behandle ganske efter de hidtil gældende regler.
I henhold til art. 27 kan en person, der har været genstand for en  

 beskatning, som ikke er i overensstemmelse med overenskomstens regler, rette  

 henvendelse til de kompetente myndigheder i den stat, i hvilken han er  

 bosiddende.
Den kompetente myndighed skal, hvis indsigelsen synes at være  

 begrundet, og hvis den ikke selv kan nå til en rimelig løsning, søge at løse  

 sagen ved en gensidig aftale med den kompetente myndighed i den anden stat.  

 Sager af denne art må derfor forelægges for skattedepartementet.
Der er ikke  

 fastsat bestemte tidsfrister eller formkrav for sådanne henvendelser, og der  

 sker ikke nogen suspension af skattekravet, fordi der sker en sådan  

 henvendelse.
Art. 26 indeholder regler, hvorefter den ene stats statsborgere (herunder  

 juridiske personer) ikke i den anden stat må underkastes nogen skat eller  

 dermed forbundne krav, som er anderledes eller mere byrdefulde end den skat  

 og dermed forbundne krav, som statsborgere i denne anden stat under samme  

 forhold er eller måtte blive underkastet.
Bestemmelsen vedrører kun de  

 skatter, der omfattes af overenskomsten.
 Endvidere bestemmes det i art. 27 (3), at de kompetente myndigheder skal  

 søge ved gensidig aftale at løse vanskeligheder eller tvivlsspørgsmål, der  

 måtte opstå med hensyn til forståelsen eller anvendelsen af overenskomsten,  

 ligesom de kan rådføre sig med hinanden for at undgå dobbeltbeskatning i  

 tilfælde, der ikke omfattes af overenskomsten.
V.
Særlige bemærkninger om formuebeskatningen.
 Formue bestående af fast ejendom i en af de to stater beskattes i den  

 stat, i hvilken ejendommen er beliggende, jfr. art. 23 (1). Formue, bestående  

 i aktiver, der udgør en del af erhvervsformuen i et foretagendes faste  

 driftssted, eller i aktiver, der hører til et fast sted anvendt til udøvelse  

 af faglige tjenesteydelser, beskattes i den stat, i hvilken det faste  

 driftssted eller det faste sted er beliggende, jfr. art. 23 (2). Formue i  

 skibs- og luftfartsvirksomheder beskattes kun i den stat, i hvilken  

 foretagendets virkelige ledelse har sit sæde, jfr. art. 23 (3).
 I øvrigt beskattes formue kun i den stat, i hvilken den person, som  

 formuen tilhører, er bosiddende, jfr. art. 23 (4).
VI.
Reglerne om gensidig administrativ og retslig bistand.
Ifølge art. 28 vil de kompetente myndigheder udveksle sådanne oplysninger,  

 som er nødvendige for gennemførelsen af overenskomsten eller for at forhindre  

 beskatningsunddragelse.
Der pålægges dog ingen af staterne pligt til at  

 foretage forvaltningsakter, der strider mod deres retsregler eller  

 forvaltningspraksis, eller at meddele enkeltheder, hvorom oplysninger ikke  

 kan forlanges ifølge lovgivningen i en af de to stater, ligesom der ikke må  

 udveksles oplysninger, som ville røbe kommercielle, industrielle eller  

 faglige hemmeligheder, eller oplysninger, hvis offentliggørelse ville kunne  

 stride mod almene interesser.
 Sager, hvori der er spørgsmål om indhentelse af oplysninger i Finland,  

 skal forelægges for skattedepartementet.
VII.
Henstandsordninger i særlige tilfælde.
En person, der med bevarelse af bopæl her i landet oppebærer lønindtægt i  

 Finland, kan blive udsat for at skulle betale skat samtidig i Danmark og  

 Finland, og den pågældende kan da være nødsaget til at ansøge om henstand med  

 skattebetalingen i Danmark.
Om den fremgangsmåde, der skal anvendes i disse  

 tilfælde, henvises til skattedepartementets cirkulære af 11. august 1965 til  

 den dansk-tyske overenskomst VII.
VIII.
Overenskomstens praktisering.
 For personer bosat i Danmark, der oppebærer indkomster eller ejer formue i  

 Finland, indeholder bestemmelsen i art. 25 hjemmel til i  

 beskatningsgrundlaget også at medregne de indkomster og formuedele, med  

 hensyn til hvilke Finland i henhold til overenskomsten har en beskatningsret.
 Dette betyder, at indkomst hidrørende fra eller formue beroende i Finland,  

 skal medregnes til den skattepligtige indkomst eller formue her i landet,  

 således at der i tilfælde, hvor størrelsen af den skattepligtige indkomst  

 eller formue har betydning, f.eks. ved beregning af nedslag i  

 skatteansættelsen for folkepensionister og af visse sociale ydelser, skal  

 regnes med den samlede indkomst og formue i Danmark og Finland.
 En foreliggende dobbeltbeskatning ophæves herefter ved, at Danmark i den  

 af den samlede indkomst eller den samlede formue beregnede skat indrømmer  

 fradrag for den del af skatten, der forholdsmæssigt falder på de indkomster  

 eller formuedele, med hensyn til hvilke Finland i henhold til overenskomsten  

 har en beskatningsret.
Aftalen fritager ikke skatteyderen for ved selvangivelsen at medtage også  

 den indkomst og formue, med hensyn til hvilken beskatningsretten tilkommer  

 Finland alene, og det er for aftalens anvendelse ved skatteligningen  

 ubetinget nødvendigt, at der forelægges de skattelignende myndigheder  

 oplysning ikke blot om størrelsen af den del af skatteyderens indkomst og  

 formue, der undergives beskatning i Finland, men også om hvilken art af  

 indkomst og formue, det drejer sig.
Såfremt disse oplysninger ikke  

 tilstrækkeligt klart fremgår af skatteyderens selvangivelse eller af en  

 supplerende begæring om skattelempelse i henhold til den dansk-finske  

 dobbeltbeskatningsoverenskomst, må de fornødne yderligere oplysninger  

 indfordres, forinden ansættelsen endeligt foretages.
Overenskomstens regler vil være at praktisere ved selve skatteligningen.  

 For skatteårene 1964-65 og 1965-66 vil der, såfremt skatteansættelser eller  

 skatteberegninger er foretaget i strid med overenskomstens bestemmelser,  

 kunne blive spørgsmål om genoptagelse af de pågældende ansættelser eller  

 beregninger.
For så vidt begæring om regulering af skatteansættelser eller  

 skatteberegninger for de nævnte skatteår allerede er fremsat eller fremsættes  

 af vedkommende skattepligtige inden den 1. september 1966, bemyndiges  

 skatterådene herved til at optage vedkommende ansættelser eller beregninger  

 til fornyet behandling uden forud indhentet bemyndigelse fra statens  

 ligningsdirektorat.
Fremkommer begæringen først efter nævnte tidspunkt, vil  

 bemyndigelse til genoptagelse være at indhente på sædvanlig måde.
 Tvivlsspørgsmål med hensyn til overenskomstens praktisering vil i øvrigt  

 være at forelægge for skattedepartementet.
 Skattedepartementet, den 23. april 1966.
Hans P.
Gøtrik.
/B.
Blume.
