Cirkulære om genoptagelse af sager om  

 opgørelse af afgiftspligtig vægt efter lov om afgift af affald  

 og råstoffer1) (Told- og Skatteregionerne) 1. Retningslinier for fradrag Efter § 12 i Skatteministeriets  

 lovbekendtgørelse nr. 570 af 3. august 1998 skal registrerede  

 virksomheder opgøre den afgiftspligtige vægt for en  

 afgiftsperiode på grundlag af den mængde affald, der er  

 tilført virksomheden i perioden, fratrukket vægten af den del af  

 det afgiftspligtige affald, der igen er fraført virksomheden i  

 perioden.
Hvis vægten af det fraførte affald er større  

 end vægten af det tilførte affald i perioden, overføres  

 den overskydende vægt til fradrag i følgende  

 afgiftsperioder.
 Told- og Skattestyrelsen har den 25. september 1998  

 truffet afgørelse om, at fradrag sker til den afgiftssats, som er  

 gældende for det kvartal, hvori fradraget foretages.
2. Tilbagebetaling Virksomheder, som ikke har foretaget fradraget som  

 anført oven for, kan få tilbagebetalt for meget betalt afgift,  

 der er betalt den 25. september 1993 eller senere.
 Det er en betingelse for tilbagebetaling, at virksomheden  

 foreviser dokumentation for, eller på anden måde  

 sandsynliggør, at virksomheden ikke har væltet afgiften over  

 på andre.
 Tilbagebetalingskrav forrentes efter de almindelige regler  

 om forrentning, jf. cirkulære nr. 157 af 14. oktober 1987 om  

 forrentning af visse tilbagebetalingsbeløb.
 Ansøgning om tilbagebetaling skal fremsættes  

 over for den lokale told- og skatteregion inden 1. april 2000.
 For så vidt angår tilbagebetalingskrav, der  

 på dette tidspunkt ikke er forældede efter den formueretlige  

 forældelse efter 1908-loven, kan anmodning om tilbagebetaling  

 fremsættes indtil det tidspunkt, hvor forældelsen  

 indtræder.
3. Ikrafttræden Cirkulæret træder i kraft den 14. januar  

 2000.
Told- og Skattestyrelsen, den 16. december  

 1999 Frantz Howitz /Claus Bruun Johannessen 1)   I Told- og  

 Skattestyrelsens egen fortløbende nummerrække har  

 cirkulæret nr. 1999-38.
