Fremsat den 14. marts 2023 af Christian Friis Bach (RV), Martin Lidegaard (RV) og Samira Nawa (RV) Forslag til folketingsbeslutning om smidigere regler for permanent opholdstilladelse for unge under uddannelse Folketinget pålægger regeringen at fremsætte et lovforslag om at ændre beskæftigelseskravet for tidsubegrænset opholdstilladelse, så fuldtidsstudium, læretid og praktik sidestilles med fuldtidsarbejde ved beregning af krav om beskæftigelse.
Derudover skal reglen om den særlige adgang til tidsubegrænset opholdstilladelse til unge udlændinge under 19 år justeres, således at der vil kunne meddeles tidsubegrænset opholdstilladelse, uanset at den unge ikke uafbrudt har været i uddannelse eller ordinær fuldtidsbeskæftigelse siden afslutningen af folkeskolen.
Bemærkninger til forslaget Forslaget er en delvis genfremsættelse af beslutningsforslag nr.
B 65, folketingsåret 2020-21. Der henvises til www.folketingstidende.dk, Folketingstidende 2020-21, tillæg A, B 65 som fremsat.
Med beslutningsforslaget ønsker forslagsstillerne at ændre reglerne for tidsubegrænset opholdstilladelse, så fuldtidsstudium samt læretid og praktik tæller med i opgørelsen af beskæftigelseskravet, både ift. de grundlæggende og de supplerende betingelser.
Den foreslåede ordning vil således genetablere tilstanden, før man med lov nr. 102 af 3. februar 2016 (lov om ændring af udlændingeloven) skærpede reglerne for tidsubegrænset opholdstilladelse (lovforslag nr.
L 87, folketingsåret 2015-16).
Skærpelsen af udlændingeloven har medført, at fuldtidsstudieum samt læretid og praktik ikke længere indgår i beregningen af fuldtidsbeskæftigelse.
Det er efter gældende regler et krav, at udlændingen på tidspunktet for afgørelsen er i beskæftigelse mindst 15 timer ugentligt, og at udlændingen har været i ordinær fuldtidsbeskæftigelse eller udøvet selvstændig erhvervsvirksomhed i mindst 3 år og 6 måneder inden for de sidste 4 år.
Derudover opfyldes én af de supplerende betingelser, hvoraf mindst to af fire betingelser skal være opfyldt, ved mindst 4 års fuldtidsbeskæftigelse inden for de seneste 4 år og 6 måneder.
Det er forslagsstillernes opfattelse, at de nuværende beskæftigelseskrav har utilsigtede konsekvenser, da reglerne fastholder udlændinge i et ufaglært arbejde i stedet for at tage en uddannelse.
Med de nuværende regler, hvor alene beskæftigelse og ikke uddannelse, læretid eller praktik har betydning for muligheden for at opnå en permanent opholdstilladelse, fjerner man incitamentet til at dygtiggøre sig.
Man opfordrer dermed udlændinge til at fravælge uddannelse til fordel for et ufaglært arbejde.
Det er forslagsstillernes opfattelse, at uddannelse bidrager positivt til integrationen i det danske samfund, og samtidig udgør uddannelse et godt grundlag for egen forsørgelse, hvis man vender tilbage til oprindelseslandet.
Det er i fælles interesse for Danmark og for de studerende, at de får mulighed for at bidrage til samfundet med de kompetencer og den viden, de tilegner sig, og at de får mulighed for at gøre deres evner gældende i Danmark efter endt uddannelse.
Det er derfor forslagsstillernes klare holdning, at uddannelse skal tælle med i opgørelsen af beskæftigelseskravet.
 Forslagsstillerne ønsker med beslutningsforslaget desuden at ændre reglen om den særlige adgang til tidsubegrænset opholdstilladelse til unge udlændinge under 19 år, således at der kan meddeles tidsubegrænset opholdstilladelse, uanset at den unge ikke uafbrudt har været i uddannelse eller ordinær fuldtidsbeskæftigelse siden afslutningen af folkeskolen.
 Som reglerne er i dag, er det et krav for at få permanent opholdstilladelse efter de lempeligere betingelser, der gælder for unge mellem 18-19 år, at man har været under uddannelse eller i ordinær fuldtidsbeskæftigelse uden at holde pause siden afslutningen af folkeskolen.
Denne regel har medført, at unge, som skifter uddannelsesretning, f.eks. fra handelsgymnasiet til det almene gymnasium, er udelukket fra at opnå permanent opholdstilladelse efter de særlige regler, der gælder for unge mellem 18 og 19 år.
Det samme gør sig gældende for unge, der afslutter gymnasiet, før de fylder 18 år, og derefter har nogle få måneders pause, inden de påbegynder en videregående uddannelse.
I begge tilfælde vil de unge først kunne opnå permanent opholdstilladelse, når de opfylder de almindelige betingelser, herunder kravet om 3 år og 6 måneders fuldtidsbeskæftigelse.
 Det er forslagsstillernes klare holdning, at unge mennesker i uddannelse, uanset nationalitet og opholdsgrundlag, skal have mulighed for at skifte uddannelsesretning, ligesom det naturligvis skal være muligt at holde ferie mellem afsluttet ungdomsuddannelse og påbegyndt videregående uddannelse, uden at dette får konsekvenser for muligheden for at opnå permanent opholdstilladelse.
Skriftlig fremsættelse Christian Friis Bach (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om smidigere regler for permanent opholdstilladelse for unge under uddannelse.
(Beslutningsforslag nr.
B 50) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
