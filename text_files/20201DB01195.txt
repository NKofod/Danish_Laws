Betænkning afgivet af Skatteudvalget den 20. maj 2021 Betænkning over Forslag til folketingsbeslutning om ændring af betingelserne for at opnå godkendelse som almenvelgørende forening [af Louise Schack Elholm (V) m.fl.]:
1. Ændringsforslag Venstres medlemmer af udvalget har stillet 2 ændringsforslag til beslutningsforslaget.
2. Indstillinger Et mindretal i udvalget (S, SF og RV) indstiller beslutningsforslaget til forkastelse ved 2. (sidste) behandling.
Mindretallet vil stemme imod de stillede ændringsforslag.
 Et andet mindretal i udvalget (V, DF, KF og LA) indstiller beslutningsforslaget til vedtagelse med de stillede ændringsforslag.
Et tredje mindretal i udvalget (EL) indstiller beslutningsforslaget til forkastelse ved 2. (sidste) behandling.
Mindretallet vil stemme hverken for eller imod de stillede ændringsforslag.
 Et fjerde mindretal i udvalget (Simon Emil Ammitzbøll-Bille (UFG)) vil ved 2. (sidste) behandling redegøre for sin stilling til beslutningsforslaget og de stillede ændringsforslag.
 Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialdemokratiet, Socialistisk Folkeparti, Radikale Venstre og Enhedslisten Socialdemokratiets, Socialistisk Folkepartis, Radikale Venstres og Enhedslistens medlemmer af udvalget bemærker, at de kan støtte hensigten med beslutningsforslaget.
Ikke desto mindre er det afgørende, at ændrede regler også virker efter hensigten.
Der er behov for en nærmere afgrænsning af de omfattede patientforeninger, og at der tages højde for alle betingelser, som små patientforeninger, der repræsenterer sjældne sygdomme, har vanskeligt ved at opfylde, eksempelvis fordi rekrutteringsgrundlaget for disse foreninger er begrænset som følge af sygdommenes sjældne forekomst.
S, SF, RV og EL noterer sig med tilfredshed, at skatteministeren i dialog med de berørte foreninger vil arbejde for at finde en hensigtsmæssig løsning, som kan præsenteres for alle partier i Folketinget snarest muligt, og som kan danne grundlag for en lovændring i næste folketingssamling.
S, SF, RV og EL finder, at det er nødvendigt at afvente resultatet af dette arbejde, og kan på denne baggrund ikke stemme for beslutningsforslaget.
Venstre Venstres medlemmer af udvalget bemærker, at dette beslutningsforslag skal sikre, at foreninger for sjældne diagnoser kan blive anerkendt som almenvelgørende foreninger.
Det har en stor betydning for de økonomiske vilkår, som foreningerne arbejder under.
Til 1. behandling af beslutningsforslaget var der stor opbakning til intentionen, men bekymringer over nogle mangler i forslaget.
Venstre var enig i bekymringerne.
Derfor har Venstre nu stillet ændringsforslag, så alle de forbehold, som blev nævnt i salen, er imødekommet.
På den baggrund er det mærkeligt, at partierne ikke støtter beslutningsforslaget, når de påstår, at de er enige i forslaget.
Det ærgrer Venstre, at Folketinget ikke kunne finde sammen om at løse de problemer, som foreningerne for de forskellige sjældne diagnoser oplever skattemæssigt.
Det er synd for de mange, som kæmper for at få foreningerne til støtte for de sjældne diagnoser til at fungere.
4. Ændringsforslag med bemærkninger Ændringsforslag Til teksten Af et mindretal (V), tiltrådt af et mindretal (DF, KF og LA):
 1) I teksten ændres »inden udgangen af folketingsåret 2020-21« til: »i folketingsåret 2021-22«.
[Regeringen pålægges at ændre lovgivningen i folketingsåret 2021-22] 2) Som 2. pkt. indsættes:
»En dispensationsordning skal omfatte alle de betingelser, der med de gældende regler er til hinder for en godkendelse.
Det vil sige, at der skal kunne dispenseres fra de tre kriterier, der omhandler minimum 300 kontingentbetalende medlemmer, at antallet af gavegivere overstiger 100, der årligt skal yde en gave til foreningen på mindst 200 kr., og at den årlige bruttoindtægt eller formue overstiger 150.000 kr.« [Præcisering af, at der skal kunne dispenseres fra alle grundbetingelser om medlemsantal, antal af gavegivere og årlig indtægt eller formue] Bemærkninger Til nr. 1 Skatteministeren tilkendegav under 1. behandling af beslutningsforslaget, at det kræver en lovændring, hvis foreningerne skal hjælpes som ønsket, og at det ikke er realistisk, at en lovændring kan gennemføres i folketingsåret 2020-21. Det foreslås derfor at ændre beslutningsforslagets ordlyd, så det i stedet foreslås, at regeringen pålægges at foretage de nødvendige regelændringer i folketingsåret 2021-22.
Til nr. 2 Det præciseres, at hensigten med beslutningsforslaget er at skabe mulighed for, at små sjældne patientforeninger med lav prævelans kan godkendes efter ligningslovens § 8 A, selv om de ikke opfylder alle grundkriterier herfor i bekendtgørelse om godkendelse m.v. efter ligningslovens § 8 A, stk. 2, og § 12, stk. 3, af almenvelgørende og almennyttige foreninger, fonde, stiftelser, institutioner m.v. og religiøse samfund her i landet eller i et andet EU/EØS-land (BEK nr. 1656 af 19. december 2018).
 Det er ikke en udfordring for de små sjældne patientforeninger at opfylde betingelsen om en demokratisk valgt bestyrelse, men det er meget ofte svært for foreningerne at opfylde de øvrige tre grundkriterier om minimum 300 kontingentbetalende medlemmer, at antallet af gavegivere overstiger 100, der årligt skal yde en gave til foreningen på mindst 200 kr., og at den årlige bruttoindtægt eller formue overstiger 150.000 kr.
 Det foreslås derfor, at det præciseres i beslutningsforslagets tekst, at en dispensationsordning skal omfatte alle de nævnte betingelser, der med de gældende regler er til hinder for en godkendelse.
5. Udvalgsarbejdet Beslutningsforslaget blev fremsat den 5. marts 2021 og var til 1. behandling den 15. april 2021. Beslutningsforslaget blev efter 1. behandling henvist til behandling i Skatteudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 5 bilag på beslutningsforslaget.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
