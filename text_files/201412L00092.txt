Fremsat den 10. december 2014 af Henrik Sass Larsen Forslag til Lov om ændring af varemærkeloven, designloven, patentloven og lov om brugsmodeller (Styrket indsats mod piratkopiering ved etablering af en håndhævelsesenhed m.v.) § 1 I varemærkeloven, jf. lovbekendtgørelse nr. 109 af 24. januar 2012, som ændret ved § 4 i lov nr. 1387 af 23. december 2012 og § 30 i lov nr. 639 af 12. juni 2013, foretages følgende ændringer:
 1. Efter kapitel 6 indsættes:
»Kapitel 6 A Håndhævelsesenhed § 45 b.
Patent- og Varemærkestyrelsens opgaver vedrørende håndhævelse af varemærkerettigheder varetages af en særlig håndhævelsesenhed, hvor forbrugere, virksomheder og myndigheder kan henvende sig og modtage information og vejledning om håndhævelse og konkrete sager om piratkopiering.
Stk. 2. Håndhævelsesenheden kan afgive en skriftlig vejledende udtalelse om konkrete sager om piratkopiering.
Enheden afgiver ikke en skriftlig vejledende udtalelse i tilfælde, hvor en sag er indbragt for domstolene.
Stk. 3. Håndhævelsesenheden bistår politi og anklagemyndighed i deres indsats mod piratkopiering.« 2. I § 60 d indsættes som stk. 3:
»Stk. 3. For en skriftlig vejledende udtalelse i henhold til § 45 b, stk. 2, betales 1.500 kr.« § 2 I designloven, jf. lovbekendtgørelse nr. 102 af 24. januar 2012, som ændret ved § 3 i lov nr. 1387 af 23. december 2012 og § 21 i lov nr. 639 af 12. juni 2013, foretages følgende ændringer:
 1. Efter kapitel 7 indsættes:
»Kapitel 7 A Håndhævelsesenhed § 41 b.
Patent- og Varemærkestyrelsens opgaver vedrørende håndhævelse af designrettigheder varetages af en særlig håndhævelsesenhed, hvor forbrugere, virksomheder og myndigheder kan henvende sig og modtage information og vejledning om håndhævelse og konkrete sager om piratkopiering.
Stk. 2. Håndhævelsesenheden kan afgive en skriftlig vejledende udtalelse om konkrete sager om piratkopiering.
Enheden afgiver ikke en skriftlig vejledende udtalelse i tilfælde, hvor en sag er indbragt for domstolene.
Stk. 3. Håndhævelsesenheden bistår politi og anklagemyndighed i deres indsats mod piratkopiering.« 2. I § 59 d indsættes som stk. 3:
»Stk. 3. For en skriftlig vejledende udtalelse i henhold til § 41 b, stk. 2, betales 1.500 kr.« § 3 I patentloven, jf. lovbekendtgørelse nr. 108 af 24. januar 2012, som ændret ved § 29 i lov nr. 639 af 12. juni 2013 og § 5 i lov nr. 551 af 2. juni 2014, foretages følgende ændringer:
 1. Efter kapitel 9 indsættes:
»Kapitel 9 A Håndhævelsesenhed § 65 b.
Patent- og Varemærkestyrelsens opgaver vedrørende håndhævelse af patentrettigheder varetages af en særlig håndhævelsesenhed, hvor forbrugere, virksomheder og myndigheder kan henvende sig og modtage information og vejledning om håndhævelse og konkrete sager om piratkopiering.
Stk. 2. Håndhævelsesenheden kan afgive en skriftlig vejledende udtalelse om konkrete sager om piratkopiering.
Enheden afgiver ikke en skriftlig vejledende udtalelse i tilfælde, hvor en sag er indbragt for domstolene.
Stk. 3. Håndhævelsesenheden bistår politi og anklagemyndighed i deres indsats mod piratkopiering.« 2. § 77, stk. 1, affattes således:
»Et europæisk patent har kun virkning her i landet, såfremt indehaveren inden 3 måneder fra den dag, hvor Den Europæiske Patentmyndighed har bekendtgjort patentmeddelelse eller afgørelse om at opretholde patentet i ændret affattelse, til patentmyndigheden her i landet indleverer 1) patentkravene oversat til dansk, såfremt patentet er meddelt på engelsk, eller 2) patentkravene oversat til dansk og en oversættelse af det øvrige indhold i det meddelte eller ændrede patent til dansk eller engelsk, såfremt patentet er meddelt på tysk eller fransk.« 3. I § 98, stk. 6, 1. pkt., ændres »2.850 kr.« til: »2.000 kr.«, og 2. og 3. pkt. ophæves.
 4. I § 98, stk. 7, 1. pkt., ændres »1.050 kr.« til: »2.000 kr.«, og 2. og 3. pkt. ophæves.
 5. I § 100, stk. 3, 1. pkt., ændres »2.850 kr.« til: »2.000 kr.«, og 2. og 3. pkt. ophæves.
 6. I § 100, stk. 4, 1. pkt., ændres »1.050 kr.« til: »2.000 kr.«, og 2. og 3. pkt. ophæves.
 7. I § 101 indsættes som stk. 3:
»Stk. 3. For en skriftlig vejledende udtalelse i henhold til § 65 b, stk. 2, betales 1.500 kr.« § 4 I lov om brugsmodeller, jf. lovbekendtgørelse nr. 106 af 24. januar 2012, som ændret ved § 24 i lov nr. 639 af 12. juni 2013 og § 6 i lov nr. 551 af 2. juni 2014 foretages følgende ændringer:
 1. Efter kapitel 10 indsættes:
»Kapitel 10 A Håndhævelsesenhed § 61 b.
Patent- og Varemærkestyrelsens opgaver vedrørende håndhævelse af brugsmodelrettigheder varetages af en særlig håndhævelsesenhed, hvor forbrugere, virksomheder og myndigheder kan henvende sig og modtage information og vejledning om håndhævelse og konkrete sager om piratkopiering.
Stk. 2. Håndhævelsesenheden kan afgive en skriftlig vejledende udtalelse om konkrete sager om piratkopiering.
Enheden afgiver ikke en skriftlig vejledende udtalelse i tilfælde, hvor en sag er indbragt for domstolene.
Stk. 3. Håndhævelsesenheden bistår politi og anklagemyndighed i deres indsats mod piratkopiering.« 2. I § 73 d indsættes som stk. 3:
»Stk. 3. For en skriftlig vejledende udtalelse i henhold til § 61 b, stk. 2, betales 1.500 kr.« § 5 Stk. 1. Loven træder i kraft den 1. april 2015, jf. dog stk. 2.
 Stk. 2. Erhvervs- og vækstministeren fastsætter tidspunktet for ikrafttrædelsen af §§ 1 og 2, § 3, nr. 1 og 7, samt § 4.
Stk. 3. § 3, nr. 2, finder ikke anvendelse på materiale, der bliver indgivet før lovens ikrafttræden.
For sådant materiale finder de hidtil gældende regler anvendelse.
§ 6 Stk. 1. Loven gælder ikke for Færøerne og Grønland.
 Stk. 2. Loven kan ved kongelig anordning helt eller delvist sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger Indholdsfortegnelse 1. Indledning Formålet med lovforslaget er at styrke indsatsen mod piratkopiering ved at etablere en særskilt enhed i Patent- og Varemærkestyrelsen, som kan varetage styrelsens opgaver i forbindelse med håndhævelse og vejlede forbrugere, virksomheder og myndigheder i konkrete sager om piratkopiering inden for styrelsens ressort.
Enheden bistår endvidere politiet og anklagemyndigheden i deres indsats mod piratkopiering.
Ved etableringen af en håndhævelsesenhed bliver styrelsens opgaver og kompetencer inden for håndhævelse koncentreret i en særlig enhed, der kan fungere som kontaktpunkt til gavn for navnlig forbrugere og små og mellemstore virksomheder.
 Baggrunden for forslaget er, at regeringen med vækstplan "Danmark i arbejde - vækstplan for kreative erhverv og design" blandt andet vil arbejde for bedre beskyttelse og udnyttelse af immaterielle rettigheder, herunder styrke behandlingen af sager om piratkopiering yderligere.
Den lovgivning, som Patent- og Varemærkestyrelsen administrerer, omfatter særskilte love om varemærker, design m.v.
Lovforslaget indeholder derfor enslydende bestemmelser i varemærkeloven, designloven, patentloven og lov om brugsmodeller om en sådan håndhævelsesenhed.
 Lovforslaget indeholder endvidere en forenkling af reglerne i patentloven om validering af europæiske patenter og gebyrstrukturen for publicering af patentskrifter.
2. Etablering af en håndhævelsesenhed 2.1. Gældende ret Patent- og Varemærkestyrelsen behandler blandt andet ansøgninger om varemærker, design, patenter og brugsmodeller med gyldighed i Danmark og udsteder på dette grundlag rettigheder.
Styrelsens arbejde med håndhævelse af udstedte rettigheder varetages i dag i forbindelse med styrelsens øvrige opgaver, herunder rettighedsudstedelse og politisk arbejde.
Styrelsen vejleder generelt om håndhævelse af sådanne rettigheder som led i styrelsens almindelige vejledningspligt.
2.2. Erhvervs- og Vækstministeriets overvejelser Krænkelser i form af piratkopiering er et stigende problem til skade for både forbrugerne, rettighedshaverne og samfundsøkonomien og er ofte forankret i grov og organiseret kriminalitet.
Danmark er konkurrencedygtig på viden, teknologi og kreative idéer, og piratkopiering kan reducere virksomhedernes incitament til innovation og videreudvikling, hvilket influerer negativt på samfundsøkonomien.
Endvidere overholder piratkopierede produkter typisk ikke diverse produktkrav i lovgivning m.v.
Det kan derfor være forbundet med sikkerhedsmæssige og sundhedsmæssige risici at benytte sådanne produkter.
Ligeledes indebærer forfalskninger af produkter og varemærker, at forbrugernes tillid til de originale produkter svækkes.
Bestemmelserne om straf i varemærkeloven, designloven med flere love blev skærpet pr. 1. januar 2009 som led i en samlet styrket indsats mod piratkopiering.
Samtidig blev Ministeriernes netværk mod IPR-krænkelser etableret. (IPR er en forkortelse for Intellectual Property Rights). Netværket er et tværministerielt netværk, der skal styrke myndighedernes samarbejde om at bekæmpe piratkopiering.
Patent- og Varemærkestyrelsen har sekretariatsfunktionen for dette netværk.
Netværket har en meget besøgt hjemmeside, der indeholder informationer om lovgivning, nyheder osv., ligesom hjemmesiden indeholder en række vejledninger til forbrugere og virksomheder samt en domssamling over strafferetlige domme, som løbende ajourføres.
Hjemmesiden opererer med tre forskellige, opdelte målgrupper: Forbrugere, virksomheder og myndigheder.
Netværket er ikke operationelt, men nogle af de involverede myndigheder samarbejder om kontrolaktioner.
Det drejer sig blandt andet om SKAT, lægemiddelmyndigheder, fødevaremyndigheder og politi.
I den forbindelse stiller Patent- Varemærkestyrelsen sin særlige ekspertise til rådighed.
Regeringen har i februar 2013 offentliggjort vækstplanen "Danmark i arbejde - vækstplan for kreative erhverv og design" med henblik på at udbygge de danske styrkepositioner og særligt styrke vækst og beskæftigelse på de områder, hvor den globale efterspørgsel skaber nye muligheder for danske virksomheder.
Vækstplanen indeholder et kapitel om "Bedre beskyttelse og kommerciel udnyttelse af IPR". Dette omfatter blandt andet en beskrivelse af politiets og anklagemyndighedens behandling af sager om krænkelse af immaterielle rettigheder, hvoraf fremgår, at Statsadvokaten for Særlig Økonomisk og International Kriminalitet (SØIK) har en koordinerende rolle i forhold til behandlingen af disse sager.
Der oplyses ligeledes om fremtidige initiativer, som skal optimere myndighedens arbejde med sagerne.
I fortsættelse af vækstplanen tog Rigsadvokaten den 10. juli 2013 en række initiativer til styrkelse af den strafferetlige indsats mod piratkopiering.
Det indgik heri, at SØIK fremtidigt skulle efterforske og retsforfølge væsentligt flere sager end hidtil, at SØIK skulle yde efterforskningsmæssig og juridisk bistand til politikredsene, og at der skulle udpeges en kontaktperson i politikredsene.
I forlængelse af afsnittet i vækstplanen om SØIK's arbejde med piratkopiering lancerede regeringen et initiativ, der har til formål at styrke behandlingen af sager om piratkopiering yderligere.
Ifølge initiativet skal der oprettes en særskilt IPR-enhed i Patent- og Varemærkestyrelsen, som kan vejlede, og hvor borgere, rettighedshavere og myndigheder vil kunne henvende sig med konkrete sager vedrørende piratkopiering. (IPR-enheden benævnes i dette lovforslag en håndhævelsesenhed).
2.3. Lovforslagets indhold Det er en forudsætning for udmøntningen af initiativet i vækstplanen, at der ikke hersker tvivl om det hjemmelsmæssige grundlag herfor.
Patent- og Varemærkestyrelsen kan i dag yde generel vejledning om håndhævelse af udstedte rettigheder, herunder om piratkopiering, i henhold til den almindelige vejledningspligt, men har ikke beføjelser til at give konkret vejledning i konkrete sager om piratkopiering.
Det foreslås derfor, at der i de relevante love inden for Patent- og Varemærkestyrelsens ressort indsættes en bestemmelse, der indeholder klar hjemmel til etablering af en særskilt håndhævelsesenhed i Patent- og Varemærkestyrelsen med disse beføjelser.
Enheden skal varetage Patent- og Varemærkestyrelsens opgaver vedrørende håndhævelse.
Begrebet piratkopiering benyttes i dette lovforslag som fælles betegnelse for piratkopiering og varemærkeforfalskning, hvor piratkopiering dækker den situation, at der foretages ulovlig kopiering af andres produkter, der er beskyttet af immaterielle rettigheder, mens varemærkeforfalskning omfatter ulovlig kopiering af andres varemærker.
I forhold til varemærker og design omfatter begrebet kopi identiske eller næsten identiske varemærker eller design.
For så vidt angår patenter og brugsmodeller omfatter begrebet kopi identiske produkter i forhold til patent- eller brugsmodelkravene.
I Patent- og Varemærkestyrelsen vil en koncentration af opgaverne om håndhævelse i en særskilt enhed styrke kompetenceopbygning og effektivitet.
Patent- og Varemærkestyrelsen varetager i dag en række opgaver, som overordnet har til formål at styrke håndhævelsesindsatsen og bekæmpe piratkopiering.
Det drejer sig blandt andet om sekretariatsfunktionen for Ministeriernes netværk mod IPR-krænkelser, deltagelse i Det Europæiske Observatorium om Piratkopiering og Varemærkeforfalskning nedsat i EU-regi, nationalt og internationalt politisk arbejde om håndhævelse samt deltagelse i internationale samarbejdsfora herom.
En koncentration af styrelsens opgaver om håndhævelse i en særlig håndhævelsesenhed vil skabe gode rammer for en sammenhængende og kompetent indsats.
Håndhævelsesenheden vil som led i Patent- og Varemærkestyrelsens almindelige vejledningspligt kunne vejlede og informere generelt om håndhævelse, herunder om piratkopiering, således som styrelsen hidtil har gjort.
Med lovforslaget får håndhævelsesenheden til opgave at vejlede i videre omfang for så vidt angår konkrete sager om piratkopiering.
Lovforslaget lægger op til, at håndhævelsesenheden ved henvendelser om konkrete sager om piratkopiering vil kunne afgive en vejledende udtalelse om, hvorvidt der i den konkrete situation kan foreligge en krænkelse i form af piratkopiering, samt vejlede om den pågældendes handlemuligheder, såfremt denne ønsker at forfølge sagen.
Det er forventningen, at denne første vejledning vil understøtte, at flere vælger aktivt at forfølge deres rettigheder, hvilket forventes at føre til flere sager hos rådgiverbranchen og politi og anklagemyndighed.
Såfremt forbrugeren eller virksomheden ønsker at modtage enhedens vejledning om en konkret sag om piratkopiering skriftligt, kan håndhævelsesenheden mod et gebyr afgive en skriftlig vejledende udtalelse.
Udtalelsen vil være baseret på de oplysninger, som bliver indgivet af brugeren, samt styrelsens særlige ekspertise inden for piratkopiering og kompetencer i forhold til de love, som styrelsen administrerer.
Forslaget sigter hovedsageligt på krænkelser inden for varemærke- og designområdet, idet piratkopiering hyppigst forekommer inden for disse områder.
En vejledende udtalelse fra håndhævelsesenheden vil indeholde de oplysninger fra brugeren, som danner grundlag for henvendelsen, samt resultatet af enhedens søgning efter relevante registrerede rettigheder.
Endvidere vil udtalelsen indeholde håndhævelsesenhedens konklusion om, hvorvidt der på dette grundlag kan foreligge en krænkelse i form af piratkopiering.
 Den vejledende udtalelse vil også indeholde nærmere oplysninger om grundlaget og rammerne for udtalelsen, herunder at udtalelsen alene er baseret på brugerens oplysninger, at håndhævelsesenheden ikke har foretaget en undersøgelse af sagens faktiske omstændigheder, at udtalelsen alene er vejledende og ikke kan danne grundlag for rådgiveransvar, at udtalelsen ikke udgør en afgørelse, at afgørelsen af, om der foreligger en krænkelse, henhører under domstolene, samt at håndhævelsesenheden alene behandler krænkelsessager, hvor der er tale om identiske eller næsten identiske varemærker eller produkter.
Håndhævelsesenheden vil alene afgive vejledende udtalelser om registrerede rettigheder, og enheden vil i den forbindelse ikke tage stilling til rettighedens gyldighed.
Enheden afgiver ikke en vejledende udtalelse i tilfælde, hvor der allerede er anlagt sag ved domstolene om samme tvist.
Hvis håndhævelsesenheden vurderer, at en opgave ligger uden for ordningens formål, kan enheden afslå at afgive en vejledende udtalelse.
Som angivet i lovtekstens ordlyd vil en udtalelse fra håndhævelsesenheden alene være vejledende, og den er således ikke bindende for politi og anklagemyndighed eller andre myndigheder.
Det vil fortsat være politiet og anklagemyndigheden, der vurderer, om der er grundlag for at iværksætte efterforskning eller rejse tiltale i en sag.
Udtalelsen udgør således ikke en afgørelse.
Kompetencen til at træffe afgørelse i sager om krænkelser, herunder om piratkopiering, henhører under domstolene.
På grund af udtalelsernes vejledende karakter samt grundlaget og rammerne herfor, som der informeres om i de konkrete udtalelser, vil den vejledende udtalelse ikke kunne danne grundlag for rådgiveransvar.
 Det fastsatte gebyr for en skriftlig udtalelse har til formål at hindre uhensigtsmæssig brug af ordningen og dækker ikke styrelsens forventede omkostninger.
Det styrkede samarbejde mellem Patent- og Varemærkestyrelsen og politiet og anklagemyndigheden (i praksis i første række SØIK) mod piratkopiering forventes at kunne bidrage til en effektiv udnyttelse af de to myndigheders særlige ekspertise i forbindelse med sager m.v. om piratkopiering.
Samarbejdet med SØIK om piratkopiering vil blive varetaget af håndhævelsesenheden.
Det fremgår derfor af den foreslåede bestemmelse om etablering af en særlig håndhævelsesenhed, at enheden bistår politiet og anklagemyndigheden i indsatsen mod piratkopiering.
Politi og anklagemyndighed samarbejder med og modtager bistand fra mange forskellige offentlige myndigheder, f.eks. i forbindelse med straffesager på særlovsområder.
Når det f.eks. i forslaget til § 45 b, stk. 3, i varemærkeloven er fastsat, at håndhævelsesenheden bistår politi og anklagemyndighed i deres indsats mod piratkopiering, er det således ikke retligt nødvendigt.
Bestemmelsen er alene medtaget med det formål at beskrive håndhævelsesenhedens opgaver fyldestgørende.
 Håndhævelsesenhedens virksomhed er omfattet af lov om offentlighed i forvaltningen og vil blive administreret i overensstemmelse med persondataloven.
3. Ændring af kravene til validering af europæiske patenter 3.1. Gældende ret Patentlovens § 77 indeholder de krav, som skal opfyldes, for at et europæisk patent kan blive valideret i Danmark.
Patenthaver skal således inden for 3 måneder fra den dag, hvor Den Europæiske Patentmyndighed har bekendtgjort patentmeddelelse eller afgørelse om at opretholde patentet i ændret form, til Patent- og Varemærkestyrelsen indlevere beskrivelse med eventuelle tegninger m.v. fra det europæiske patentskrift, hvis patentet er meddelt på engelsk, samt patentkrav oversat til dansk.
Hvis patentet er meddelt på tysk eller fransk, skal patenthaver indlevere en oversættelse af beskrivelse med eventuelle tegninger m.v. til dansk eller engelsk samt patentkrav oversat til dansk.
3.2. Lovforslagets indhold På baggrund af et ønske fra brugerne af patentsystemet vil Patent- og Varemærkestyrelsen fremover i forbindelse med behandlingen af ansøgninger om validering af europæiske patenter indhente opfindelsens beskrivelse med eventuelle tegninger m.v. fra Den Europæiske Patentmyndighed, såfremt det europæiske patent er meddelt på engelsk.
I sådanne situationer vil det derfor ikke være nødvendigt, at patenthaver indsender dette materiale i forbindelse med ansøgningen om validering.
Det foreslås derfor, at kravene i patentlovens § 77, stk. 1, lempes, således at patenthaver alene skal indsende patentkravene oversat til dansk inden for valideringsfristen på 3 måneder i tilfælde, hvor patentet er meddelt på engelsk.
Herved opnår patenthaverne en administrativ lettelse.
4. Ændring af reglerne om gebyr for publicering af patenter 4.1. Gældende ret Patentlovens kapitel 10 D indeholder bestemmelser om Patent- og Varemærkestyrelsens gebyrer.
Gebyrerne for publicering af et nationalt patentskrift henholdsvis et europæisk patentskrift består af et grundgebyr på 2.850 kr. henholdsvis 1.050 kr. samt et tillægsgebyr, der er afhængigt af patentskriftets sideantal.
I dag fremstiller Patent- og Varemærkestyrelsen patentskrifterne i en form, der er baseret på papirprint.
4.2. Lovforslagets indhold Patent- og Varemærkestyrelsen arbejder i øjeblikket med at optimere processen for fremstilling af patentskrifter, således at disse fremover vil kunne fremstilles og leveres elektronisk.
Det vil derfor ikke være relevant at fastsætte et gebyr på baggrund af sideantal.
Det foreslås derfor, at styrelsen afskaffer tillægsgebyret, som er baseret på sideantal, og indfører et samlet gebyr på 2.000 kr. for publicering af et patentskrift.
5. Økonomiske og administrative konsekvenser for det offentlige De økonomiske og administrative meromkostninger ved etablering og drift af en håndhævelsesenhed skønnes at udgøre 0,6 mio. kr. årligt.
Udgifterne hertil vil blive afholdt inden for Patent- og Varemærkestyrelsens eksisterende rammer og ved gebyret på 1.500 kr. for en skriftlig vejledende udtalelse, der foreslås indført med lovforslaget, samt ved forventet finansiering fra den europæiske varemærkemyndighed (OHIM) i form af midler til medlemslandene, dedikeret til blandt andet håndhævelse.
 6. Økonomiske og administrative konsekvenser for erhvervslivet m.v.
 Erhvervsstyrelsens Team Effektiv Regulering (TER) vurderer, at lovforslaget medfører administrative lettelser for erhvervslivet.
De administrative lettelser består i, at kravene til validering af europæiske patenter i Danmark lempes.
TER vurderer ligeledes, at forslaget om etablering af en håndhævelsesenhed formentlig vil gøre det nemmere for flere virksomheder at håndtere problemer med piratkopiering, hvilket kan opleves som en administrativ lettelse.
Denne lettelse kan ikke kvantificeres nærmere.
TER vurderer samlet set, at de administrative lettelser ikke overstiger 10.000 timer årligt på samfundsniveau.
De bliver derfor ikke kvantificeret yderligere.
7. Administrative konsekvenser for borgerne Forslaget har ikke administrative konsekvenser for borgerne.
8. Miljømæssige konsekvenser Forslaget har ikke miljømæssige konsekvenser.
9. Forholdet til EU-retten EU-Kommissionens godkendelse af den foreslåede ordning, hvorefter håndhævelsesenheden kan afgive vejledende udtalelser om piratkopiering, skal indhentes, inden ordningen kan iværksættes.
Notifikation af ordningen vil blive iværksat forud for ikrafttrædelse af bestemmelserne i lovforslaget om håndhævelsesenheden.
 10. Hørte myndigheder og organisationer m.v.
 Et udkast til lovforslag har i perioden 2. oktober til 3. november 2014 været sendt i høring hos følgende myndigheder og organisationer m.v.:
ADIPA, Advokatrådet, Awapatent, Bech-Bruun Advokatfirma, Budde schou A/S, Chas.
Hude A/S,Copenhagen Business School (CBS), Danmarks Statistik, Danmarks Tekniske Universitet, Dansk Erhverv, Dansk Forening for Industriens Patent- og Varemærkespecialister (DIP), Dansk Forening til Bekæmpelse af Produktpirateri, Dansk Industri, Dansk Opfinderforening, Ferring Lægemidler A/S, Ferrosan A/S, FLSmidth, Forbrugerrådet Tænk, Foreningen Industriel Retsbeskyttelse, GN Store Nord A/S, Gorrissen Federspiel Kierkegaard, H.
Lundbeck A/S, Haldor Topsøe A/S, Handelshøjskolen  Århus Universitet, Horten Advokataktieselskab, Høiberg A/S, Håndværksrådet,  Ingeniørforeningen i Danmark, Inspicos A/S, Johan Schlüter Advokatfirma, Kromann Reumert, København Universitet  Det Juridiske Fakultet, Larsen & Birkeholm A/S, LEO Pharma Nordic, Lett Advokatfirma, Lind Cadovius Advokataktieselskab, Lægemiddelindustriforeningen (LIF), MAQS Law Firm, Novo Nordisk A/S, Novozymes A/S, Opfinderforeningen.dk, Patentgruppen, Patent Nord ApS, Plesner, Plougmann & Vingtoft A/S, Sandel, Løje & Partnere, Syddansk Universitet, Teknologisk Institut, Udvalget til Beskyttelse af Videnskabeligt Arbejde, Zacco Danmark, Ålborg Universitet, Århus Universitet, Færøernes hjemmestyre via Rigsombudsmanden på Færøerne, Grønlands selvstyre via Rigsombudsmanden i Grønland.
11. Sammenfattende skema Bemærkninger til lovforslagets enkelte bestemmelser Til § 1 Til nr. 1 Med den foreslåede bestemmelse i stk. 1 bliver der oprettet en særlig håndhævelsesenhed i Patent- og Varemærkestyrelsen, som varetager styrelsens opgaver om håndhævelse, herunder sekretariatsfunktionen for Ministeriernes netværk mod IPR-krænkelser og deltagelse i Det Europæiske Observatorium om Piratkopiering og Varemærkeforfalskning nedsat i EU-regi.
Enheden får funktion som kontaktpunkt, hvor forbrugere, virksomheder og myndigheder kan henvende sig og modtage information og vejledning om håndhævelse generelt i overensstemmelse med styrelsens almindelige vejledningspligt samt vejledning i forbindelse med konkrete sager om piratkopiering.
Enheden vil endvidere kunne bistå med at videregive en sag til SØIK i form af en politianmeldelse.
Det fremgår af bestemmelsens stk. 2, at enheden efter an modning vil kunne afgive en skriftlig vejledende udtalelse om en konkret sag om piratkopiering.
En vejledende udtalelse er baseret på de oplysninger, som bliver indgivet af brugeren, samt styrelsens særlige ekspertise inden for styrelsens ressort.
Enheden vil alene afgive udtalelser om registrerede rettigheder med gyldighed i Danmark, og der vil i den forbindelse ikke blive taget stilling til rettighedernes gyldighed.
Enheden afgiver ikke en udtalelse, såfremt der er anlagt sag ved domstolene om samme tvist.
Brugeren vil blive informeret om dette.
Udtalelsen udgør ikke en afgørelse og er alene vejledende.
Der skal betales et gebyr for en skriftlig udtalelse.
Det er intentionen, at Patent- og Varemærkestyrelsen i videre omfang bidrager med sin særlige ekspertise til belysning af de sager m.v. om piratkopiering, som SØIK arbejder med.
Denne opgave skal varetages af den nye håndhævelsesenhed.
Det fremgår derfor af stk. 3 i den foreslåede bestemmelse, at håndhævelsesenheden bistår politi og anklagemyndighed i arbejdet med piratkopiering.
Bestemmelsen er medtaget med det formål at beskrive håndhævelsesenhedens opgaver fyldestgørende.
 Baggrunden for bestemmelsen er et initiativ i regeringens vækstplan "Danmark i arbejde - kreative erhverv og design", der har til formål at styrke indsatsen mod piratkopiering.
 Der henvises i øvrigt til punkt 2 i lovforslagets almindelige bemærkninger.
Til nr. 2 I den foreslåede bestemmelse fastsættes gebyret for en skriftlig vejledende udtalelse i henhold til § 45 b, stk. 2. Gebyret er fastsat med henblik på at hindre uhensigtsmæssig brug af ordningen.
Der henvises til bemærkningerne under nr. 1 ovenfor.
Til § 2 Til nr. 1 Med den foreslåede bestemmelse i stk. 1 bliver der oprettet en særlig håndhævelsesenhed i Patent- og Varemærkestyrelsen, som varetager styrelsens opgaver om håndhævelse, herunder sekretariatsfunktionen for Ministeriernes netværk mod IPR-krænkelser og deltagelse i Det Europæiske Observatorium om Piratkopiering og Varemærkeforfalskning nedsat i EU-regi.
Enheden får funktion som kontaktpunkt, hvor forbrugere, virksomheder og myndigheder kan henvende sig og modtage information og vejledning om håndhævelse generelt i overensstemmelse med styrelsens almindelige vejledningspligt samt vejledning i forbindelse med konkrete sager om piratkopiering.
Enheden vil endvidere kunne bistå med at videregive en sag til SØIK i form af en politianmeldelse.
Det fremgår af bestemmelsens stk. 2, at enheden efter an modning vil kunne afgive en skriftlig vejledende udtalelse om en konkret sag om piratkopiering.
En vejledende udtalelse er baseret på de oplysninger, som bliver indgivet af brugeren, samt styrelsens særlige ekspertise inden for styrelsens ressort.
Enheden vil alene afgive udtalelser om registrerede rettigheder med gyldighed i Danmark, og der vil i den forbindelse ikke blive taget stilling til rettighedernes gyldighed.
Enheden afgiver ikke en udtalelse, såfremt der er anlagt sag ved domstolene om samme tvist.
Brugeren vil blive informeret om dette.
Udtalelsen udgør ikke en afgørelse og er alene vejledende.
Der skal betales et gebyr for en skriftlig udtalelse.
Det er intentionen, at Patent- og Varemærkestyrelsen i videre omfang bidrager med sin særlige ekspertise til belysning af de sager m.v. om piratkopiering, som SØIK arbejder med.
Denne opgave skal varetages af den nye håndhævelsesenhed.
Det fremgår derfor af stk. 3 i den foreslåede bestemmelse, at håndhævelsesenheden bistår politi og anklagemyndighed i arbejdet med piratkopiering.
Bestemmelsen er medtaget med det formål at beskrive håndhævelsesenhedens opgaver fyldestgørende.
 Baggrunden for bestemmelsen er et initiativ i regeringens vækstplan "Danmark i arbejde - kreative erhverv og design", der har til formål at styrke indsatsen mod piratkopiering.
 Der henvises i øvrigt til punkt 2 i lovforslagets almindelige bemærkninger.
Til nr. 2 I den foreslåede bestemmelse fastsættes gebyret for en skriftlig vejledende udtalelse i henhold til § 41 b, stk. 2. Gebyret er fastsat med henblik på at hindre uhensigtsmæssig brug af ordningen.
Der henvises til bemærkningerne under nr. 1 ovenfor.
Til § 3 Til nr. 1 Med den foreslåede bestemmelse i stk. 1 bliver der oprettet en særlig håndhævelsesenhed i Patent- og Varemærkestyrelsen, som varetager styrelsens opgaver om håndhævelse, herunder sekretariatsfunktionen for Ministeriernes netværk mod IPR-krænkelser og deltagelse i Det Europæiske Observatorium om Piratkopiering og Varemærkeforfalskning nedsat i EU-regi.
Enheden får funktion som kontaktpunkt, hvor forbrugere, virksomheder og myndigheder kan henvende sig og modtage information og vejledning om håndhævelse generelt i overensstemmelse med styrelsens almindelige vejledningspligt samt vejledning i forbindelse med konkrete sager om piratkopiering.
Enheden vil endvidere kunne bistå med at videregive en sag til SØIK i form af en politianmeldelse.
Det fremgår af bestemmelsens stk. 2, at enheden efter an modning vil kunne afgive en skriftlig vejledende udtalelse om en konkret sag om piratkopiering.
En vejledende udtalelse er baseret på de oplysninger, som bliver indgivet af brugeren, samt styrelsens særlige ekspertise inden for styrelsens ressort.
Enheden vil alene afgive udtalelser om registrerede rettigheder med gyldighed i Danmark, og der vil i den forbindelse ikke blive taget stilling til rettighedernes gyldighed.
Enheden afgiver ikke en udtalelse, såfremt der er anlagt sag ved domstolene om samme tvist.
Brugeren vil blive informeret om dette.
Udtalelsen udgør ikke en afgørelse og er alene vejledende.
Der skal betales et gebyr for en skriftlig udtalelse.
Det er intentionen, at Patent- og Varemærkestyrelsen i videre omfang bidrager med sin særlige ekspertise til belysning af de sager m.v. om piratkopiering, som SØIK arbejder med.
Denne opgave skal varetages af den nye håndhævelsesenhed.
Det fremgår derfor af stk. 3 i den foreslåede bestemmelse, at håndhævelsesenheden bistår politi og anklagemyndighed i arbejdet med piratkopiering.
Bestemmelsen er medtaget med det formål at beskrive håndhævelsesenhedens opgaver fyldestgørende.
 Baggrunden for bestemmelsen er et initiativ i regeringens vækstplan "Danmark i arbejde - kreative erhverv og design", der har til formål at styrke indsatsen mod piratkopiering.
 Der henvises i øvrigt til punkt 2 i lovforslagets almindelige bemærkninger.
Til nr. 2 I dag er det et krav, at patenthaver i forbindelse med ansøgning om validering af et europæisk patent i Danmark skal indlevere beskrivelse med eventuelle tegninger m.v. fra det europæiske patentskrift til Patent- og Varemærkestyrelsen, hvis patentet er meddelt på engelsk, samt patentkrav oversat til dansk.
Den foreslåede bestemmelse indebærer, at kravene til validering af europæiske patenter i Danmark lempes i tilfælde, hvor Den Europæiske Patentmyndighed har meddelt patentet på engelsk.
Fremover skal patenthaver i sådanne tilfælde alene indsende patentkravene på dansk, idet Patent- og Varemærkestyrelsen indhenter beskrivelse med eventuelle tegninger m.v. affattet på engelsk fra Den Europæiske Patentmyndighed.
 Der henvises i øvrigt til punkt 3 i lovforslagets almindelige bemærkninger.
Til nr. 3 Gebyrerne for publicering af et patentskrift i henhold til § 19, stk. 1, udgør et grundgebyr på 2.850 kr. og et tillægsgebyr afhængigt af sideantal.
 Forslaget indebærer, at gebyret for publicering af et patentskrift i henhold til § 19, stk. 1, fastsættes til 2.000 kr. uafhængigt af patentskriftets omfang. Ændringen skal ses i lyset af den øgede digitalisering.
 Der henvises i øvrigt til punkt 4 i lovforslagets almindelige bemærkninger.
Til nr. 4 Gebyrerne for publicering af et europæisk patentskrift i henhold til § 77, stk. 2, udgør et grundgebyr på 1.050 kr. og et tillægsgebyr afhængigt af sideantal.
 Forslaget indebærer, at gebyret for publicering af et europæisk patentskrift i henhold til § 77, stk. 2, fastsættes til 2.000 kr. uafhængigt af patentskriftets omfang. Ændringen skal ses i lyset af den øgede digitalisering.
 Der henvises i øvrigt til punkt 4 i lovforslagets almindelige bemærkninger.
Til nr. 5 Gebyrerne for publicering af et ændret patentskrift i henhold til § 23, stk. 3, § 53 d, stk. 3, og § 53 e, stk. 2, udgør et grundgebyr på 2.850 kr. og et tillægsgebyr afhængigt af sideantal.
 Forslaget indebærer, at gebyret for publicering af et ændret patentskrift i henhold til § 23, stk. 3, § 53 d, stk. 3, og § 53 e, stk. 2, fastsættes til 2.000 kr. uafhængigt af patentskriftets omfang. Ændringen skal ses i lyset af den øgede digitalisering.
 Der henvises i øvrigt til punkt 4 i lovforslagets almindelige bemærkninger.
Til nr. 6 Gebyrerne for publicering af et ændret europæisk patentskrift i henhold til § 86, stk. 1, udgør et grundgebyr på 1.050 kr. og et tillægsgebyr afhængigt af sideantal.
 Forslaget indebærer, at gebyret for publicering af et ændret europæisk patentskrift i henhold til § 86, stk. 1, fastsættes til 2.000 kr. uafhængigt af patentskriftets omfang. Ændringen skal ses i lyset af den øgede digitalisering.
 Der henvises i øvrigt til punkt 4 i lovforslagets almindelige bemærkninger.
Til nr. 7 I den foreslåede bestemmelse fastsættes gebyret for en skriftlig vejledende udtalelse i henhold til § 65 b, stk. 2. Gebyret er fastsat med henblik på at hindre uhensigtsmæssig brug af ordningen.
Der henvises til bemærkningerne under nr. 1 ovenfor.
Til § 4 Til nr. 1 Med den foreslåede bestemmelse i stk. 1 bliver der oprettet en særlig håndhævelsesenhed i Patent- og Varemærkestyrelsen, som varetager styrelsens opgaver om håndhævelse, herunder sekretariatsfunktionen for Ministeriernes netværk mod IPR-krænkelser og deltagelse i Det Europæiske Observatorium om Piratkopiering og Varemærkeforfalskning nedsat i EU-regi.
Enheden får funktion som kontaktpunkt, hvor forbrugere, virksomheder og myndigheder kan henvende sig og modtage information og vejledning om håndhævelse generelt i overensstemmelse med styrelsens almindelige vejledningspligt samt vejledning i forbindelse med konkrete sager om piratkopiering.
Enheden vil endvidere kunne bistå med at videregive en sag til SØIK i form af en politianmeldelse.
Det fremgår af bestemmelsens stk. 2, at enheden efter an modning vil kunne afgive en skriftlig vejledende udtalelse om en konkret sag om piratkopiering.
En vejledende udtalelse er baseret på de oplysninger, som bliver indgivet af brugeren, samt styrelsens særlige ekspertise inden for styrelsens ressort.
Enheden vil alene afgive udtalelser om registrerede rettigheder med gyldighed i Danmark, og der vil i den forbindelse ikke blive taget stilling til rettighedernes gyldighed.
Enheden afgiver ikke en udtalelse, såfremt der er anlagt sag ved domstolene om samme tvist.
Brugeren vil blive informeret om dette.
Udtalelsen udgør ikke en afgørelse og er alene vejledende.
Der skal betales et gebyr for en skriftlig udtalelse.
Det er intentionen, at Patent- og Varemærkestyrelsen i videre omfang bidrager med sin særlige ekspertise til belysning af de sager m.v. om piratkopiering, som SØIK arbejder med.
Denne opgave skal varetages af den nye håndhævelsesenhed.
Det fremgår derfor af stk. 3 i den foreslåede bestemmelse, at håndhævelsesenheden bistår politi og anklagemyndighed i arbejdet med piratkopiering.
Bestemmelsen er medtaget med det formål at beskrive håndhævelsesenhedens opgaver fyldestgørende.
 Baggrunden for bestemmelsen er et initiativ i regeringens vækstplan "Danmark i arbejde - kreative erhverv og design", der har til formål at styrke indsatsen mod piratkopiering.
 Der henvises i øvrigt til punkt 2 i lovforslagets almindelige bemærkninger.
Til nr. 2 I den foreslåede bestemmelse fastsættes gebyret for en skriftlig vejledende udtalelse i henhold til § 61 b, stk. 2. Gebyret er fastsat med henblik på at hindre uhensigtsmæssig brug af ordningen.
Der henvises til bemærkningerne under nr. 1 ovenfor.
Til § 5 Bestemmelsen i stk. 1, fastsætter tidspunktet for lovens ikrafttrædelse.
Loven træder i kraft den 1. april 2015.
Tidspunktet for ikrafttrædelse af bestemmelserne om etablering af en håndhævelsesenhed fastsættes dog af erhvervs- og vækstministeren, jf. bestemmelsens stk. 2. Denne bestemmelse skal sikre, at lovforslaget er udformet under hensyntagen til statsstøttereglerne.
Ifølge EUF-Traktatens artikel 108, stk. 3, må anmeldt statsstøtte ikke sættes i kraft, før Kommissionen har godkendt forslaget.
 Bestemmelsens stk. 3 indeholder en overgangsbestemmelse vedrørende den foreslåede ændring i patentlovens § 77. Overgangsbestemmelsen indebærer, at de lempede krav til validering i Danmark af europæiske patenter, finder anvendelse på materiale, som bliver indleveret i henhold til § 77, stk. 1, den 1. april 2015 eller senere.
Til § 6 Bestemmelsen angår lovens territoriale gyldighed og fastslår, at loven ikke gælder for Færøerne og Grønland.
Det foreslås dog samtidig, at loven helt eller delvis kan sættes i kraft for Færøerne og Grønland.
På nuværende tidspunkt vil bestemmelsen i § 3 om europæiske patenter ikke kunne sættes i kraft, idet Færøerne og Grønland ikke har tiltrådt Den Europæiske Patentkonvention.
