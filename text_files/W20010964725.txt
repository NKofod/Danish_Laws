Samtidig drift af både konventionel og  

 økologisk bedrift Klager Den 7. november 2001 J.nr.: 2001-4345-0034 Ref.: TDN/depcbgo, 1.1.
Tlf: 33 92 20 90 Fax: 33 12 46 86 Vedrørende klagesag om økologisk  

 jordbrugsproduktion   Klager (aut. nr.: xxxxxx).
 Fødevareministeriets departement kan nu vende  

 tilbage til Deres henvendelse af 3. maj 2001, hvori De påklager  

 Plantedirektoratets afgørelse af 30. april 2001. I afgørelsen  

 gives der afslag på anmodning om samtidig drift af en økologisk  

 og en ikke-økologisk enhed.
 Departementet har gennemgået sagen og omgør  

 Plantedirektoratets afgørelse af 30. april 2001, således at der  

 kan ske samtidig drift af en økologisk og en ikke-økologisk  

 enhed.
 Om sagens faktiske omstændigheder kan  

 følgende oplyses:
 Plantedirektoratet har den 28. december 2000 modtaget  

 Deres ansøgning om autorisation og tilsagn om tilskud til  

 økologisk jordbrugsproduktion 2001. I ansøgningen har De  

 oplyst, at De ønsker at drive både en økologisk og en  

 ikke-økologisk produktionsenhed.
Deres konsulent har ved brev af 7. december 2000 redegjort  

 for samdriften.
I brevet oplyses, at den ikke-økologiske enhed  

 består af en gartneriproduktion samt et skovbrug.
Endvidere er det  

 oplyst, at den økologiske enhed omfatter klagers landbrugsdel, som  

 består af en besætning af ammekøer og et markbrug.
 I brev af 30. april 2001 meddeler Plantedirektoratet  

 afslag på det foreliggende grundlag på Deres ansøgning om  

 tilladelse til samtidig drift af en enhed med økologisk planteavl og  

 kvæg og en enhed med ikke-økologisk gartneri og skovbrug.  

 Afgørelsen begrundes med, at driftsenhederne er placeret på den  

 samme ejendom, hvilket medfører, at produktion og opbevaringssteder  

 ikke er klart adskilt.
 Plantedirektoratet oplyser endvidere i brevet af 30. april  

 2001, at såfremt De ønsker at omlægge både  

 planteavl, kvægproduktion og gartneri til den økologiske  

 produktionsmetode, kan Plantedirektoratet på visse betingelser tillade,  

 at skovbruget fortsætter som en ikke-økologisk produktionsenhed.
 Ved afgørelsen har departementet lagt vægt  

 på følgende forhold:
 Det fremgår af bilag III, del A.1. nr. 1 i  

 Rådets forordning (EØF) nr. 2092/91 af 24. juni 1991 om  

 økologisk produktionsmetode for landbrugsprodukter og om angivelse  

 heraf på landbrugsprodukter og levnedsmidler, med senere  

 ændringer, at produktionen skal ske på en enhed, hvis parceller,  

 produktionssteder og opbevaringssteder er klart adskilt fra enhver anden  

 enhed, som ikke producerer i henhold til produktionsreglerne i denne  

 forordning.
Det fremgår endvidere af rådsforordningens  

 bilag III, del A.1. nr. 9, at når en erhvervsdrivende driver flere  

 produktionsenheder i samme område, må der i disse enheder ikke  

 fremstilles vegetabilske produkter af samme sort som de produkter, der  

 produceres i den økologiske enhed.
Parallelavl er således ikke  

 tilladt.
 I følge § 9 i bekendtgørelse nr. 697 af 16.  

 juli 2000 om økologisk jordbrugsproduktion kan en del af en  

 jordbrugsbedrift autoriseres, hvis den udgør en driftsmæssig  

 enhed med jordtilliggende, produktions- og opbevaringssteder samt regnskab,  

 der er klart adskilt fra andre enheder under jordbrugsbedriften, der ikke  

 skal autoriseres, og er momsregistreret under eget CVR- eller SE-nummer.
 Departementet finder ikke, at spørgsmålet om  

 placering på samme ejendom af henholdsvis den økologiske og  

 ikke-økologiske ejendom kan tillægges afgørende betydning  

 for, hvorvidt der er tale om klar fysisk adskillelse af enhederne eller  

 ej.
 Som følge af, at den økologiske  

 produktionsenhed er momsregistreret med eget SE-nr, at der ikke forekommer  

 parallelavl, at der er tydelig adskillelse med et markant skel mellem det  

 økologiske landbrug og frilandsgartneriet, at væksthuset holdes  

 adskilt fra frilandsgartneriet og landbruget, samt at skovbruget anses for  

 værende tydeligt fysisk adskilt fra den resterende produktion, finder  

 departementet, at den økologisk og ikke-økologiske produktion  

 er tilstrækkelig fysisk adskilt.
 Med henvisning til ovenstående, omgør  

 departementet Plantedirektoratets afgørelse af 30. april 2001 og giver  

 hermed tilladelse til samtidig drift af en økologisk enhed  

 bestående af klagers landbrugsdel og en ikke-økologisk  

 enhed bestående af klagers gartneri og skovbrug.
