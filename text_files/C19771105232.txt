 I meddelelse af 1. februar 1973 om området for straffelovens § 287 m.fl.  

 bestemmelser, der er optrykt i Anklagemyndighedens Årsberetning for 1973, er  

 angivet en værdigrænse for tyveri på op mod 800 kr., for underslæb på op imod  

 1000-1200 kr.
Der foreligger kun få domme, der giver vejledning om afgrænsning af  

 området for straffelovens § 287. U 1975.862 V fastslår, at bestemmelsen ikke  

 kunne finde anvendelse på et forsøg på indbrud i en kiosk.
Ved Vestre  

 landsrets dom U 1973.985 blev tyveri af en knallert, hvis værdi var omkring  

 500 kr. henført under bestemmelsen.
Tyveriet var begået forud for  

 meddelelsen.
I U 1975.434 har Vestre landsret anset § 287 for anvendelig på  

 et underslæbsforhold, der bestod i, at tiltalte havde videresolgt et  

 radioapparat, som han havde modtaget på prøve fra en forhandler, og hvis  

 værdi var 1250 kr.
Der foreligger desuden en utrykt Vestre landsrets dom, der  

 anvender § 287 på et bedrageri ved at hæve 2000 kr. på et postgiro-hævekort,  

 skønt der intet stod på kontoen.
Af skema II s. 5 i redegørelsen om mindre berigelsesforbrydelser i  

 årsberetningen for 1974 fremgår fordelingen efter værdi af  

 berigelsesforbrydelser afgjort efter § 287 i 1973/74. Det fremgår heraf, at §  

 287 er anvendt - omend i beskedent omfang - ved tyveri op til en værdi på  

 1300 kr., kun ganske undtagelsesvis ved højere værdier.
En mere betydende  

 andel af hælerisagerne angår værdier op til 1300 kr.
Derimod er det relativt  

 få underslæbs- og bedrageritilfælde, der ligger i værdiintervaller over 1000  

 kr.
 Erklæringer, der er indhentet fra statsadvokaterne, viser ret betydelige  

 variationer i henseende til den værdigrænse, der anvendes i de forskellige  

 politikredse.
Da det er af betydning, at afgrænsningen for § 287 såvidt muligt  

 administreres efter ensartede retningslinjer, skal jeg herved medele, at  

 tyverier, der efter deres beskaffenhed kan anses som værende af mindre  

 strafværdighed, i reglen ikke bør afgøres efter § 287, hvis gerningen har  

 rettet sig mod værdier, der overstiger 12-1500 kr.
Ved butikstyveri er varens  

 udsalgspris bestemmende for denne vurdering.
En værdigrænse op til 2000 kr.  

 finder anvendelse ved underslæb og bedrageri, evt. lidt højere, når  

 erstatning er betalt.
 I tvivlstilfælde forelægges spørgsmålet, om § 287 kan anvendes, for  

 statsadvokaten.
 Per Lindegaard.
