Klage over pleje af beboer i forbindelse med et fald og medicinering ordineret af familie Nævnet fandt grundlag for at kritisere den social- og sundhedsassistent, der varetog plejen af beboerne, da denne faldt, idet nævnet fandt, at hun burde havde foretaget en supplerende undersøgelse af beboeren, samt at det havde været hensigtsmæssigt, at hun havde kontaktet vagtlægen og refereret episoden.
 Nævnet udtrykte i den forbindelse, at det kan være vanskeligt at vurdere en person, der er angst, føler sig forfulgt og er hallucineret, idet disse symptomer kan overskygge de smerter, der kan være forbundet med selve faldepisoden Det er derfor vigtigt, at observere personen tæt, samt eventuelt kontakte en læge.
 Nævnet fandt ikke grundlag for at kritisere den sygeplejerske, der ikke fulgte sønnens ordination, idet nævnet fandt, at det var i overensstemmelse med normen for almindelig anerkendt faglig standard, at sygeplejersken henholdt sig til embedslægens udmelding, og derfor ikke ville iværksætte ændringer i medicineringen, før egen læge havde accepteret dette.
