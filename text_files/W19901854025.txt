Landsskatteretten stadfæstede grundværdiansættelsen på 3.000 kr. for  

 et grundareal beliggende i landzone, hvorpå der lå et ubeboeligt  

 enfamilieshus.
Retten henviste til, at byggeretten måtte anses for  

 bortfaldet, da bebyggelsen gennem en årrække ikke havde opfyldt  

 mindstekravene til beboelse.
Ejendomsværdien blev nedsat til 0 under  

 henvisning til de rydningsomkostninger, der ville være forbundet med at  

 overtage ejendommen.
 Ejendommen, der var beliggende i landzone, omfattede et grundareal på  

 1.671 m2 med et i 1877 opført enfamilieshus med et bebygget areal på 70 m2.
 Skyldrådet havde ved den i medfør af vurderingslovens § 33 trufne  

 afgørelse om ejendommens benyttelse ved 18. alm. vurdering pr. 1. januar 1986  

 anset ejendommen for et »ubebygget areal« (kode 09), og  

 ejendomsværdien/grundværdien var ansat til 3.000 kr.Ejeren klagede over  

 benyttelseskoden med påstand om ændring til »beboelsesejendom med 1  

 beboelseslejlighed« (kode 01).
Til støtte for påstanden henviste klageren bl.a. til, at ejendommen havde  

 været udlejet vederlagsfrit i en længere årrække.
Efter at lejeren var afgået  

 ved døden ved nytår 1986, var huset forvandlet til en ruindynge.
Klageren,  

 der i øvrigt havde foretaget småreparationer på huset, henviste til, at der  

 var adgang til genopførelse af et hus på soklen, og at det burde give sig  

 udslag i grundværdiansættelsen.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed,  

 medens grundværdien ifølge samme lovs § 13, stk. 1, udgør grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
 Landsskatteretten besigtigede ejendommen.
Efter de foreliggende oplysninger, herunder det ved besigtigelsen  

 fremkomne om bebyggelsens alder, standard og vedligeholdelsesstand, måtte  

 byggeretten anses for bortfaldet, da ejendommen - uanset den vederlagsfri  

 udleje - ikke havde opfyldt mindstekrav til beboelse gennem en årrække.  

 Bebyggelse af ejendommen ville derfor kræve tilladelse efter lov om by- og  

 landzoner, hvilken tilladelse efter oplysning fra teknisk forvaltning næppe  

 kunne forventes givet.
Det var derfor efter Landsskatterettens opfattelse med  

 rette, at ejendommen var vurderet som et »ubebygget areal« (kode  

 09), og ejendommens benyttelseskode blev derfor stadfæstet.
 Endvidere fandt Landsskatteretten, at ejendomsværdien - som følge af de  

 rydningsomkostninger, der ville være forbundet med at overtage ejendommen -  

 burde nedsættes til 0.
