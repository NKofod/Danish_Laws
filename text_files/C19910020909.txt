 Sundhedsministeriet meddeler herved i henhold til § 31, stk. 4, i lov nr.  

 310 af 6. juni 1973 om levnedsmidler m.m. med senere ændringer en generel  

 dispensation fra de i lovens § 31, stk. 1 og 4, nævnte bestemmelser om  

 autorisation og godkendelse for biavlere (honningproducenter), der  

 detailpakker honning fra egne bifamilier, eller som ud over denne  

 detailpakning af honning fra egen bigård for anden (andre) biavler(e) i  

 begrænset omfang detailpakker honning.
 Betingelserne for ovennævnte dispensation er:
 1. at biavleren anmelder sin virksomhed til den lokale tilsynsmyndighed  

 (levnedsmiddelkontrolenhed).
 2. at biavleren med hensyn til behandlingsrummene og behandlingen af  

 honning til enhver tid opfylder de krav, som hensynet til god hygiejnisk  

 praksis tilsiger.
 3. at biavleren ikke detailpakker mere end 4.000 kg. honning pr. år, heraf  

 max. 2.000 kg. honning hidrørende fra andre bigårde.
 Sundhedsministeriet meddeler endvidere en generel dispensation fra  

 bestemmelsen i lovens § 31, stk. 1, om autorisation for biavlere, der  

 detailpakker mere end 4.000 kg. honning pr. år.
 Betingelserne for denne dispensation er:
 1. at biavlerne alene foretager behandling af honning af egen avl, dog kan  

 maksimalt 2.000 kg. hidrøre fra andre bigårde, og denne behandling alene  

 omfatter slyngning, simpel rensning, omrøring og aftapning i detailpakninger  

 med henblik på salg til engros- eller detailvirksomheder.
 2. at biavleren hos den lokale tilsynsmyndighed  

 (levnedsmiddelkontrolenhed) søger godkendelse af sin virksomhed i henhold til  

 Miljøministeriets bekendtgørelse nr. 367 af 27. juni 1974 om salg m.v. en  

 gros af levnedsmidler.
 Cirkulæret træder i kraft den 1. januar 1992. Samtidig ophæves  

 Miljøministeriets cirkulære af 19. august 1980 og Veterinærdirektoratets  

 cirkulæreskrivelse af 28. august 1980.
 Sundhedsministeriet, den 16. december  

 1991.
