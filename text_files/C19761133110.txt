 Til orientering fremsender man vedlagt et i justitsministeriet udarbejdet  

 notat om inddrivelse af pristalsregulerede børnebidrag i de lande, der er  

 omfattede af Haager-konventionen af 15. april 1958 om anerkendelse og  

 fuldbyrdelse af afgørelser vedrørende underholdspligt over for børn.
 P.M.V.
Niels Madsen /K.
Hjorth Cirkulærskrivelse til overøvrigheden.
BILAG Notat om inddrivelse af pristalsregulerede børnebidrag i de lande, der er omfattede  

 af Haager-konventionen af 15. april 1958 om anerkendelse og fuldbyrdelse af  

 afgørelser vedrørende underholdspligt over for børn.
I forbindelse med nogle sager om inddrivelse af børnebidrag i  

 Forbundsrepublikken Tyskland har det tyske forbundsjustitsministerium over  

 for den danske ambassade oplyse, at man i Tyskland fortolker  

 Haager-konventionen af 15. april 1958 om anerkendelse og fuldbyrdelse af  

 afgørelser vedrørende underholdspligt over for børn således, at de danske  

 pristalsreguleringer af normalbidragets størrelse betragtes som ændringer af  

 bidragsresolutionerne.
Dette indebærer, at pristalsreguleringen hver gang må  

 erklæres eksegibel i henhold til konventionens artikel 8, jfr. artikel 2-3.
 Den tyske holdning er begrundet med, at der efter tysk ret og  

 domstolspraksis altid i bidragsresolutioner skal være angivet et bestemt  

 beløb, for at afgørelsen kan erklæres eksegibel.
 Med henblik på at fremskaffe oplysninger, der kunne give grundlag for  

 gennem forhandling at ændre det tyske standpunkt, har udenrigsministeriet  

 herefter efter aftale med justitsministeriet iværksat en enguete blandt de  

 andre af Haagerkonventionen omfattede lande om, hvorledes disse lande ser på  

 det nævnte spørgsmål.
 Af de indkomne svar fremgår det, at der ikke i de nordiske lande er nogen  

 problemer, hvilket navnlig skyldes de særlige nordiske konventioner.
 I Belgien, Italien, Holland og Østrig anerkendes pristalsreguleringen uden  

 videre, men der opstår til gengæld vanskeligheder derved, at den  

 bidragspligtige ofte ikke har været behørigt indkaldt eller repræsenteret,  

 jfr. artikel 2 i konventionen.
I Schweitz anerkendes bidragsresolutionerne og erklæres eksegible, hvis  

 bestemmelsen om pristalsregulering fremgår af resolutionen og der i  

 forbindelse med inddrivelsen vedlægges bilag, der gør det muligt at udregne  

 den eksakte stigning.
Muligvis kræves også oplysning om størrelsen af de  

 forhøjede leveomkostninger, der har ført til den pågældende  

 pristalsregulering.
 Portugal og Spanien indtager samme standpunkt som Vesttyskland.
Det har ikke været muligt at få klart svar på spørgsmålet fra Frankrig og  

 Ungarn.
Inddrivelsen synes dog ikke at have voldt problemer i Frankrig.
 De indkomne svar har ikke givet et tilstrækkeligt klart grundlag for en  

 fornyet henvendelse om spørgsmålet til de vesttyske myndigheder.
 Derimod forekommer der at være grundlag for at henlede overøvrighedens  

 opmærksomhed på justitsministeiets cirkulæreskrivelse af 1. september 1971 om  

 behandlingen af sager om fastsættelse af underholdsbidrag til børn i  

 tilfælde, hvor der kan blive spørgsmål om inddrivelse af bidraget i udlandet.  

 I cirkulærskrivelsen anmodede man overøvrigheden om at påse, at  

 bidragspligtige i tilfælde, hvor der kan blive spørgsmål om inddrivelse af  

 bidraget i lande, der har tiltrådt Haagerkonventionen, bliver lovligt  

 indkaldt eller repræsenteret under sagen, jfr. konventionens art. 2, nr. 3,  

 samt at der tilvejebringes dokumentation for, enten at bidragspligtige har  

 været til stede under sagen, eller at det dokument, ved hvilket sagen blev  

 rejst, er blevet lovligt forkyndt for ham, jfr. konventionens art. 4, nr. 3.
