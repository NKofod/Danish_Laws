Skriftlig fremsættelse (27. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om indgåelse af  

 dobbeltbeskatningsoverenskomst mellem Danmark og Venezuela.
(Lovforslag nr.
L 72).
 Lovforslaget har til formål at opnå  

 Folketingets godkendelse til, at regeringen endeligt kan tiltræde denne  

 overenskomst og derved gennemføre dens bestemmelser i Danmark.
En dobbeltbeskatningsoverenskomst mellem to stater  

 går ud på at undgå international dobbeltbeskatning som  

 følge af, at begge stater har intern hjemmel til at beskatte samme  

 person eller selskab af samme indkomst.  Det sker typisk, når en person  

 eller et selskab er hjemmehørende i den ene stat (bopælsstaten)  

 og modtager indkomst fra den anden stat (kildestaten). Overenskomsten  

 fordeler derfor retten til at beskatte forskellige typer indkomst mellem de  

 to stater.
Endvidere har den regler for, hvordan bopælsstaten skal  

 ophæve dobbeltbeskatningen, når begge stater beskatter samme  

 indkomst.
 På denne måde giver  

 dobbeltbeskatningsoverenskomsten en højere grad af skattemæssig  

 sikkerhed og forudsigelighed til personer og selskaber, som er  

 hjemmehørende i den ene stat og modtager indkomst fra den anden stat.  

 Generelt medfører dobbeltbeskatningsoverenskomster, at virksomheder og  

 personer får gunstigere vilkår i forbindelse med etablering,  

 investering og arbejde i udlandet, end hvis sådanne overenskomster ikke  

 foreligger.
 Der har ikke tidligere været nogen  

 dobbeltbeskatningsoverenskomst mellem Danmark og Venezuela.
 Overenskomsten baserer sig i vidt omfang på  

 OECD=s modeloverenskomst og dermed  

 det danske forhandlingsoplæg.
 De væsentligste bestemmelser i overenskomsten er  

 følgende:
Beskatningsretten til et rederis eller  

 luftfartsforetagendes indkomst ved drift af skibe og luftfartøjer i  

 international trafik tilkommer den stat, hvor foretagendet er  

 hjemmehørende.
Det samme gælder ved udleje af skibe og fly  

 på bareboat-basis samt containerudleje m.v., der er knyttet til  

 sådan drift.
Herved bortfalder Venezuelas hidtidige mulighed for at  

 opkræve fragtskatter af danske rederier, hvis skibe anløber  

 havne i Venezuela.
Rederierne bliver dermed bedre stillet  

 konkurrencemæssigt i forhold til rederier fra flere andre EU-lande samt  

 USA og Canada, der har særskilte aftaler om fritagelse for betaling af  

 fragtskatter.
Udbytter, som et selskab i den ene stat udlodder til  

 aktionærer i den anden stat, kan beskattes i den  

 førstnævnte stat.
Skatten må dog ikke overstige 5 pct. for  

 udbytte i moder-/datterselskabsforhold  og 15 pct. i alle andre  

 tilfælde.
Venezuela indeholder i øjeblikket slet ikke  

 udbytteskat, medens Danmark fra og med 1999 ikke længere beskatter  

 udbytter i moder-/datterselskabsforhold.
Renter, som betales fra den ene stat til en modtager i den  

 anden stat, kan beskattes i den førstnævnte stat, men skatten  

 må ikke overstige 5 pct.
Dog er der ingen kildeskat på bl.a.  

 renter, der betales på lån, der er ydet eller garanteret af  

 offentligretlige finansielle institutioner for at fremme eksport og  

 udvikling.
Royalties og honorarer for teknisk bistand kan beskattes i  

 den stat, hvorfra de betales, men skatten må ikke overstige henholdsvis  

 10 og 5 pct.
Sidstnævnte kommer reelt kun til at beløbe sig til  

 1,5 pct. af det faktisk betalte honorar, idet beregningen sker på  

 grundlag af 30 pct. af honoraret.
 Løn til arbejdstagere for personligt arbejde om  

 bord på skib eller luftfartøj i international trafik kan kun  

 beskattes i den stat, hvor arbejdsgiveren er hjemmehørende.  

 Bestemmelsen afskærer således Venezuela fra at beskatte  

 venezuelanske søfolk ombord på DIS-skibe.
 Danmark kan beskatte alle former for pensioner og sociale  

 sikringsydelser.  Overenskomsten forringer ikke stillingen for eventuelle  

 modtagere i Venezuela af sådanne betalinger, idet vi allerede nu, hvor  

 der ikke er nogen overenskomst, beskatter sådanne beløb.
Når et foretagende fra den ene stat udøver  

 virksomhed med forundersøgelser, efterforskning og udvinding af  

 kulbrinter i den anden stat, og virksomheden varer i mere end 30 dage inden  

 for en 12-måneders periode, har foretagendet et såkaldt fast  

 driftssted i den anden stat.
Det medfører, at den anden stat kan  

 beskatte indkomsten ved denne virksomhed.
For borerigge er der dog  

 først fast driftssted, når aktiviteten har varet 6 måneder  

 inden for en 12-måneders periode.
 Når personer eller selskaber her i landet erhverver  

 indkomst fra Venezuela, og Venezuela kan beskatte denne indkomst, skal  

 Danmark lempe dobbeltbeskatningen ved at nedsætte den danske skat af  

 den venezuelanske indkomst med den skat, der er betalt i Venezuela af  

 indkomsten.
De to lande har aftalt at yde  

 hinanden bistand ved inddrivelse af skyldige skatter.
Bistanden kan  

 også omfatte foreløbige foranstaltninger til sikring af  

 ikke-endeligt afgjorte skattekrav.
Lovforslaget skønnes ikke at have væsentlige  

 administrative konsekvenser.
Lovforslaget indeholder ingen EU-retlige  

 aspekter.
De samlede provenumæssige konsekvenser af overenskomsten  

 skønnes at være begrænsede.
 Idet jeg i øvrigt henviser til bemærkningerne  

 til lovforslaget, skal jeg hermed anbefale forslaget til velvillig behandling  

 i Tinget.
