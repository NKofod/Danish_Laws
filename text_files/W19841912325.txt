 En gift kvinde, hvis ægtefælle afsonede fængselsstraf, kunne ikke  

 betragtes som enlig forsørger i relation til lovens § 2, stk. 2, nr.
 1.
Under henvisning til lovbestemmelsernes forhistorie fandt  

 ankestyrelsen at måtte lægge vægt på, at samlivet mellem ægtefællerne var  

 ophørt på grund af ægtefællens indsættelse i fængsel og ikke på grund af  

 uoverensstemmelse.
Betingelserne fandtes ikke at kunne lempes, selv om  

 ansøgerens ægtefælle ikke havde forsørgerpligt overfor ansøgerens særbørn (*  

 1) REDEGØRELSE FOR SAGEN:
 En gift kvinde ansøgte om forhøjet og ekstra børnetilskud til sine to  

 børn, idet hun oplyste, at samlivet med ægtefællen var ophævet. Årsagen var  

 ægtefællens indsættelse i fængsel.
 Det sociale udvalg afslog og henviste til, at der efter det oplyste ikke  

 var tale om uoverensstemmelse mellem ægtefællerne.
 DEN PÅKLAGEDE AFGØRELSE:
Amtsankenævnet fandt, at ansøgeren måtte betragtes som enlig forsørger  

 under ægtefællens afsoning.
Nævnet fremhævede i afgørelsen, at ansøgerens  

 ægtefælle ikke var biologisk far til børnene og dermed ikke havde  

 forsørgerpligt over for dem.
 KLAGEN TIL ANKESTYRELSEN:
 Kommunen ankede med henblik på afklaring af forsørgerpligtens betydning  

 for vurderingen af berettigelse til forhøjet og ekstra børnetilskud.
 LOVGRUNDLAG:
Ifølge børnetilskudslovens § 2, stk. 2, nr.1, ydes forhøjet børnetilskud,  

 når den, der har forældremyndigheden over et barn, er enlig forsørger.
Efter  

 den tidligere gældende bestemmelse i børnetilskudslovens § 2, stk. 3,  

 forudsatte udbetaling af forhøjet børnetilskud, at den, der har  

 forældremyndigheden over barnet, ikke lever i ægteskab, medmindre pågældende  

 er separeret eller samlivet er ophævet på grund af uoverensstemmelse.
Denne bestemmelse blev ophævet ved en lovændring i 1973 og erstattet med  

 den nugældende, hvorefter det som nævnt er en betingelse for at modtage  

 forhøjet børnetilskud, at den der har forældremyndigheden, er enlig  

 forsørger.
Der var med denne ændring tilsigtet en begrænsning af kredsen af  

 personer, berettiget til forhøjet børnetilskud.
 Ifølge børnetilskudslovens § 3, er den, der har forældremyndigheden over  

 et eller flere børn, som han har hos sig, og for hvilke der ydes forhøjet  

 børnetilskud efter § 2, nr. 1, berettiget til eet ekstra børnetilskud.
 ANKESTYRELSENS OVERVEJELSER:
Der var med lovændringen i 1973 tilsigtet en begrænsning af kredsen af  

 personer, berettiget til forhøjet børnetilskud.
Selvom § 2, stk. 3, blev  

 ophævet, kunne der således ikke antages at være sket en udvidelse af kredsen  

 af berettigede.
En sådan udvidelse ville foreligge, hvis der for en gift  

 persons adgang til forhøjet børnetilskud ikke fortsat blev stillet krav om,  

 at der enten skulle foreligge separation, eller at en samlivsophævelse skulle  

 skyldes uoverensstemmelse.
Det ville ligeledes betyde en udvidelse, hvis de  

 hidtil gældende betingelser for en gift ansøgers adgang til forhøjet  

 børnetilskud kunne lempes i tilfælde, hvor den pågældende ansøger var gift  

 med en anden end barnets fader (moder).
 ANKESTYRELSENS AFGØRELSE:
Under henvisning til de gældende bestemmelsers forhistorie fandt  

 ankestyrelsen at måtte lægge vægt på, at samlivet mellem ægtefællerne var  

 ophørt på grund af ægtefællens indsættelse i fængsel og ikke på grund af  

 uoverensstemmelser.(* 1) Ansøgeren kunne derfor ikke betragtes som enlig forsørger i lovens  

 forstand og var derfor ikke berettiget til forhøjet og ekstra børnetilskud.
 (* 1) Se endvidere SM B-003-84 (j.nr.20074-83).
