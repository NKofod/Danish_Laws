Bilag 1 Betænkning afgivet af Erhvervsudvalget den 26. maj 2011 Betænkning over Forslag til lov om ændring af lov om visse erhvervsdrivende virksomheder og lov om finansiel virksomhed (Tilsyn med visse omdannede tidligere finansielle virksomheder, krav til ledelsen af sparekassefonde, ændring af stemmeretsbegrænsninger m.v.) [af økonomi- og erhvervsministeren (Brian Mikkelsen)] 1. Ændringsforslag Økonomi- og erhvervsministeren har stillet 6 ændringsforslag til lovforslaget.
2. Udvalgsarbejdet Lovforslaget blev fremsat den 30. marts 2011 og var til 1. behandling den 7. april 2011. Lovforslaget blev efter 1. behandling henvist til behandling i Erhvervsudvalget.
Dispensation fra § 8 a, stk. 2, i Folketingets forretningsorden Udvalget anmoder om, at Folketinget dispenserer fra reglen i forretningsordenen om, at 2. behandling af lovforslaget ikke må finde sted før 2 dage efter, at offentliggørelsen af betænkningen har fundet sted.
Møder Udvalget har behandlet lovforslaget i 6 møder.
Høring Et udkast til lovforslaget har inden fremsættelsen været sendt i høring, og økonomi- og erhvervsministeren sendte den 4. marts 2011 dette udkast til udvalget, jf.
ERU alm. del  bilag 177. Den 30. marts 2011 sendte økonomi- og erhvervsministeren de indkomne høringssvar og et notat herom til udvalget.
Den 5. april 2011 sendte økonomi- og erhvervsministeren et yderligere høringssvar til udvalget.
Teknisk gennemgang Embedsmænd fra Økonomi- og Erhvervsministeriet forestod den 4. maj 2011 en teknisk gennemgang af lovforslaget for udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
En gruppe tidligere ebh-aktionærer, Jørn Astrup Hansen, København Ø, Ole Stavad, Brovst og Tryghedsgruppen smba.
 Økonomi- og erhvervsministeren har over for udvalget kommenteret de skriftlige henvendelser til udvalget.
Deputationer Endvidere har Jørn Astrup Hansen, København Ø, mundtligt over for udvalget redegjort for sin holdning til lovforslaget.
Spørgsmål Udvalget har stillet 16 spørgsmål til økonomi- og erhvervsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 Udvalget udtaler, at der er klare forbedringer i lovforslaget i forhold til tidligere retsregler.
Udvalget ønsker at markere, at de tidligere katastrofer som eksempelvis med ebh banken bør få bestyrelsesmedlemmer i fondene til at forstå vigtigheden af deres rolle.
Udvalget ser det yderligere  nødvendigt, at der udarbejdes en klar og let læselig anvisning for bestyrelsesmedlemmer, hvor det understreges, at hvert eneste bestyrelsesmedlem har et selvstændigt ansvar for fondens interesser og alene for det, og er derfor tilfredse med, at Erhvervs- og Selskabsstyrelsen er i gang med at udarbejde en vejledning til sparekassefondene, således at bestyrelsesmedlemmernes pligter og ansvar bliver præciseret.
Udvalget er meget tilfreds med ændringsforslaget, der forhindrer, at bestyrelsesformanden i sparekassens/bankens bestyrelse kan være medlem af fondens bestyrelse.
Udvalget forventer, at denne ændring får den konsekvens, at øvrige »topspillere« i sparekassen/banken heller ikke lader sig udpege til fondens bestyrelse.
Udvalget bemærker, at Jørn Astrup Hansen og Ole Stavad har rejst en række spørgsmål til Erhvervsudvalget i forbindelse med forslaget.
Det har bl.a. været medvirkende til, at reglerne er skærpet i forhold til det oprindelige lovudkast.
Udvalget konstaterer, at der i udvalget er et bredt flertal for at stille et egentligt lovkrav om at give pressen adgang til generalforsamlingen eller repræsentantskabsmødet.
Der er imidlertid fra ministerens og et mindretals side udtrykt stor bekymring for at lovgive på området.
Udvalget har derfor i enighed besluttet på det kraftigste at opfordre til, at foreningerne af egen drift sikrer øget åbenhed med bl.a. pressens adgang.
Udvalget vil efter 2 år vurdere udviklingen og i lyset heraf på ny overveje, om der skal gennemføres en egentlig lovgivning på området.
 Udvalget er tilfreds med, at revisorer pålægges uden ugrundet ophold at give meddelelse til Erhvervs- og Selskabsstyrelsen om forhold, der kan have betydning for udøvelse af tilsyn.
 Udvalget ønsker desuden at understrege denne lovs store betydning for retssikkerheden og forståelsen af retfærdighed i befolkningen, særligt set i lyset af de negative konsekvenser, som det tidligere lovgrundlag utilsigtet har givet anledning til.
Dansk Folkepartis medlemmer af udvalget opfordrer regeringen til at beskytte eksisterende virksomheder og iværksættere fra aktiviteter fra de såkaldte »herreløse« fonde og deres datterselskaber, der bl.a. tæller foreninger som Realdania.
Med milliarder af kroner af boligejernes penge i ryggen søsættes projekter, der tager brødet ud af munden på virksomheder, som fungerer på almindelige markedsvilkår.
Samtidig medfører aktiviteter fra f.eks.
Realdania, at sunde, veldrevne og rentable virksomheder tvinges til at flytte fra havnearealer.
Det er vigtigt, at formuerne i disse foreninger og fonde  som faktisk stammer fra boligejere  anvendes på en erhvervsvenlig måde, der ikke skaber konkurrenceforvridning eller generer og udkonkurrerer eksisterende virksomheder.
Radikale Venstres medlem af udvalget vil gerne understrege, at de af lovforslaget berørte fonde gennem deres virksomhed muliggør udviklingsprojekter i Danmark, som er almennyttige og som uden medfinansiering fra fondene aldrig var blevet realiseret.
Radikale Venstre understreger derfor, at der for partiets vedkommende ikke findes anledning til at udtale mistillid til fondene og påpeger derfor, at det tilsyn, der skal føres som følge af lovforslaget, alene er et legalitetshensyn.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af økonomi- og erhvervsministeren, tiltrådt af udvalget:
 1) Efter nr. 2 indsættes som nyt nummer:
»01. I § 80, stk. 4, ændres »§§ 207, 214 og 215« til: »§§ 207 og 214«.« [Konsekvens af lovforslagets § 2, nr. 11] 2) I den under nr. 8 foreslåede affattelse af § 209 affattes stk. 3 således:
»Stk. 3. Formanden for bestyrelsen i sparekasseaktieselskabet eller andelskasseaktieselskabet må ikke samtidig være medlem af bestyrelsen for de i stk. 1 nævnte fonde eller foreninger.« [Bestyrelsesformanden i sparekasseaktieselskabet/andelskasseaktieselskabet må ikke være bestyrelsesmedlem i de i stk. 1 nævnte fonde eller foreninger] 3) Efter nr. 9 indsættes som nyt nummer:
»02. I § 211, stk. 2, ændres »og §§ 207, 208 og 210« til: »§§ 207 og 208«.« [Konsekvens af lovforslagets § 2, nr. 9] 4) Efter nr. 11 indsættes som nyt nummer:
»03. I § 347, stk. 6, ændres »nr. 18 og 22« til: »nr. 19 og 23«.« [Konsekvens af lovforslagets § 2, nr. 12] 5) I det under nr. 12 foreslåede § 354, stk. 6, nr. 16, ændres »§§ 207 eller 214-214 a« til: »§§ 207, 214-214 a eller 222«.
[Præcisering] 6) Efter nr. 12 indsættes som nye numre:
 »04. I § 354, stk. 10, ændres »stk. 6, nr. 27« til: »stk. 6, nr. 28« og »stk. 6, nr. 28« til: »stk. 6, nr. 29«.
05. I § 354, stk. 11 og 12, ændres »stk. 6, nr. 22« til: »stk. 6, nr. 23«.« [Konsekvenser af lovforslagets § 2, nr. 12] Bemærkninger Til nr. 1, 3, 4 og 6 Konsekvensrettelser som følge af lovforslaget, der ved en fejl ikke var medtaget i det fremsatte lovforslag.
Til nr. 2 Med ændringsforslaget foreslås, at der indsættes et nyt stk. 3, som medfører, at formanden for bestyrelsen i sparekasseaktieselskabet eller andelskasseaktieselskabet ikke kan være medlem af bestyrelsen i sparekassefonden eller andelskassefonden/-foreningen.
Baggrunden herfor er, at bestyrelsesformanden spiller en stor rolle i fondsbestyrelsens arbejde.
Det er derfor afgørende, at formanden i de konkrete situationer sikrer varetagelsen af sparekassefondens interesser i forhold til sparekasseaktieselskabets interesser.
Det er således bestyrelsesformandens pligt at sørge for, at alle synspunkter bliver iagttaget i bestyrelsesarbejdet.
Det indebærer, at bestyrelsesformanden skal organisere, indkalde og lede bestyrelsesmøderne med henblik på at sikre effektiviteten i bestyrelsens arbejde og med henblik på at skabe bedst mulige forudsætninger for medlemmernes arbejde enkeltvis og samlet.
 Med henblik på at sikre den enkelte bestyrelse de bedst mulige vilkår i relation til iagttagelse af sparekassefondens interesser, foreslås det derfor, at bestyrelsesformanden i sparekasseaktieselskabet ikke samtidig vil kunne være bestyrelsesmedlem i sparekassefonden  hverken som menigt bestyrelsesmedlem eller som formand.
Til nr. 5 Ændringen er en rettelse af den tidligere foreslåede bestemmelse, da henvisningen til lov om finansiel virksomhed § 222 ved en fejl ikke er medtaget i lovforslaget.
Der er alene tale om en præcisering, som medfører, at Finanstilsynets videregivelse af oplysninger til Erhvervs- og Selskabsstyrelsen også vil omfatte oplysninger vedrørende omdannede forsikringsselskaber.
Dette er nødvendigt, da disse omdannede virksomheder tillige vil blive omfattet af det tilsyn, der etableres med lovforslagets § 1. Erhvervs- og Selskabsstyrelsen skal derfor også som tilsynsmyndighed modtage de nødvendige oplysninger om omdannede forsikringsselskaber.
Helge Sander (V) fmd.
Torsten Schack Pedersen (V) Marion Pedersen (V) Lars Christian Lilleholt (V) Erling Bonnesen (V) Colette L.
Brix (DF) nfmd.
Pia Adelsteen (DF) Carina Christensen (KF) Rasmus Jarlov (KF) Orla Hav (S) Benny Engelbrecht (S) Henrik Dam Kristensen (S) Niels Sindal (S) Karsten Hønge (SF) Steen Gade (SF) Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
