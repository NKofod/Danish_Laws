Udtalt, at efter vejlovens § 104 stk. 1 må overdragelse af tankanlæg  

 ikke ske uden vejbestyrelsens godkendelse.
Efter ministeriets opfattelse  

 giver denne formelle hjemmel til at kræve godkendelse kun vejbestyrelsen  

 grundlag for at stille vilkår i tilfælde, hvor overdragelsen indebærer en  

 mere intensiv udnyttelse af tanktilladelsen.
 I brev af 5. februar 1988 har kommunen anmodet om en udtalelse om,  

 hvorvidt et olieselskabs overdragelse af en ejendom kræver kommunens  

 godkendelse i henhold til § 104 i lov om offentlige veje.
 Kommunen har oplyst, at selskabet har overdraget en ejendom med butik i  

 forbindelse med benzinsalg og vaskeanlæg til en privat person, men har  

 beholdt ejendomsretten til brændstofpumper, tanke og skilte på ejendommen.  

 Den nye ejer har over for selskabet forpligtet sig til at fortsætte salget af  

 selskabets benzin.
 § 104, stk. 1, i lov om offentlige veje bestemmer blandt andet, at  

 overdragelse af tankanlæg ikke må ske uden vejbestyrelsens godkendelse.  

 Bestemmelsen må efter ministeriets opfattelse fortolkes indskrænkende,  

 således at den formelle hjemmel til at kræve godkendelse kun giver  

 vejbestyrelsen grundlag for at stille vilkår i tilfælde, hvor overdragelsen  

 indebærer en mere intensiv udnyttelse af tanktilladelsen.
 I den forelagte sag ses den overdragelse, der har fundet sted, ikke i sig  

 selv at give anledning til en ændret udnyttelse af tanktilladelsen.  

 Ministeriet finder derfor, at kommunen ikke har grundlag for at benytte den  

 omhandlede bestemmelse til at stille vilkår i anledning af overdragelsen.
 Såfremt det senere viser sig, at der bliver tale om en udvidelse af  

 tankanlægget, kræver dette kommunens tilladelse efter samme § 104, stk. 1.
 Den endelige afgørelse af, hvorledes § 104, stk. 1, skal fortolkes,  

 henhører under domstolene.
 Offentliggjort i VEJLOVE udgivet af DAFOLO.
