Bekendtgørelse om tjenestetid for værnepligtige og kvinder på værnepligtslignende vilkår i Forsvaret I medfør af § 4, stk. 1, § 7, stk. 1, 4. pkt. og § 8, stk. 1, 4. pkt. i lov om forsvarets personel, jf. lovbekendtgørelse nr. 667 af 20. juni 2006, som ændret ved lov nr. 328 af 30. marts 2019, fastsættes:
Kapitel 1 Tjenestetidens opdeling § 1. Tjenestetiden for værnepligtige og kvinder på værnepligtslignende vilkår er opdelt i henholdsvis første samlede tjeneste og efterfølgende tjeneste.
Kapitel 2 Første samlede tjeneste § 2. Den første samlede tjeneste for værnepligtige og kvinder på værnepligtslignende vilkår er:
1) 8 måneder ved Den Kongelige Livgarde, 2) 12 måneder ved Gardehusarregimentets Hesteskadron, 3) 9 måneder ved Kongeskibet Dannebrog, 4) 10 måneder som cyberværnepligtig, 5) 8 måneder ved mobiliseringskompagnierne og 6) 4 måneder ved øvrig tjeneste.
Kapitel 3 Efterfølgende tjeneste § 3. Værnepligtige og kvinder på værnepligtslignende vilkår, der har aftjent første samlede tjeneste ved Den Kongelige Livgarde, Gardehusarregimentets Hesteskadron, Kongeskibet Dannebrog, som cyberværnepligtig eller som øvrig tjeneste, jf. § 2, nr. 1-4 og 6, har, hvis de indkaldes, pligt til at forrette efterfølgende tjeneste ved totalforsvaret.
Indkaldelse kan ske til i alt 6 måneders efterfølgende tjeneste i indtil 5 år efter hjemsendelsen fra den første samlede tjeneste.
Tjenesten kan afvikles samlet eller over flere perioder.
Stk. 2. Værnepligtige og kvinder på værnepligtslignende vilkår, der har aftjent første samlede tjeneste ved mobiliseringskompagnierne, jf. § 2, nr. 5, har, hvis de indkaldes, pligt til at forrette efterfølgende tjeneste ved mobiliseringskompagnierne.
Indkaldelse kan ske til i alt 16 måneders efterfølgende tjeneste i indtil 5 år efter hjemsendelsen fra den første samlede tjeneste.
Tjenesten kan afvikles samlet eller over flere perioder.
 Stk. 3. Hvis den pågældende er aktiveret ved udløbet af 5-årsperioden efter stk. 1 og 2, ophører pligten ved udløbet af aktiveringsperioden.
 Stk. 4. Indkaldelse af værnepligtige og kvinder på værnepligtslignende vilkår efter stk. 1 og 2 kan alene ske under krig eller andre ekstraordinære forhold og i katastrofetilfælde.
Kapitel 4 Ikrafttræden § 4. Bekendtgørelsen træder i kraft den 1. december 2020.
 Stk. 2. Bekendtgørelse nr. 1370 af 9. december 2007 om tjenestetid for værnepligtige og kvinder på værnepligtslignende vilkår ophæves.
Kapitel 5 Overgangsbestemmelser § 5. Bekendtgørelsen finder ikke anvendelse for værnepligtige og kvinder på værnepligtslignende vilkår, der har påbegyndt den første samlede tjeneste før 1. august 2018. Bekendtgørelsen finder endvidere ikke anvendelse for værnepligtige og kvinder på værnepligtslignende vilkår, der har påbegyndt den første samlede tjeneste i perioden fra 1. august 2018 til 30. juni 2019, hvis den pågældende har anmodet om, at bekendtgørelsen ikke finder anvendelse.
For sådanne værnepligtige og kvinder på værnepligtslignende vilkår finder de hidtil gældende regler anvendelse.
