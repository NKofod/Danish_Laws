Landsskatteretskendelse Blandet benyttet ejendom - ingen vurderingsfordeling - fradrag for udgifter til vedligeholdelse Reference:
VUL § 33, stk. 5 LL § 15 og § 15.
 A klagede for indkomståret 1995 over, at  

 skatteankenævnet ikke havde godkendt fradrag for vedligeholdelse af  

 ejendom.
Det fremgik af sagens oplysninger, at klageren var  

 reklametegner og indtil 1996 havde haft egen virksomhed - B, der i 1995  

 omsatte for 1.122.832 kr. og havde et resultat før renter og  

 afskrivninger på 222.636 kr.
Virksomheden blev drevet fra 1. salen i  

 den i sagen omhandlede ejendom, som klageren erhvervede den 1. juni 1987.  

 Ejendommen var et nedlagt landbrug, der var vurderet som et enfamilieshus med  

 et grundareal på 3.251 m².
Stuehuset havde et areal på 96 m²,  

 udhuset et areal på 32 m², og ejendommens første sal, der i 1995  

 blev benyttet erhvervsmæssigt, havde et areal på 72 m².
Klageren  

 havde den 31. december 1995 afstået ejendommen og virksomheden til sin  

 tidligere samlever.
 I klagerens selvangivelse var overskuddet ved ejendommen  

 opgjort således:
 Lejeværdi, 2 % af 610.000 kr.
 12.200 kr.
 ÷ erhvervsmæssig andel 25 %.
 3.050 kr.
÷ standardfradrag 2.000 kr.
Overskud 7.150 kr.
Skatteankenævnet havde ved den påklagede  

 afgørelse nægtet fradrag for udgifter til vedligeholdelse af  

 ejendommen, jf. ligningslovens § 15 J.
Som begrundelse herfor havde  

 nævnet bl.a. anført, at ejendommen var vurderet som en  

 enfamiliesejendom, og da der ikke var foretaget en ejerboligfordeling i  

 henhold til vurderingslovens § 33, stk. 5, kunne der alene godkendes et  

 standardfradrag i henhold til ligningslovens § 15 J.
Klagerens revisor havde over for Landsskatteretten nedlagt  

 påstand om, at der blev godkendt fradrag for udgifter til udskiftning  

 af vinduer i ejendommens 1. sal, der i 1995 blev benyttet  

 erhvervsmæssigt.
Til støtte for sin påstand havde  

 revisoren gjort gældende, at hele udgiften til udskiftning af vinduer,  

 der vedrørte den erhvervsmæssige del af ejendommen, var  

 vedligeholdelse.
 Subsidiært havde revisoren nedlagt påstand om,  

 at der blev godkendt fradrag for den del af udgiften til udskiftning af  

 vinduer, der kunne betragtes som vedligeholdelse, under hensyntagen til  

 klagerens ejertid på ca. 10 år.
 Til støtte for både den principale og  

 subsidiære påstande havde revisoren vedlagt en meddelelse til  

 ejendommens nuværende ejer af 17. juni 1998 om en ændret  

 ejendomsvurdering for 1996, hvoraf fremgik at der var foretaget en  

 ejerboligfordeling, og at vurderingsrådet endvidere havde  

 tilkendegivet, at samme princip ville have været anvendt forud for den  

 1. januar 1996, hvis BBR havde været ajourført rettidigt.
Told- og Skattestyrelsen havde over for Landsskatteretten  

 indstillet ansættelsen stadfæstet.
Der var herved henvist til, at  

 det var en forudsætning for anvendelsen af ligningslovens § 15, B, stk.  

 5, at der var foretaget en vurderingsfordeling for det pågældende  

 indkomstår efter vurderingslovens § 33, stk. 5. Den omstændighed,  

 at ejendomskontoret ved en skrivelse af 17. juni 1998 tilkendegav, at "samme  

 princip ville have været anvendt forud for 1. januar 1996, hvis ..."  

 kunne ikke medføre et andet resultat.
 Landsskatteretten bemærkede:
 Det lagdes til grund, at ejendommen i indkomståret  

 1995 var vurderet som et enfamilieshus, og at der ikke forelå en  

 ejerboligfordeling i henhold til vurderingslovens § 33, stk. 5.  

 Ligningslovens § 15 K, stk. 2, jf. § 15 B, stk. 5,  fandt derfor ikke  

 anvendelse i indkomståret 1995.
Retten bemærkede videre, at ejere af ejendomme, som  

 tjente til bolig for ejeren, og som indeholdt én eller to  

 selvstændige lejligheder, i medfør af bestemmelsen i  

 ligningslovens § 15 J kunne foretage et standardfradrag.
Af udgifter  

 vedrørende de nævnte ejendomme kunne herudover alene fradrages  

 renter af indestående prioriteter samt reservefonds- og  

 administrationsbidrag til realkreditinstitutter, jf. ligningslovens § 15 J,  

 stk. 6. Den påklagede ansættelse blev stadfæstet.
