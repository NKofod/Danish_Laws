 Vedlagt fremsendes den mellem finansministeriet og Statstjenestemændenes  

 Centralorganisation I indgåede aftale af 28. marts 1985 om arbejdsforholdene  

 for pedeller ved Statens gymnasieskoler og studenterkursus, Statens kursus  

 til højere forberedelseseksamen samt ved lærerseminarierne, børnehave- og  

 fritidspædagogseminarierne, de socialpædagogiske seminarier,  

 husholdningsseminarierne, håndarbejdsseminarierne og sløjdlærerskolerne.
 Aftalen, der har virkning fra 1. april 1985, træder i stedet for  

 undervisningsministeriets cirkulære af 1. juli 1958 om pedellernes stilling  

 og tjenesteforhold samt de bestemmelser, der af undervisningsministeriet i  

 øvrigt måtte være fastsat i tilknytning til cirkulæret, herunder bl.a.  

 undervisningsministeriets cirkulæreskrivelser vedrørende ydelse af særlige  

 fridage, senest cirkulæreskrivelse af 24. maj 1971.
 Til aftalens enkelte bestemmelser bemærkes følgende:
A § 1, stk. 2,a) Pedellens ansvar i relation til institutionens bygninger m.v. omfatter  

 tilsyn hermed og almindelig vedligeholdelse samt - efter aftale med rektor -  

 rekvirering af håndværksmæssig assistance til udførelse af forekommende  

 reparationsarbejde.
 Pedellen må som hidtil kun i undtagelsestilfælde udføre håndværksmæssigt  

 arbejde for institutionen mod særligt vederlag.
Ad § 1, stk. 2,d) Tidspunkterne for den daglige åbning og lukning af institutionen  

 forudsættes tilrettelagt under størst mulig hensyntagen til pedellens  

 muligheder for at opnå en hensigtsmæssig arbejdstilrettelæggelse.
Ad § 1, stk. 2,f) samt § 4 Ved tilrettelæggelse af særlige arrangementer (møder, fester o.l.), der  

 kræver pedellens tilstedeværelse i videre omgang end normalt, bør den  

 pågældende orienteres herom med et timeligt varsel.
 Det bemærkes i øvrigt i denne forbindelse, at den endelige afgørelse af,  

 hvorvidt et givent arrangement skal foregå i institutionens regie, tilkommer  

 vedkommende rektor.
Ad § 2 Det følger af § 2, at pedeller ikke er omfattet af reglerne om højeste  

 arbejdstid, hvorfor der - bortset fra de i § 4 nævnte tilfælde - ikke kan  

 ydes overarbejdsbetaling.
Der vil imidlertid i ganske særlige situationer  

 kunne ydes godtgørelse for merarbejde i overensstemmelse med reglerne om  

 godtgørelse for merarbejde til tjenestemænd i staten, for hvem der ikke  

 gælder en højeste tjenestetid (p.t. cirkulære af 10. november 1971), såfremt  

 de i cirkulæret omhandlede betingelser er opfyldt, jfr. herved specielt  

 cirkulærets § 2, stk. 4, for så vidt angår pedeller, der oppebærer  

 rådighedstillæg.
Ad § 3 Rådighedstillægget på 14.820 kr. i årligt grundbeløb (niveau april 1981)  

 ydes med virkning fra 1. april 1982 til pedeller, der pr. denne dato allerede  

 oppebar et rådighedstillæg på 10.150 kr. i årligt grundbeløb eller højere, og  

 således at det tidligere tillæg med virkning fra samme tidspunkt bortfalder.
 Ved indrapportering af rådighedstillægget til Statens centrale  

 Lønanvisning anvendes lønkode 2121, sats 23.
Ad § 4 Opmærksomheden henledes på, at der ligeledes skal ydes betaling til  

 pedellen efter § 4, stk. 2 og 3, for de timer, hvor pedellens tilstedeværelse  

 eller assistance er påkrævet uden for almindelig arbejdstid i forbindelse med  

 oprydning og rengøring efter arrangementer omfattet af § 4, stk. 1.
 Det påhviler institutionen at opkræve betaling fra brugerne til dækning af  

 den pedellen tilkommende særskilte godtgørelse.
 Man skal i øvrigt på given foranledning henlede opmærksomheden på  

 lønnings- og pensionsministeriets cirkulæreskrivelse nr. 140 af 30. juli 1971  

 vedrørende klassificering af tjenestemandsstillinger ved prøveansættelse i  

 stillinger, der ved varig ansættelse er klassificeret i lønramme 3 og 5, jfr.  

 finansministeriets cirkulære nr. 32 af 19. februar 1980 vedrørende  

 omklassificering af visse tjenestemandsstillinger, der i prøvetiden er  

 klassificeret i lønramme 2, hvorefter en pedel der ansættes som tjenestemand  

 på prøve i en stilling, der er klassificeret i lønramme 5, i prøvetiden  

 aflønnes i lønramme 3, skalatrin 8.
 Det bør således af stillingsopslaget fremgå, at begyndelseslønnen er  

 lønramme 3, skalatrin 8.
 P.m.v.
 e.b.
Jette Lou fm.
 Bilag.
Bilaget er udeladt her.
Der henvises til F AFT 000 19850328.
