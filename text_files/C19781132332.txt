 Ved en højesteretsdom, som er afsagt den 27. juni 1978, er der taget  

 stilling til frakendelsestid og strafudmåling i et tilfælde, hvor tiltalte  

 efter to forudgående domme for spirituskørsel var fundet skyldig i  

 promillekørsel.
 Den første dom var afsagt den 27. november 1972 og resulterede i 30 dages  

 hæfte og frakendelse for 2 år.
 Den anden dom var afsagt den 20. april 1976. Den resulterede i hæfte i 30  

 dage og frakendelse for 5 år.
Den aktuelle kørsel fandt sted ca. 5 måneder efter afsigelsen af denne dom  

 og foregik således i frakendelsestiden ifølge dom nr. 2. Den var ikke  

 forbundet med nogen kørselsfejl.
Tiltalte havde desuden nogle gange ført  

 motorkøretøj i frakendelsesperioden.
 Ved dommen i første instans var tiltalte blevet idømt fængsel i 40 dage.  

 Frakendelsestiden var bestemt til 8 år fra udløbet af den tidligere  

 frakendelse. Østre landsret stadfæstede straffen, men frakendte førerretten  

 for bestandig under hensyn til, at tiltalte for tredie gang indenfor et  

 kortere åremål og i frakendelsestiden ifølge den forudgående dom havde gjort  

 sig skyldig i overtrædelse af færdselslovgivningens regler om spiritus- og  

 promillekørsel.
 Ved højesterets dom stadfæstedes strafudmålingen, men frakendelsestiden  

 fastsattes til 10 år fra udløbet af den tidligere frakendelse under hensyn  

 til, at det sidst begåede forhold angik promillekørsel.
Denne dom er i overensstemmelse med de retninglinier der er opstillet i  

 Rigsadvokatens meddelelse 2/78 under punkt 3 a.
Dommen synes således at vise,  

 at fravigelse af det almindelige mønster for frakendelse i 3. gangs tilfælde  

 kun kan ventes, hvis ganske særlige omstændigheder gør sig gældende, og at  

 recidivets tæthed i reglen ikke vil begrunde en fravigelse.
 Ved dommen er det tillige slået fast, at 3. gangs kørsel, der finder sted  

 i frakendelsestiden ifølge dom nr. 2, fører til fængselsstraf, uanset at den  

 sidste kørsel bedømmes som promillekørsel.
 Per Lindegaard.
