Cirkulæreskrivelse om togrejser med DSB samt om tilskud til de indsattes rejseudgifter (Til Kriminalforsorgens tjenestesteder) Direktoratet fastsætter herved følgende om togrejser med DSB og om tilskud til de indsattes rejseudgifter med offentlige transportmidler.
 1. Businessaftalen.
Direktoratet indgår årligt en Business-aftale med DSB.
Aftalen omfatter køb på rejsebon af de til enhver tid udbudte almindelige togrejser og en kontoaftale.
 DSB yder ikke særskilt rabat til Kriminalforsorgen på standard-rejser med DSB.
 2. Billetkøb.
Billetter købes uden kontant betaling mod aflevering af rejsebon.
Rejseboner kan benyttes på samtlige DSB stationer, DSB privatrejsebureauer, på privatbanestationer og i private billetudstedende rejsebureauer.
Hvis stationen er lukket, kan rejseboner tillige bruges til køb af billetter i tog med togpersonale, dog ikke til køb af ungdomsbilletter og 65-billetter.
Billetter udleveres af vedkommende station til enhver ihændehaver af rejseboner.
Rejseboner og billetter kan endvidere sendes pr. post.
Rejseboner udstedes af Kriminalforsorgens tjenestesteder.
De udfyldes i overensstemmelse med Vejledning i udfyldning af DSB-rejsebon og LRK Information nr. 12 og 16 (+48/49). DSB påtrykker kundenummer og navn på rejsebonerne.
Derudover bør rejsebonerne ikke forsynes med tjenestestedets navn og adresse.
 Billetter bliver ved udleveringen påtegnet om, at de er udstedt mod aflevering af en rejsebon.
Hvis hjemrejsetidspunktet kendes på udrejsetidspunktet, kan samme rejsebon anvendes til køb af både ud- og hjemrejsebillet.
I modsat fald anvendes én rejsebon til udrejsebillet og én rejsebon til hjemrejsebillet.
Ikke eller delvis benyttede billetter tilbagebetales ikke kontant på stationerne, men indsendes sammen med kopi af den tilhørende rejsebon til DSB Økonomiservice, Debitorsektionen, Sølvgade 40, opgang E, værelse 42, 1349 København K.
Der fratrækkes et ekspeditionsgebyr på 40 kr. af tilbagebetalingsbeløbet pr. kopi af rejsebon på de indsendte billetter.
Restbeløbet krediteres fakturaen for den følgende måned.
For at opnå refusion på en pladsbillet skal denne inden indsendelsen være påtegnet af DSB om, at pladsen er afbestilt.
3. Bestilling af rejseboner Kriminalforsorgens tjenestesteder kan bestille rejseboner pr. brev, e-mail eller på telefax hos DSB Økonomiservice, Debitorsektionen, Sølvgade 40, opgang E, værelse 42, 1349 København K, telefax 33544688, e-mail debitor@dsb.dk . Ved bestilling henvises til kundenummer (tjenestestedets underkundenummer som står i nederste højre hjørne på rejsebonerne). Der må påregnes en leveringstid på ca. 14 dage.
4. Afregning med DSB Senest den 20. i hver måned sender DSB en faktura til Kriminalforsorgens tjenestesteder over de rejseboner, der er anvendt i den forudgående måned samt en fakturaliste med FIK-kort (indbetalingskort). Regningsbeløbet skal betales senest den 10. i den efterfølgende måned.
For så vidt angår arresthuse, afdelinger og pensioner henvises i øvrigt til LRK Information nr. 12 og 16 (+48/49).
 Faktura sendes elektronisk til kunder med EAN-nummer.
 EAN-nummer skal være DSB i hænde senest den 5. i den måned, hvor fakturaen første gang ønskes tilsendt elektronisk.
Det betales et beløb på 40,- kr. pr. udskrevet faktura.
Beløbet debiteres den pågældende måneds faktura.
Ved overskrivelse af betalingsfristen tilskrives de forfaldne betalinger rente, jf. gældende lovgivning.
Overskrides betalingsfristen med mere end 4 dage fremsendes rykkerskrivelse.
For rykkerskrivelse opkræves følgende gebyrer: 1. rykker = 0 kr. og 2. rykker = 100 kr.
Betales der ikke efter 2. rykker, overgives sagen uden yderligere varsel til inkasso.
5. Personkredsen, som kan benytte rejsebon i forbindelse med DSB-togrejser Billetkøb kan ske ved rejsebon i forbindelse med Kriminalforsorgens personales tjenesterejser.
Personalet kan som udgangspunkt kun anvende Standard, med mindre den pågældende har tilladelse til dyrere rejseform.
Rejseboner kan endvidere anvendes i forbindelse med togrejser, som foretages af personer, som er anbragt i institution under Kriminalforsorgen eller er under tilsyn.
Denne persongruppe kan alene rejse på Standard.
 Indsattes pårørende, der skal besøge indsatte, kan kun tilbydes rejsebon til køb af billet, hvis Kriminalforsorgen helt eller delvist skal afholde udgiften efter reglerne i skrivelse nr. 11435 af 17. juli 1980 om tilskud til rejseudgifter ved pårørendes besøg.
6. Rejseudgiften afholdes af Kriminalforsorgen Hvis rejseudgiften afholdes af kriminalforsorgen, skal køb af billet ske pr. rejsebon.
7. Rejseudgifter afholdes af klienter Hvis rejseudgifter afholdes af klienter, skal det tilbydes at billetkøb sker pr. rejsebon.
Indsatte i fængsler og arresthuse, der benytter sig af ordningen, skal højst betale 38,- kr. af udgiften til togbillet på Standard.
Den øvrige del af billetprisen afholdes af Kriminalforsorgen.
Udgifter til evt. pladsbillet m.v. afholdes af den indsatte.
Det beløb, som den pågældende herefter selv skal betale, bør være indbetalt, forinden rejsebon eller billet udleveres.
I de tilfælde, hvor rejseudgiften skal afholdes af den indsatte, og rejsen  eller en del af rejsen  ikke kan foregå med DSB-tog, skal den pågældende ligeledes højst afholde 38,- kr. af de samlede rejseudgifter (bortset fra eventuelle pladsbilletter). Tilsvarende gælder i tilfælde, hvor rejsen ikke uden betydelig forsinkelse kan foregå med DSB-tog.
Afgørelse af, hvilken rejserute, der skal benyttes, træffes af vedkommende tjenestested.
 8. Ikrafttræden m.v.
 Ordningen træder i kraft straks.
 Samtidig ophæves direktoratets cirkulæreskrivelse nr. 11614 af 30. oktober 2000 om rabat på togrejser med DSB samt om tilskud til de indsattes rejseudgifter og skrivelse nr. 9411 af 28. juli 2003 om indsattes transportudgifter ved udgang.
