Betænkning afgivet af Erhvervs-, Vækst- og Eksportudvalget den 18. januar 2018 Betænkning over Forslag til lov om ændring af lov om stormflod og stormfald (Udvidelse af dækningsomfang ved stormflod og oversvømmelser fra vandløb og søer, ny organisering af oversvømmelsesordningen samt justering af stormfaldsordningen) [af erhvervsministeren (Brian Mikkelsen)]:
1. Ændringsforslag Erhvervsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 14. november 2017 og var til 1. behandling den 23. november 2017. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og erhvervsministeren sendte den 25. september 2017 dette udkast til udvalget, jf.
ERU alm. del  bilag 270 (folketingsåret 2016-17). Den 14. november 2017 sendte erhvervsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Skovdyrkerne, som ministeren har kommenteret over for udvalget.
Deputationer Endvidere har Johan Gaunitz, Jægerspris, mundtligt over for udvalget redegjort for sin holdning til lovforslaget.
Spørgsmål Udvalget har stillet 16 spørgsmål til erhvervsministeren til skriftlig besvarelse, som denne har besvaret.
3. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af erhvervsministeren, tiltrådt af udvalget:
 1) Efter nr. 4 indsættes som nyt nummer:
»01. I § 4, stk. 2, ændres »stk. 3 og 4« til: »stk. 3-6«.« [Henvisning til yderligere dækningsberettigede indirekte skader] 2) I den under nr. 17 foreslåede ændring af § 9 ændres »Behandling af stormflodssager og sager om oversvømmelse fra vandløb og søer« »til: »behandling af stormflodssager og om betaling for taksation i sager om oversvømmelse fra vandløb og søer«.
[Korrektion af tekst, der ændres] Bemærkninger Til nr. 1 Af den gældende § 4, stk. 2, fremgår det, at erstatning ikke ydes til indirekte tab, jf. dog stk. 3 og 4. Det gældende stk. 3 vedrører erstatning til privatpersoner for omkostninger i tilknytning til genhusning, herunder opmagasinering og flytning, mens det gældende stk. 4, der bliver stk. 6, vedrører erstatning til privatpersoner for omkostninger som følge af skimmelsvamp opstået i forbindelse med stormflod eller oversvømmelse.
 Det foreslås, at der også henvises til de nye stk. 4 og 5, som foreslås indsat ved lovforslagets § 1, nr. 11. Stk. 4 vedrører erstatning for opmagasinering uden samtidig genhusning, og stk. 5 vedrører erstatning for ekstra byggeomkostninger, hvis disse er nødvendige for at opfylde de krav, som stilles af byggemyndigheder i henhold til byggelovgivningen, når en beskadiget bygning skal genopføres eller repareres.
 § 4, stk. 2, vil herefter henvise til de i loven eksplicitte bestemmelser, hvorefter der ydes erstatning for indirekte tab, idet der fortsat henvises til det gældende stk. 4, der bliver stk. 6. På den måde sikres det, at det i loven er klart, hvilke omkostninger der er indirekte tab.
Til nr. 2 I den i det fremsatte lovforslag foreslåede ændring af § 9 er der ved en fejl ikke kommet al den tekst med i den gældende bestemmelse, der skal ændres.
Formålet med forslaget er, at der skal gælde det samme for stormflodssager og sager om oversvømmelse fra vandløb og søer.
 Det foreslås, at der rettes op herpå ved at indsætte den manglende tekst, således at der fremover gælder det samme for både stormflodssager og sager om oversvømmelse fra vandløb og søer med hensyn til fastsættelse af betaling for sagsbehandling og taksation.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Per Nørhave (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Hans Christian Schmidt (V) Erling Bonnesen (V) Jane Heitmann (V) Villum Christensen (LA) Joachim B.
Olsen (LA) nfmd.
Anders Johansson (KF) Erik Christensen (S) Karin Gaardsted (S) Peter Hummelgaard Thomsen (S) Kaare Dybvad (S) Morten Bødskov (S) fmd.
Rasmus Horn Langhoff (S) Thomas Jensen (S) Henrik Sass Larsen (S) Pelle Dragsted (EL) Henning Hyllested (EL) René Gade (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
