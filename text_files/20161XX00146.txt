Skriftlig fremsættelse (9. november 2016) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Lov om ændring af lov om elforsyning og lov om naturgasforsyning (It- beredskab i el- og naturgassektorerne, gebyr for tilladelser til Energinet.dk og forhøjelse af indtægtsrammer for netvirksomheder mv.) Lovnr. 68 Lovforslaget udmønter et initiativ i Den nationale strategi for cyber- og informationssikkerhed fra december 2014, der har til hensigt at styrke cyber- og informationssikkerheden for virksomhederne i el- og naturgassektorerne ved at stille krav til cyber- og informationssikkerheden.
Forsyningen af el og naturgas fra produktion til forbrug styres i stigende grad af digitale styrings- og overvågningssystemer, der herved er kritiske for forsyningen af el og naturgas til samfundet.
Disse forsyningskritiske it-systemer skal sikres mod driftsforstyrrelser, bevidste angreb og utilsigtede hændelser, så risikoen for forsyningsnedbrud minimeres og eventuelle konsekvenser heraf begrænses.
Den nuværende lovgivning af beredskabet i el- og naturgassektorerne regulerer ikke specifikt beredskabet for forsyningskritiske it-systemer.
Lovforslaget stiller krav om, at virksomhederne skal opretholde et it-beredskab for forsyningskritiske it-systemer i el- og naturgassektorerne.
It-beredskabet skal sikre, at virksomhederne i el- og naturgassektorerne har overblik over egne it-systemer, vurderer risikoen for angreb på eller nedbrud i it-systemer samt modtager relevante trusselsmeldinger, således at virksomhederne kan foretage de nødvendige tiltag for at begrænse mulige konsekvenser af disse angreb eller nedbrud.
 Med lovforslaget får energi-, forsynings- og klimaministeren pligt til at fastætte regler om virksomheders beskyttelse af egne forsyningskritiske it-systemer og virksomhedernes bidrag til sektorernes samlede it-beredskab.
Lovforslaget giver energi-, forsynings- og klimaministeren mulighed for at påbyde en virksomhed at afholde en uvildig undersøgelse af egne it-systemer.
Ministeren gives ligeledes beføjelse til at kunne påbyde virksomheder at gennemføre nødvendige foranstaltninger til opretholdelse af et relevant it-beredskab, enten på baggrund af en gennemført uvildig undersøgelse eller på baggrund af det gennemførte tilsynsarbejde.
Herudover giver lovforslaget energi-, forsynings- og klimaministeren mulighed for at udstede regler om, at netvirksomhedernes dokumenterede meromkostninger til opfyldelse af lovforslagets krav om tilmelding til en it-sikkerhedstjeneste kan indregnes i de indtægtsrammer, som Energitilsynet fastsætter.
Samtidig sikrer lovforslaget et klarere retsgrundlag vedrørende forhøjelser af indtægtsrammen i forhold til dokumenterede meromkostninger, som udspringer af krav vedrørende fjernaflæste elmålere og energibesparelser.
Der er ikke tilsigtet materielle ændringer i forhold til, hvad der kan føre til indtægtsrammeforhøjelser i forhold til fjernaflæste elmålere og energibesparelser.
Lovforslaget indeholder endvidere to ændringer af ministerens bemyndigelser til at fastsætte regler om gebyrbetaling for Energistyrelsens myndighedsarbejde.
Den ene ændring betyder, at Energistyrelsen vil kunne opkræve gebyrer fra Energinet.dk for at føre tilsyn med beredskabsarbejde.
Den anden ændring indebærer, at Energistyrelsen kan opkræve gebyrer for udstedelse af tilladelser til elforsyningsnet på søterritoriet, som gives til Energinet.dk.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
