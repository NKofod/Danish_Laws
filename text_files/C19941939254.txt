(Til de godkendte forsikringsselskaber  

 m.fl.) Rejseudgifter, som en skadelidt må afholde i forbindelse med  

 lægebehandling, optræning og lægeundersøgelse m.v., refunderes af  

 forsikringsselskabet (Arbejdsskadestyrelsen).
 Forsikringsselskaberne er bemyndiget til selv at tage stilling til, om  

 allerede erlagte udgifter i forbindelse med lægeundersøgelse eller  

 lægebehandling m.v. har været nødvendig for at få belyst selve arbejdsskaden.
 I tilfælde af uenighed med skadelidte eller hvis forsikringsselskaberne  

 ikke mener at kunne tage stilling, kan Arbejdsskadestyrelsen anmodes om en  

 afgørelse.
Rejseudgifter er først og fremmest udgifter til befordring.
Skadelidte kan  

 benytte offentlige transportmidler (tog på 2. klasse eller bus) eller egen  

 bil.
Hvis skadelidte på grund af skaden ikke kan benytte offentlige  

 transportmidler eller egen bil, kan pågældende benytte hyrevogn.
Hvis  

 skadelidte bruger egen bil ydes betaling pr. kilometer efter statens regler.  

 Betalingen udgør for tiden 1,21 kr. pr. kilometer.
Hvis skadelidte skal rejse uden for sin bopælskommune, ydes der time- og  

 dagpenge til dækning af andre udgifter ved rejsen.
Såfremt det er nødvendigt  

 at overnatte, refunderer selskabet endvidere udgifter hertil.
Ved beregning  

 af time- og dagpenge og udgifter til overnatning anvender man reglerne for  

 refusion af rejseudgifter til statens tjenestemænd.
 Time- og dagpenge ydes også under indlæggelse til observation på sygehus  

 eller lignende institutioner, men ikke under sygeophold i øvrigt.
 Herudover har skadelidte ret til at få refunderet dokumenteret tab af  

 arbejdsfortjeneste på grund af fravær fra arbejde i mindst to timer, d.v.s.  

 ikke ved arbejdsfravær som følge af lægebehandling eller optræning.
Dokumentation for indtægtstabet fremskaffes normalt ved erklæring fra  

 skadelidtes arbejdsgiver.
Der er dog sat den begrænsning for refusion, at  

 timelønnen ikke må overstige den maksimale årsløn efter § 41, stk. 3,  

 divideret med det normale antal arbejdstimer.
Fra 1. april 1994 - 31. marts  

 1995 er beløbet 155,27 kr.
 Timelønnen pr. 1. april 1995 foreligger ikke endnu, idet forslag til lov  

 om ændring af lov om forsikring mod følger af arbejdsskade (ændring af  

 reguleringsbestemmelser m.v.) ikke er færdigbehandlet i folketinget.
 Meddelelse om timelønnens størrelse vil blive fremsendt så snart  

 lovforslaget er færdigbehandlet.
