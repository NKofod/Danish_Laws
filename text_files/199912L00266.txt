Fremsat den 5. april 2000 af  

 skatteministeren (Ole Stavad) Forslag til Lov om opsigelse af  

 dobbeltbeskatningsoverenskomsten mellem Danmark og Singapore § 1. Overenskomsten af 3. februar 1986  

 mellem Kongeriget Danmark og Republikken Singapore til undgåelse af  

 dobbeltbeskatning og forhindring af skatteunddragelse for så vidt  

 angår indkomstskatter, som ændret ved protokol af 17. maj 1994 om  

 ændring af overenskomsten af 3. februar 1986 mellem Kongeriget Danmark  

 og Republikken Singapore til undgåelse af dobbeltbeskatning og  

 forhindring af skatteunddragelse for så vidt angår  

 indkomstskatter, kan opsiges på Danmarks vegne.
 Stk. 2. Opsigelsen træder i kraft og finder anvendelse i  

 Danmark efter bestemmelserne i overenskomstens artikel 27.
 § 2. Loven træder i kraft dagen efter  

 bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget går ud på at bemyndige regeringen  

 til at opsige Danmarks dobbeltbeskatningsoverenskomst med Singapore.  

 Samspillet mellem overenskomstens regler og Singapores interne skatteregler  

 medfører nemlig utilfredsstillende virkninger, og forhandlinger med  

 Singapore om en ny overenskomst har ikke givet et resultat, der  

 imødegår disse virkninger.
Ved indgåelse af en dobbeltbeskatningsoverenskomst  

 med et andet land har Skatteministeriet gennem mange år lagt  

 afgørende vægt på, at Danmark ophæver  

 dobbeltbeskatning efter den såkaldte creditmetode.
Det betyder,  

 at Danmark kan beskatte indkomst, som et selskab eller en person her i landet  

 modtager fra det andet land, selvom det andet land også har ret til at  

 beskatte indkomsten.
I så fald undgås dobbeltbeskatning ved, at  

 den danske skat af den udenlandske indkomst bliver nedsat med det andet lands  

 skat af indkomsten.
Creditmetoden sikrer skattemæssig neutralitet her i  

 landet, idet den samlede beskatning i udlandet og i Danmark af en udenlandsk  

 indkomst svarer til dansk skatteniveau, selvom den udenlandske skat er lavere  

 end den danske.
Herved undgås, at en dobbeltbeskatningsoverenskomst  

 giver skattemæssige fordele for danske selskaber, der flytter aktivitet  

 til udlandet.
Danmark har imidlertid enkelte ældre overenskomster,  

 som forpligter Danmark til at ophæve dobbeltbeskatning efter den  

 såkaldte eksemptionsmetode.
Denne metode medfører, at  

 Danmark ikke må beskatte indkomst, som personer og selskaber her i  

 landet modtager fra det andet land, hvis dette land har ret til at beskatte  

 indkomsten.
Det gælder, uanset om det andet land faktisk beskatter  

 indkomsten, og i givet fald uanset størrelsen af skatten.
Gennem de senere år har Skatteministeriet forhandlet  

 om ændring af disse overenskomster.
Ved forhandlinger med Schweiz,  

 Spanien, Tyskland og Thailand er det aftalt, at Danmark i stedet skal anvende  

 creditmetoden.
Desuden er der forhandlet ny aftaler med Malaysia, Portugal og  

 Østrig, der skal underskrives og derefter godkendes af  

 Folketinget.
Efter overenskomsten med Singapore skal Danmark som  

 altovervejende hovedregel ophæve dobbeltbeskatning efter  

 eksemptionsmetoden.
Danmark kan altså ikke beskatte danske personer og  

 selskaber af indkomst fra Singapore, hvis dette land har ret til at beskatte  

 indkomsten.
Virkningen af eksemptionen forstærkes af, at Singapore  

 efter overenskomstens andre artikler har en udvidet ret til at beskatte  

 danske selskaber og personer af indtægt fra Singapore, når man  

 sammenligner med OECD s model til dobbeltbeskatningsoverenskomster.  

 Virkningen forstærkes også af, at Singapore har en lang  

 række skattebegunstigelsesregler, som nedsætter beskatningen for  

 udenlandske investeringer i landet.
 Danmark skal altså også undlade beskatning af  

 indkomst fra Singapore, selvom Singapore ikke beskatter indkomsten eller kun  

 beskatter med en lav skattesats.
Overenskomsten og Singapores interne skatteregler  

 bevirker, at danske selskaber og personer ikke alene undgår  

 dobbeltbeskatning af indkomst fra Singapore, men indkomsten bliver beskattet  

 på et niveau, der er væsentligt under dansk skatteniveau.
Som et  

 eksempel kan nævnes, at Danmark ikke kan beskatte danske selskaber og  

 personer af kapitalgevinster ved afståelse af fx aktier i selskaber i  

 Singapore, uanset om Singapore faktisk beskatter gevinsten eller ikke og i  

 givet fald uanset størrelsen af skatten i Singapore.
De danske myndigheder har forhandlet med myndighederne i  

 Singapore om en ny dobbeltbeskatningsoverenskomst til afløsning af den  

 gældende overenskomst.
Under forhandlingerne fastholdt Singapore  

 imidlertid, at Danmark fortsat skal anvende eksemptionsmetoden til  

 ophævelse af dobbeltbeskatning og altså undlade at beskatte  

 danske foretagender af indkomst fra Singapore.
Singapore ønsker  

 nemlig, at landets skattebegunstigelsesregler skal komme de danske  

 foretagender til gode, som investerer i Singapore.
Danmark skal derfor yde  

 skattemæssig begunstigelse til danske investeringer i Singapore.
 Et sådant resultat er utilfredsstillende for de  

 danske myndigheder, idet det som nævnt er dansk forhandlingspolitik at  

 ophæve dobbeltbeskatning efter creditmetoden.
 Det er også utilfredsstillende ud fra den  

 betragtning, at Singapore har accepteret at ændre landets  

 dobbeltbeskatningsoverenskomster med andre OECD-lande - som fx Norge -  

 så disse lande anvender creditmetoden til ophævelse af  

 dobbeltbeskatning af indkomst fra Singapore.
 Det er desuden utilfredsstillende ud fra den betragtning,  

 at Singapore efter den nuværende overenskomst selv anvender  

 creditmetoden til ophævelse af dobbeltbeskatning, når personer og  

 selskaber i Singapore modtager indkomst her fra landet.
Endeligt er Singapores økonomi så god, at der  

 ikke er nogen grund til, at Danmark skal støtte udviklingen i dette  

 land.
Bruttonationalproduktet pr. indbygger er nogenlunde ens i Danmark og  

 Singapore.
Hvis der korrigeres for købekraft, er  

 bruttonationalproduktet pr. indbygger højere i Singapore end i  

 Danmark.
Desuden har den årlige vækstrate i bruttonationalprodukt  

 i perioden 1990-97 været langt højere i Singapore end i  

 Danmark.
 Under forhandlingerne i 1983 om overenskomsten opsagde  

 Singapore den tidligere gældende overenskomst fra 1969 under henvisning  

 til, at den ikke gav lige fordele, og at forhandlinger om en ny overenskomst  

 ikke havde givet et balanceret og gensidigt acceptabelt resultat.
Vedtagelsen af lovforslaget medfører, at Danmark  

 vil opsige dobbeltbeskatningsoverenskomsten med Singapore, men Danmark vil  

 fortsat forhandle med Singapore om en ny overenskomst.
Opsigelsen  

 understreger for Singapore, at Danmark lægger betydelig vægt  

 på at få et gunstigt resultat af disse forhandlinger.
Danmark vil  

 foreslå, at den ny overenskomst får virkning fra det tidspunkt,  

 hvor den gamle overenskomst ophører med at have virkning.
Opsigelsen medfører ikke, at selskaber og personer  

 her i landet skal betale en væsentligt højere skat i Singapore.  

 Det medfører heller ikke, at danske selskaber eller personer med  

 indkomst fra Singapore skal betale fuld skat af denne indkomst både til  

 Singapore og Danmark.
Efter creditreglen i ligningslovens § 33 skal den  

 danske skat af indkomst fra et andet land nemlig nedsættes med den  

 skat, som er betalt i det andet land af indkomsten.
Opsigelsen medfører ikke ændring i dansk  

 beskatning af pensionister i Singapore med dansk pension.
Danmark beskatter  

 nemlig pensionen efter den nuværende overenskomst.
 På den baggrund foreslås det, at Folketinget  

 bemyndiger regeringen til at opsige dobbeltbeskatningsoverenskomsten med  

 Singapore.
Administrative konsekvenser Lovforslaget skønnes ikke at have  

 nævneværdige administrative konsekvenser.
Forholdet til EU-retten Lovforslaget indeholder ikke EU-retlige aspekter.
Høring Lovforslaget har været til høring hos  

 Advokatrådet, Arbejderbevægelsens Erhvervsråd, Danmarks  

 Rederiforening, Dansk Handel og Service, Dansk Industri, Det Danske  

 Handelskammer, Erhvervenes Skattesekretariat, Finansrådet, Foreningen  

 af Registrerede Revisorer, Foreningen af Statsautoriserede Revisorer,  

 Håndværksrådet, Investeringsforeningsrådet,  

 Rådet for Dansk Forsikring og Pension, Kommunernes Landsforening,  

 Skattechefforeningen, Skatterevisorforeningen samt Erhvervsministeriet,  

 Finansministeriet, Justitsministeriet og Told- og Skattestyrelsen.
 Der er indsendt svar fra Danmarks Rederiforening,  

 Erhvervenes Skattesekretariat, Finansrådet,  

 Håndværksrådet, Foreningen af Statsautoriserede Revisorer,  

 Kommunernes Landsforening og Skatterevisorforeningen.
 Foreningen af Statsautoriserede Revisorer,  

 Advokatsamfundet, Forsikring & Pension, Skattechefforeningen i Danmark og  

 Skatterevisorforeningen har ikke bemærkninger til forslaget.
 De indsendte bemærkninger og Skatteministeriets  

 kommentarer hertil er angivet kort i følgende skema.
Organisation Bemærkninger i høringssvar Kommentarer til høringssvar Danmarks  

 Rederiforening Rederiforeningen anerkender, at en række  

 skattemæssige argumenter medfører, at den nuværende  

 overenskomst er utilfredsstillende for Skatteministeriet.
Foreningen er  

 også enig i, at en opsigelse vil få begrænset direkte  

 økonomisk betydning for danske rederier.
Rederiforeningen mener  

 alligevel, at det vil være et meget usædvanligt træk, at en  

 stat opsiger en overenskomst med en anden stat, inden der er indgået en  

 ny overenskomst.
Efter foreningens opfattelse bør Danmark derfor  

 være meget tilbageholden med en opsigelse.
Den politiske reaktion kan  

 få konsekvenser for danske rederiers aktiviteter i Singapore.
I lyset  

 af de danske rederiers betydelige aktiviteter i Singapore, kan resultatet af  

 den politiske effekt blive en langt større negativ  

 erhvervsøkonomisk effekt.
Rederiforeningen opfordrer til, at  

 forhandlingerne om en ny overenskomst fortsættes hurtigst muligt, og at  

 den ny overenskomst afløser den nuværende overenskomst, så  

 der ikke opstår en periode uden overenskomst.
Efter Skatteministeriets skøn vil en dansk opsigelse  

 af den nuværende overenskomst næppe medføre en politisk  

 reaktion fra Singapores side til skade for private erhvervsinteresser.
Under  

 de forhandlinger, som allerede har været ført om en ny  

 overenskomst, blev muligheden for en opsigelse nævnt fra dansk side.  

 Ved bedømmelsen af en politisk reaktion fra Singapore som følge  

 af en dansk opsigelse skal det også tages i betragtning, at Singapore  

 tidligere har opsagt dobbeltbeskatningsoverenskomster med Danmark.  

 Skatteministeriet har foreslået Singapores myndigheder at genoptage  

 forhandlingerne om en ny overenskomst.
Hvis forhandlingerne lykkes, kan en ny  

 overenskomst træde i kraft med virkning fra det tidspunkt, hvor den  

 nuværende overenskomst holder op med at have virkning.
Erhvervenes  

 Skattesekretariat Erhvervenes Skattesekretariat bemærker, at det generelt  

 må anses for betænkeligt at opsige en overenskomst på et  

 tidspunkt, hvor der ikke er indgået en ny overenskomst med det  

 pågældende land eller pågår aktuelle forhandlinger.  

 En sådan fremgangsmåde bør kun benyttes under helt  

 specielle forhold.
Som altovervejende hovedregel skal ændring af en  

 overenskomst opnås ved forhandlinger om en ændringsprotokol eller  

 en ny overenskomst.
Kun undtagelsesvis, hvor forhandlinger ikke giver et  

 tilfredsstillende resultat, og der foreligger særlige forhold, kan det  

 være nødvendigt at opsige overenskomsten.
Efter ministeriets  

 opfattelse foreligger der sådanne særlige forhold vedr.  

 overenskomsten med Singapore.
Finansrådet Finansrådet tager afstand fra lovforslaget, som  

 primært rammer den finansielle sektor i form af en øget  

 beskatning.
Opsigelsen af dobbeltbeskatningsoverenskomsten med Singapore  

 medfører en forøgelse af beskatningen af danske  

 pengeinstitutters overskud fra filialer i Singapore.
Det skyldes, at  

 overskuddet fra Singapore-filialer i fremtiden vil blive beskattet på  

 samme niveau som overskud fra filialer her i landet, uanset den lavere  

 beskatning i Singapore.
Håndværksrådet Håndværksrådet støtter forslaget og  

 bemærker, at Skatteministeriets bestræbelser på at mindske  

 skadelig skattekonkurrence i den globale økonomi ligger i tråd  

 med danske virksomheders ønske om at kunne konkurrere på lige og  

 fair vilkår.
Kommunernes Landsforeningens sekretariat nævner, at der må  

 påregnes en lidt større arbejdsbyrde for kommuner m.m.,  

 når forholdet mellem dansk og udenlandsk skat skal vurderes og beregnes  

 efter creditreglen i ligningslovens § 33 i modsætning til under  

 eksemptionsmetoden, hvor Danmark slet ikke beskatter indkomst, som udlandet  

 har beskatningsretten til.
Ophævelse af dobbeltbeskatning efter creditmetoden  

 medfører en vis arbejdsbyrde vedr. dokumentation for betalt udenlandsk  

 skat og beregning af nedsættelsen af dansk skat.
Administrationen af  

 creditmetoden er dog kendt fra anvendelsen af ligningslovens § 33 og  

 flertallet af danske dobbeltbeskatningsoverenskomster.
Ophævelse af  

 dobbeltbeskatning efter eksemptionsmetoden kræver i princippet ikke den  

 samme administration, men anvendelsen af overenskomstens artikel 20, som er  

 meget uoverskuelig og kun findes i overenskomsten med Singapore, må  

 alligevel forudsætte en forholdsmæssig stor arbejdsbyrde.
Det er  

 derfor vurderet, at opsigelsen alt i alt ikke har nævneværdige  

 administrative konsekvenser.
Investeringsforeningsrådet Investeringsforeningsrådet tager afstand fra forslaget  

 på grund af den yderligere beskatning af den finansielle sektor, som  

 gennemførelsen af forslaget vil medføre.
 Opsigelsen af dobbeltbeskatningsoverenskomsten med Singapore  

 medfører som nævnt en forøgelse af beskatningen af danske  

 pengeinstitutters overskud fra filialer i Singapore, idet overskuddet fra  

 Singapore-filialer i fremtiden vil blive beskattet på samme niveau som  

 overskud fra filialer her i landet, uanset den lavere beskatning i  

 Singapore.
Det Danske  

 Handelsekammer Handelskammeret fraråder en opsigelse af overenskomsten  

 med Singapore alene med det formål at undgå, at dobbeltbeskatning  

 ophæves efter eksemptionsmetoden.
 Som nævnt i de almindelige bemærkninger går  

 regeringen ind for, at dobbeltbeskatning skal ophæves efter  

 creditmetoden.
Miljømæssige konsekvenser Lovforslaget har ikke miljømæssige  

 konsekvenser.
Økonomiske og erhvervsøkonomiske  

 konsekvenser Den overordnede virkning af opsigelsen er, at danske  

 foretagender, der har indkomst fra direkte investeringer i Singapore, i  

 fremtiden kommer til at betale skat af denne indkomst, beregnet efter dansk  

 skatteniveau, hvor indkomsten hidtil er beskattet efter det lavere niveau for  

 Singapores generelle beskatning eller Singapores særlige gunstige  

 skatteordninger.
Opsigelsen af overenskomsten vil kunne give virksomheder,  

 som har aktiviteter i både Singapore og Danmark, anledning til at  

 overveje opretholdelsen af aktiviteter i begge lande, såfremt den  

 lempeligere skattemæssige behandling har været en  

 afgørende faktor for disse aktiviteter.
 De væsentligste ændringer ved en opsigelse af  

 dobbeltbeskatningsoverenskomsten vedrører følgende  

 områder:
 Overgang fra anvendelse af eksemption til ophævelse af  

 dobbeltbeskatning til anvendelse af creditreglen i ligningslovens  

 § 33.
 Ophævelse af muligheden for at selskaber og personer,  

 hjemmehørende i Danmark, kan undgå beskatning ved investering i  

 aktier i selskaber i Singapore.
 En højere skat af danske rederiers indkomst fra  

 timecharter.
 Opsigelsen indebærer, at Danmark fra som hovedregel  

 at skulle se bort fra indkomst, som personer og selskaber her i landet  

 modtager fra Singapore, ved beregning af den danske skat, i stedet vil  

 medregne indkomsten og efterfølgende lempe for den skat, der er betalt  

 i Singapore.
Den væsentligste virkning ved de ændrede  

 regler vedrører danske pengeinstitutter med filialer i Singapore, hvor  

 opsigelsen vil medføre en øget beskatning.
Den nuværende  

 overenskomst betyder, at pengeinstitutterne alene skal betale en skat  

 på 10 pct. til Singapore af overskuddet fra filialerne, mens de efter  

 opsigelsen vil skulle betale dansk selskabsskat af overskuddet, med fradrag  

 af den skat, som pengeinstitutterne har betalt til Singapore.
 Med udgangspunkt i oplysninger om de seneste års  

 lempelser i dansk skat for overskud fra Singapore-filialer for nogle af de  

 større danske pengeinstitutter skønnes, at opsigelsen af  

 overenskomsten vil medføre et årligt merprovenu på op imod  

 20 mill. kr., tidligst fra og med 2001.
Ved en opsigelse af overenskomsten lukkes tillige for  

 muligheden for, at selskaber og personer, hjemmehørende her i landet,  

 kan undgå beskatning af fortjeneste ved afståelse af aktier i  

 selskaber i Singapore.
En opsigelse vil derfor kunne forhindre et  

 sådant provenutab.
Opsigelsen indebærer også, at danske rederiers  

 indkomst fra timecharter vil blive beskattet med 2 pct. mod de  

 nuværende 0,65 pct.
Dette skønnes at kunne medføre et  

 beskedent provenutab som følge af øget lempelse i dansk skat.  

 Derimod får opsigelsen ingen betydning for danske rederier, der  

 anløber Singapore, da Singapore ikke længere opkræver  

 fragtskatter.
 Samlet skønnes lovforslaget ved en opsigelse af  

 overenskomsten med Singapore at medføre et årligt merprovenu  

 på op imod 20 mill. kr., tidligst fra og med 2001.
Sammenfatning af lovforslagets  

 konsekvenser Positive konsekvenser Negative konsekvenser Økonomiske konsekvenser for stat, kommuner og   

 amtskommuner En opsigelse af overenskomsten skønnes at  

 medføre et merprovenu på op imod 20 mill. kr. årligt,  

 tidligst fra og med 2001.
 En opsigelse af overenskomsten skønnes at kunne  

 medføre et beskedent provenutab som følge af en øget  

 lempelse i den danske skat, der skyldes en forøget beskatning til  

 Singapore af danske rederiers indkomst fra timecharter.
Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen En opsigelse af overenskomsten vil medføre, at  

 beskatningen af overskud fra danske pengeinstitutters filialer i Singapore  

 stiger som følge af overgangen fra eksemption til credit efter  

 ligningslovens § 33. Skattestigningen skønnes til op imod 20  

 mill. kr.
Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Forslaget har ikke EU-retlige aspekter.
Singapores skatteregler Singapore har en generel selskabsskat på 26 pct.
Der  

 gælder dog en selskabsskat på 10 pct. for en lang række  

 foretagender - både inden for produktionsvirksomhed og finansiel  

 virksomhed.
 For så vidt angår finansiel virksomhed, er der  

 regler om nedsat beskatning inden for følgende områder:
Asian Currency Units Approved Securities Companies Fund Management Insurance and Reinsurance of Offshore Risk Operational Headquarters Finance and Treasury Centres Reglerne medfører, at banker, forsikringsselskaber  

 og andre finansielle selskaber kun skal betale 10 pct. selskabsskat af deres  

 indkomst, men denne lave skat gælder kun, hvis det  

 pågældende selskab alene har transaktioner med udenlandske  

 kunder.
 I de tilfælde hvor Singapore nedsætter dets  

 beskatning af et selskabs indkomst, fritager Singapore også selskabets  

 aktionærer for beskatning af udbytter, som udloddes af den  

 selskabsindkomst, der er omfattet af den nedsatte beskatning.
Begrænsningen af Singapores skattenedsættelse  

 til kun at omfatte indkomst af transaktioner med udenlandske kunder,  

 medfører, at skattenedsættelsen ikke er i overensstemmelse med  

 OECD s anbefalinger for, hvad der er acceptabelt henholdsvis ikke  

 acceptabelt, når et land nedsætter dets beskatning for at skabe  

 gunstige vilkår for erhvervsvirksomheder.
OECD s anbefalinger er ikke  

 bindende - og især ikke bindende for ikke-medlemslande, selvom OECD  

 søger at inddrage ikke-medlemslande i arbejdet mod skadelig  

 skattekonkurrence.
Men OECD s anbefalinger omfatter også  

 medlemslandenes dobbeltbeskatningsoverenskomster med ikke-medlemslande.
Skadelig skattekonkurrence OECD s Råd godkendte i april 1998 en rapport om  

 skadelig skattekonkurrence (Harmful Tax Competition - An Emerging Global  

 Issue).
 Rapporten omfatter kun skadelig skattekonkurrence vedr.  

 finansiel aktivitet og anden service aktivitet (ledelse, forskning og  

 udvikling, reklame, juridisk bistand mv.). Men det er planen at arbejde  

 videre med initiativer mod skadelig skattekonkurrence vedr. andre  

 aktiviteter.
 Rapporten identificerer skadelig skattekonkurrence, dels i  

 form af skattely-lande, dels i form af såkaldte preferential tax  

 regimes.
Et skattely-land er et land, som ikke har  

 beskatning eller alene en ubetydelig skat, og som er et sted, hvor  

 udenlandske personer og selskaber kan undgå beskatning i den stat, hvor  

 de er hjemmehørende.
Et skattely-land er således fx  

 karakteristisk ved forbud mod videregivelse af oplysninger til  

 skattemyndigheder i de lande, hvor investorerne er hjemmehørende.
Et preferential tax regime er en skattemæssig  

 særordning, hvor et land med et almindeligt skattesystem  

 nedsætter skatten på særlige typer indkomst på en  

 måde, så nedsættelsen ikke medfører provenutab for  

 landet selv.
Ordningen gælder typisk kun for indkomst af aktivitet, der  

 er isoleret fra landets egen økonomi, så nedsættelsen fx  

 kun gælder for ny-etablerede foretagender, der er udenlandsk ejet eller  

 alene har transaktioner med udenlandske kunder.
Ordningen kan også  

 være uigennemsigtig eller usædvanlig på andre måder,  

 som fx at beskatningsgrundlaget afviger fra et regnskabsmæssigt  

 grundlag (hvor overskud er forskel mellem indtægter og udgifter).  

 Endvidere kan der være forbud mod videregivelse af oplysninger til  

 skattemyndighederne i de lande, hvor investorer er hjemmehørende.
 Rapporten har en række anbefalinger, der er rettet  

 til alle lande - såvel medlemslande som ikke-medlemslande - idet alle  

 lande har en interesse i at undgå skadelig skattekonkurrence.
Rapporten opfordrer således ethvert land til ikke at  

 indføre preferential tax regimes eller ordninger, der kan  

 medføre, at landet identificeres som et skattely-land.
Lande, der  

 allerede har sådanne ordninger, opfordres til at ophæve dem.
Rapporten har også en række anbefalinger til  

 modforanstaltninger, som lande kan gennemføre for at  

 imødegå virkningerne af preferential tax regimes og ordninger i  

 skattely-lande.
Landene opfordres fx til at overveje at opsige  

 dobbeltbeskatningsoverenskomster med skattely-lande.
Indholdet af dobbeltbeskatningsoverenskomsten mellem Danmark og  

 Singapore Danmarks dobbeltbeskatningsoverenskomst med Singapore blev  

 underskrevet 3. februar 1986. Overenskomsten er offentliggjort som  

 bekendtgørelse nr. 105 af 11. november 1986. Overenskomsten er senere  

 ændret ved en protokol af 17. maj 1994, der er offentliggjort som  

 bekendtgørelse nr. 1 af 2. januar 1995 (i begge tilfælde i  

 Lovtidende C).
Overenskomsten følger systematikken i OECD s model  

 til dobbeltbeskatningsoverenskomster.
Der er først en række  

 artikler med definitioner m.v.
Dernæst følger artikel 6-18, som  

 for en række typer indkomst bestemmer, hvilken stat der kan beskatte et  

 selskab eller en person, som er hjemmehørende i den ene stat, af  

 indkomst fra den anden stat.
Artikel 20 bestemmer, hvorledes en stat skal  

 ophæve dobbeltbeskatning, når et selskab eller en person, der er  

 hjemmehørende i den pågældende stat, modtager indkomst fra  

 den anden stat, og begge stater kan beskatte den pågældende  

 indkomst efter artikel 6 - 18. Endeligt er der en række artikler med  

 forskelligt indhold, herunder om opsigelse.
 For et selskab eller en person her i landet, som erhverver  

 indkomst fra Singapore, medfører overenskomstens artikel 6 - 18, at  

 Singapore har en videregående ret til at beskatte indkomsten, når  

 man sammenligner med de tilsvarende bestemmelser i OECD-modellen.
 Som eksempler på den udvidede kildestatsbeskatning  

 kan nævnes erhvervsmæssig indkomst, indkomst ved international  

 skibsfart, renter, royalties og kapitalgevinster.
Efter artikel 20 skal Danmark som altovervejende  

 hovedregel anvende den såkaldte eksemptionsmetode til at  

 ophæve dobbeltbeskatning.
Det medfører, at Danmark ikke må  

 beskatte et selskab eller en person her i landet af indkomst fra Singapore,  

 hvis Singapore kan beskatte indkomsten efter artikel 6 - 18. Det gælder  

 også, hvis Singapore faktisk slet ikke beskatter indkomsten eller  

 Singapore kun beskatter indkomsten med en nedsat skattesats.
 Som nævnt medfører artikel 6 - 18 i  

 overenskomsten, at Singapore kan beskatte indkomst, som personer og selskaber  

 her i landet modtager fra Singapore, i flere tilfælde, end Singapore  

 ville kunne beskatte, såfremt overenskomsten svarede til  

 OECD-modellen.
 Som nævnt har Singapore regler, hvorefter landet i  

 vidt omfang ikke beskatter eller kun opkræver en lav skat af  

 udenlandske foretagenders indkomst fra Singapore.
 Hvis et dansk foretagende med indkomst fra Singapore er  

 omfattet af disse regler, skal Danmark alligevel undlade at beskatte  

 foretagendet af indkomsten.
 Danmark skal også undlade at beskatte personer og  

 selskaber her i landet af fortjeneste ved afståelse af fx aktier i  

 selskaber i Singapore, uanset om Singapore faktisk beskatter fortjenesten  

 eller ikke og i givet fald uanset størrelsen af Singapores skat.
Som en undtagelse fra eksemptionsmetoden kan Danmark  

 anvende creditmetoden til ophævelse af dobbeltbeskatning af indkomst i  

 form af indkomst ved international skibsfart, renter, royalties samt  

 bestyrelseshonorarer, der hidrører fra Singapore.
I disse  

 tilfælde kan Danmark altså beskatte indkomsten fra Singapore, men  

 den danske skat af denne indkomst skal nedsættes med den skat, der er  

 betalt i Singapore af indkomsten.
 Creditreglen for indkomst ved international skibsfart,  

 renter, royalties og bestyrelseshonorarer er dog forsynet med en regel om  

 såkaldt matching credit, som medfører, at hvis Singapore helt  

 eller delvis undlader at beskatte en indkomst, som Singapore kunne beskatte,  

 skal den danske skat af denne indkomst nedsættes med den skat, som  

 Singapore ville have opkrævet efter de generelle skatteregler,  

 såfremt indkomsten ikke var omfattet af de særlige  

 skattebegunstigelsesregler.
Specielt om artikel 20 i den nuværende  

 dobbeltbeskatningsoverenskomst Den nuværende artikel 20 er meget uoverskuelig.
I  

 det følgende er det søgt at give en oversigt over indholdet af  

 bestemmelsen.
a.
Artikel 20, stk. 3 Artikel 20, stk. 3, har hovedreglen om eksemption,  

 hvorefter Danmark skal undlade at beskatte et selskab eller en person, der er  

 hjemmehørende her i landet, af indkomst fra Singapore, hvis Singapore  

 kan beskatte indkomsten efter artikel 6 - 18. Indkomsten fra Singapore  

 får alene den virkning, at den tæller med ved den progressive  

 indkomstbeskatning af personer (eller ved overførsel af et eventuelt  

 underskud ved anden virksomhed).
Eksemptionsmetoden omfatter bl.a. et dansk foretagende,  

 der driver virksomhed i Singapore gennem et fast driftssted i denne stat.
I  

 denne forbindelse skal det tages i betragtning, at definitionen af fast  

 driftssted i artikel 5 er udvidet i forhold til OECD-modellen.
Et dansk  

 foretagende, der har erhvervsmæssig virksomhed i Singapore, får  

 således et fast driftssted i Singapore i flere tilfælde i forhold  

 til OECD-modellen.
Samspillet mellem artiklerne 5, 7 og 20, stk. 3,  

 medfører, at Danmark ikke kan beskatte et dansk foretagende med fast  

 driftssted i Singapore af overskuddet ved dette faste driftssted.
Overskuddet  

 kan alene beskattes i Singapore.
Danmark skal også undlade beskatning,  

 hvis Singapore ikke beskatter eller alene opkræver en nedsat skat.
Eksemptionsmetoden omfatter også fortjeneste ved  

 afståelse af formuegenstande.
I modsætning til  

 dobbeltbeskatningsoverenskomster efter OECD-modellen har  

 Singapore-overenskomsten ikke nogen artikel om fortjeneste ved  

 afståelse af formuegenstande.
Sådan fortjeneste er derfor  

 omfattet af artikel 18 om såkaldt anden indkomst (altså indkomst,  

 som ikke er udtrykkeligt omtalt). Anden indkomst beskattes i den stat,  

 hvorfra indkomsten hidrører.
Fortjeneste ved afståelse af  

 formuegenstande kan altså beskattes i den stat, hvorfra fortjenesten  

 hidrører.
Efter OECD-modellen kan fortjeneste ved afståelse af  

 fx aktier derimod kun beskattes i den stat, hvor den person eller det  

 selskab, der afstår aktierne, er hjemmehørende.
Samspillet mellem artikel 18 og artikel 20, stk. 3,  

 medfører, at Danmark ikke kan beskatte selskaber og personer her i  

 landet af fortjeneste ved afståelse af fx aktier i selskaber i  

 Singapore.
Fortjenesten kan alene beskattes i Singapore.
Danmark skal  

 også undlade beskatning, hvis Singapore ikke beskatter eller alene  

 opkræver en nedsat skat af fortjenesten.
b.
Artikel 20, stk. 4 og stk. 6 (a) Artikel 20, stk. 4, medfører - som en  

 undtagelse fra stk. 3 om eksemption - at når et selskab eller en  

 person, der er hjemmehørende her i landet, modtager indkomst ved  

 international skibsfart, renter, royalties samt bestyrelseshonorarer fra  

 Singapore, kan Danmark medregne indkomsten ved opgørelse af  

 modtagerens skattepligtige indkomst, men den danske skat af indkomsten fra  

 Singapore skal nedsættes med den skat, der er betalt i Singapore.
 Artikel 20, stk. 6 (a) medfører, at hvis  

 indkomst fra Singapore er omfattet af Singapores regler om nedsættelse  

 eller fritagelse for Singapore skat, skal den danske skat af indkomsten  

 nedsættes med den skat, som Singapore ville have opkrævet af  

 indkomsten efter de generelle skatteregler, hvis den ikke var omfattet af  

 disse skattebegunstigelsesregler.
c.
Artikel 20, stk. 5 (i) samt stk. 8 (a) og (b).
Når et dansk moderselskab modtager udbytte fra et  

 datterselskab i Singapore, skal udbyttet fritages for dansk skat, jf. artikel  

 20, stk. 5 (i). Det gælder uanset, om Singapore beskatter den  

 underliggende indkomst i det datterselskab, der har udloddet udbyttet, eller  

 ikke, og uanset størrelsen af en eventuel beskatning.
Efter  

 stk. 8 (a) gælder den danske skattefritagelse af udbytte dog ikke,  

 hvis udbyttet ikke er beskattet i Singapore, og udbyttet udloddes af  

 datterselskabets indkomst, som ikke er oppebåret ved aktiv  

 forretningsvirksomhed i Singapore.
I så fald kan Danmark beskatte  

 udbyttet, men den danske skat skal nedsættes med 5 pct, jf. stk. 8  

 (b).
d.
Artikel 20, stk. 5 (ii), stk. 6 (b) og stk. 8 (b) Artikel 20, stk. 5 (ii) medfører, at når  

 en aktionær, som er hjemmehørende her i landet (og som ikke er  

 et moderselskab), modtager udbytte fra et selskab i Singapore, kan Danmark  

 beskatte udbyttet, men den danske skat skal nedsættes med 20 pct. af  

 udbyttet.
Nedsættelsen er dog kun 10 pct., hvis udbyttet er udloddet af  

 indkomst, som ikke hidrører fra aktiv forretningsvirksomhed i  

 Singapore.
 Uanset reglen i stk. 5 (ii) kan Danmark alligevel  

 ikke beskatte en aktionær, der er hjemmehørende her i landet af  

 udbytte fra Singapore (uden for moder/datterselskabsforhold), hvis udbyttet  

 ikke er beskattet i Singapore, og udbyttet udloddes af et selskabs indkomst,  

 som er oppebåret ved aktiv forretningsvirksomhed i Singapore.  

 Stk. 8 (b) medfører, at hvis udbyttet ikke hidrører fra  

 indkomst ved aktiv forretningsvirksomhed i Singapore, kan Danmark beskatte  

 udbyttet, men i såfald skal den danske skat nedsættes med 10  

 pct.
Virkning af opsigelsen Opsigelse af dobbeltbeskatningsoverenskomsten mellem  

 Danmark og Singapore vil medføre, at begge lande kan beskatte  

 selskaber og personer, som er hjemmehørende i et af de to lande og  

 modtager indkomst fra det andet land, helt efter landets egen  

 skattelovgivning.
a.
Dansk beskatning af danske selskaber og personer med indkomst fra  

 Singapore.
Opsigelsen af overenskomsten medfører, at  

 Danmark kan beskatte selskaber og personer, der er hjemmehørende her i  

 landet, af indkomst fra Singapore, selvom Singapore har beskattet indkomsten.  

 Det medfører dog ikke dobbeltbeskatning af indkomsten.
Efter  

 ligningslovens § 33 skal dansk skat af indkomst fra Singapore nemlig  

 nedsættes med den skat, der er betalt i Singapore af indkomsten.
Danske pengeinstitutter har filialer i Singapore, der er  

 omfattet af Singapores regler om 10 pct. beskatning.
Den nuværende  

 dobbeltbeskatningsoverenskomst medfører, at Danmark ikke kan beskatte  

 et dansk pengeinstitut af overskuddet i filialen, selv om overskuddet er  

 omfattet af en lav Singapore-skat.
 Opsigelsen medfører, at Danmark i fremtiden kan  

 beskatte et dansk pengeinstitut af overskuddet i filialen i Singapore, men  

 den danske skat af overskuddet skal nedsættes med den skat, som  

 pengeinstituttet har betalt til Singapore af overskuddet.
 Herved vil de danske pengeinstitutters filialer i  

 Singapore blive sidestillet med danske pengeinstitutters filialer her i  

 landet eller f.eks. i Hong Kong, idet Danmark ikke har en  

 dobbeltbeskatningsoverenskomst med Hong Kong.
 En opsigelse lukker desuden for muligheden for, at  

 selskaber og personer her i landet kan undgå dansk avancebeskatning ved  

 at investere fx i aktier i selskaber i Singapore.
b.
Singapores beskatning af danske selskaber og personer med indkomst  

 fra Singapore.
 Opsigelsen af overenskomsten medfører, at  

 Singapore kan beskatte danske selskaber og personer af indkomst fra Singapore  

 i overensstemmelse med Singapores skatteregler.
I de tilfælde, hvor overenskomsten har  

 begrænset Singapores beskatning af indkomsten i forhold til Singapores  

 skatteregler, vil opsigelsen altså medføre en højere  

 Singapore-skat.
I den forbindelse må det tages i betragtning, at  

 overenskomsten giver Singapore en ret til at beskatte indkomst, der betales  

 fra dette land til personer og selskaber i Danmark, som er udvidet i forhold  

 til overenskomster efter OECD-modellen.
Opsigelsen får ikke betydning for udbytter fra  

 Singapore.
Singapore opkræver nemlig ikke skat af udbytter fra  

 selskaber i Singapore.
Opsigelsen får ikke betydning for rentebetalinger  

 fra Singapore.
Efter Singapores skatteregler opkræves der en kildeskat  

 på 15 pct. af rentebetalinger til modtagere i udlandet.
Det svarer til  

 overenskomstens artikel 11, stk. 2, som giver Singapore ret til at  

 opkræve en kildeskat på 15 pct. af rentebetalinger fra Singapore  

 til modtagere her i landet.
Opsigelsen får heller ikke betydning for  

 royaltybetalinger fra Singapore.
Singapore opkræver en kildeskat  

 på 15 pct. af royaltybetalinger fra Singapore.
Det svarer til  

 overenskomstens artikel 12, stk. 2, som giver Singapore ret til at  

 opkræve en kildeskat på 15 pct. af royaltybetalinger fra  

 Singapore til modtagere her i landet (bortset fra kunstneriske royalties,  

 hvor overenskomsten ikke begrænser Singapores ret til at beskatte).
Opsigelsen af overenskomsten får heller ikke  

 betydning for danske rederier, der anløber Singapores havn.
Singapore  

 opkræver nemlig ikke længere fragtskatter ved udenlandske  

 rederiers anløb af havnen.
Opsigelsen vil dog medføre, at  

 danske rederiers indkomst fra timecharter vil blive beskattet til Singapore  

 med efter det oplyste 2 pct. mod hidtil 0,65 pct.
Opsigelsen vil derimod medføre, at Singapore kan  

 beskatte et dansk foretagende af indkomst fra Singapore, hvad enten  

 indkomsten stammer fra virksomhed udført gennem et fast driftsssted i  

 Singapore eller ikke.
Efter overenskomsten kan Singapore alene beskatte et  

 dansk foretagende af erhvervsmæssig indkomst fra dette land, hvis denne  

 indkomst er oppebåret gennem et fast driftssted i Singapore.
 I de tilfælde, hvor opsigelsen medfører en  

 højere Singapore-skat for selskaber og personer her i landet, skal den  

 danske skat af indkomsten fra Singapore til gengæld nedsættes  

 efter reglen i ligningslovens § 33.
c.
Dansk beskatning af selskaber og personer fra Singapore med indkomst  

 her fra landet.
Opsigelsen medfører, at Danmark beskatter  

 selskaber og personer, der er hjemmehørende i Singapore, af indkomst  

 her fra landet i overensstemmelse med danske skatteregler Tidligere opsigelser af dobbeltbeskatningsoverenskomster En dobbeltbeskatningsoverenskomst har altid en bestemmelse  

 om, at en part kan opsige den, hvorefter dens bestemmelser hører op  

 med at have virkning efter en vis periode.
Lov nr. 74 af 31. marts 1953 gav tidligere regeringen  

 bemyndigelse til at indgå dobbeltbeskatningsoverenskomster uden  

 Folketingets godkendelse af hver enkelt overenskomst.
Skiftende regeringer  

 har gennem årene også opsagt overenskomster uden Folketingets  

 godkendelse. (Lov nr. 74 af 31. marts 1953 blev ophævet ved lov nr. 945  

 af 23. november 1994.) Andre lande har også opsagt  

 dobbeltbeskatningsoverenskomster med Danmark.
 Danmark og UK indgik i 1950 en  

 dobbeltbeskatningsoverenskomst, som i 1950'erne og 1960'erne blev udvidet til  

 at gælde i forholdet mellem Danmark og en række daværende  

 britiske områder - herunder Singapore - samt i forholdet mellem  

 Færøerne og UK.
Singapore opsagde i 1964 - efter at landet var blevet en  

 selvstændig stat - 1950-overenskomsten.
Samtidig foreslog Singapore, at  

 der blev indledt forhandlinger om en ny overenskomst, som dog først  

 blev underskrevet i 1969. I september 1982 blev der indledt forhandlinger om  

 en ny overenskomst til afløsning af 1969-overenskomsten.
Den 29. juni  

 1983 opsagde Singapore 1969-overenskomsten med den begrundelse, at  

 overenskomsten ikke gav lige fordele til begge lande, og at der ikke var  

 opnået resultater ved forhandlingerne om en ny overenskomst, der ville  

 være mere balanceret og gensidig acceptabel.
I 1986 opsagde Nigeria udvidelsen af 1950-overenskomsten  

 mellem Danmark og UK, og i perioden 1986 - 91 opsagde Danmark udvidelsen af  

 1950-overenskomsten mellem Danmark og UK, for så vidt angik andre  

 lande, der tidligere havde været britiske områder.
Danmark har  

 ikke indgået ny overenskomster med disse lande.
Endelig opsagde Danmark  

 i 1996 som ansvarlig for Færøernes udenrigsanliggender  

 udvidelsen af 1950-overenskomsten med UK, for så vidt angik forholdet  

 mellem Færøerne og UK.
I 1957 indgik Danmark og Nederlandene en  

 dobbeltbeskatningsoverenskomst, som ved noteveksling i 1960 blev udvidet til  

 at omfatte De Nederlandske Antiller.
En del af De Nederlandske Antiller  

 opnåede pr. 1. januar 1986 selvstyre under navnet Aruba.
Samme år  

 opsagde Danmark udvidelsen af overenskomsten for De Nederlandske Antiller og  

 Aruba.
 Danmark og Malta indgik i 1975 en  

 dobbeltbeskatningsoverenskomst, som Danmark opsagde i 1992. Danmark og Malta  

 har herefter indgået en ny overenskomst af 13. juli 1998.
 Danmark og Portugal indgik i 1972 en  

 dobbeltbeskatningsoverenskomst, som Danmark opsagde i 1994. Danmark og  

 Portugal forventer snart at indgå en ny overenskomst.
Bemærkninger til lovforslagets enkelte  

 bestemmelser Den foreslåede § 1, stk. 1, bestemmer, at  

 regeringen har bemyndigelse til at opsige Danmarks  

 dobbeltbeskatningsoverenskomst med Singapore.
 Når opsigelsen er sket, holder overenskomsten op med  

 at gælde som lov her i landet, når opsigelsesperioden er  

 udløbet.
Det medfører, at dansk beskatning af personer og selskaber, som er fuldt skattepligtige og som har  

 indkomst fra Singapore, samt af personer og selskaber, som er hjemmehørende i Singapore og  

 som har indkomst fra Danmark, kan gennemføres efter skattelovgivningens  

 almindelige regler, Hvis opsigelsen sker inden 30. juni 2000, vil  

 overenskomsten ikke længere være en del af dansk  

 skattelovgivning, for så vidt angår indkomst, der erhverves fra  

 og med 1. januar 2001. For Singapore vil overenskomsten ophøre med at  

 have virkning for skatteår, der begynder 1. januar 2002 eller  

 senere.
 Efter den foreslåede § 2 træder loven i  

 kraft dagen efter bekendtgørelsen i Lovtidende.
Lovforslaget har ikke en særlig regel, der regulerer  

 forholdet til Færøerne og Grønland.
Det skyldes, at  

 dobbeltbeskatningsoverenskomsten mellem Danmark og Singapore i forvejen ikke  

 gælder for Færøerne og Grønland.
