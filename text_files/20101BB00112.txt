Fremsat den 1. april 2011 af Rasmus Prehn (S), Lennart Damsbo-Andersen (S), Vibeke Grave (S), Magnus Heunicke (S), Thomas Jensen (S), Julie Skovsby (S) og Line Barfod (EL) Forslag til folketingsbeslutning om at gøre sproget på offentlige hjemmesider og i offentlige breve, vejledninger, formularer og lign. mere forståeligt for borgerne Folketinget pålægger regeringen at igangsætte en plan, der skal gøre det lettere for borgerne at forstå offentlige hjemmesider og offentlige breve, vejledninger, formularer og lign.
 Planen skal indeholde følgende initiativer:
  Omformulering af hjemmesidetekster, standardbreve, vejledninger, formularer og lign. med henblik på at forenkle sproget og gøre det mere forståeligt og brugervenligt for borgerne.
  Oprettelse af en hjemmeside, hvor borgere kan give tips om svært sprog i offentlige tekster, der skal forbedres.
  Udarbejdelse af en ny vejledning i mere klart og forståeligt sprog til offentligt ansatte.
  Stat og kommuner skal forpligtes til at prioritere uddannelsen af deres ansatte i forhold til at skrive i et klart og letforståeligt sprog, når de kommunikerer med borgerne.
Bemærkninger til forslaget De fleste borgere er stødt på ord og tekster på offentlige hjemmesider eller i breve og formularer fra det offentlige, der er svære at forstå.
Det kan både være på grund af lange sætninger og indviklede formuleringer, eller fordi der anvendes fagudtryk eller tekniske begreber, der ikke bliver forklaret.
 Faktisk viser en undersøgelse foretaget af Randi Skovbjerg Sørensen i 2010 (Svære ord 2010. Undersøgelsen, www.kommunikationsmaaling.dk), at under halvdelen af danskerne forstår en række ord som hyppigt optræder i offentlige tekster.
 Når borgere ikke kan forstå det, som det offentlige skriver, er det både et demokratisk problem og et serviceproblem.
Det er nemlig en grundlæggende nødvendighed for et velfungerende demokrati, at borgerne forstår myndighedernes kommunikation, og at borgerne er i stand til at tilegne sig informationer fra myndighederne.
Samtidig er kommunikation en væsentlig del af den offentlige service.
Hvis borgerne ikke kan forstå det offentliges kommunikation, kan det i værste tilfælde medføre, at borgerne ikke får den service eller ydelse, de er berettiget til, eller at de ikke handler i overensstemmelse med love, regler eller retningslinjer.
Derfor foreslår forslagsstillerne en plan for at gøre sproget på offentlige hjemmesider og i breve, formularer, vejledninger og lign. mere forståeligt og brugervenligt for borgerne.
Planen skal indeholde disse initiativer:
  Omformulering af hjemmesidetekster, standardbreve, vejledninger, formularer og lign. med henblik på at forenkle sproget og gøre det mere forståeligt og brugervenligt for borgerne.
  Oprettelse af en hjemmeside, hvor borgere kan give tips til det offentlige om svært sprog i offentlige tekster, der skal forbedres.
  Udarbejdelse af en ny vejledning til offentligt ansatte i et mere klart og forståeligt sprog.
  Stat og kommuner skal forpligtes til at prioritere uddannelsen af deres ansatte i forhold til at skrive i et klart og letforståeligt sprog, når de kommunikerer med borgerne.
 Omformuleringen af hjemmesidetekster, standardbreve, vejledninger, formularer og lign. med henblik på at forenkle sproget og gøre det mere forståeligt og brugervenligt skal gennemføres løbende således, at sproget forbedres, når man alligevel skal revidere indholdet på en hjemmeside, i et brev m.m.
I SKAT har man allerede igangsat et lignende projekt, hvor de første erfaringer tyder på gode resultater.
Eksempelvis var andelen af borgere, der havde svært ved at forstå et bestemt brev faldet fra 17 pct. til 10 pct. (omtalt i Berlingske Tidende 19/5-10). I Norge har regeringen en strategi for klart sprog i det offentlige: »Klarspråk« (www.klarspråk.no).
Ud over indsatsen for at gøre det offentliges sprog mere klart og forståeligt, henviser forslagsstillerne til, at der også skal arbejdes med tilgængelighed i forhold til hjemmesider, tekster m.v. for at sikre, at mennesker med forskellige handicap også kan få information og afgørelser fra offentlige myndigheder.
Forslagsstillerne henviser til teksten i Forslag til folketingsbeslutning om nedsættelse af en social retssikkerhedskommission fra 2008-09 (B 174) fremsat af Socialdemokraterne, Socialistisk Folkeparti, Radikale Venstre og Enhedslisten.
 Samtidig skal det bemærkes, at et seriøst arbejde med forenkling af de mange regler, der de senere år er blevet vedtaget i forhold til den offentlige sektor, også letter arbejdet med at gøre det offentliges sprog mere forståeligt for borgerne.
Skriftlig fremsættelse Rasmus Prehn (S) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at gøre sproget på offentlige hjemmesider og i offentlige breve, vejledninger, formularer og lign. mere forståeligt for borgerne.
(Beslutningsforslag nr.
B 112) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
