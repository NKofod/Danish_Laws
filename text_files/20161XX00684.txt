Skriftlig fremsættelse (29. marts 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om en garantifond for skadesforsikringsselskaber og lov om forsikringsformidling (Mulighed for skadesforsikringsselskaber i EU/EØS at tilslutte sig Garantifonden for skadesforsikringsselskaber og nye informationsforpligtelser for forsikringsagenter m.fl. ved markedsføring og salg af skadesforsikringsaftaler) (Lovforslag nr.
L 172) Lovforslaget har sin baggrund i, at det liechtensteinske skadesforsikringsselskab Gable Insurance AG den 19. november 2016 blev erklæret konkurs.
Gable Insurance AG havde siden 2013 tegnet forsikringer i Danmark gennem Husejernes Forsikring Assurance Agentur ApS.
Ved konkursen stod selskabets forsikringstagere og forsikrede i Danmark uden forsikringsdækning.
Herudover stod en række af selskabets forsikringstagere, forsikrede og tredjemænd i Danmark med udækkede krav.
Som følge heraf blev der den 1. december 2016 indgået en bred politisk aftale mellem regeringen (Venstre, Liberal Alliance og Det Konservative Folkeparti) samt Socialdemokraterne, Dansk Folkeparti, Det Radikale Venstre og Socialistisk Folkeparti om at sikre, at danske kunder i Gable Insurance AG kunne få en rimelig behandling.
Aftalen blev efterfølgende tiltrådt af Enhedslisten og Alternativet.
Aftalen indebar bl.a., at dækningsområdet for Garantifonden for skadesforsikringer (Fonden) blev udvidet således, at danske kunder i en række nærmere angivne tilfælde kan få udbetalt erstatning for udækkede krav.
Det blev gennemført ved lov nr. 1505 af 8. december 2016. Aftalen indeholdt endvidere en række yderligere initiativer, der skal bidrage til, at en tilsvarende situation ikke opstår i fremtiden.
Det er disse initiativer, som lovforslaget bl.a. har til formål at udmønte.
Med lovforslaget foreslås der etableret en ordning, hvorefter direkte tegnende skadesforsikringsselskaber med hjemsted i andre lande inden for Den Europæiske Union og lande, som Unionen har indgået aftale med på det finansielle område, som via filial eller grænseoverskridende tjenesteydelsesvirksomhed tegner forbrugerforsikringer på det danske marked, kan tilslutte sig Fonden.
Der er tale om en frivillig ordning.
 Herudover indføres der hjemmel til, at Fonden kan afholde udgifterne til en advokatredegørelse om muligheden for at gøre ansvar gældende over for den tidligere ledelse i Gable Insurance AG, den tidligere ledelse i Husejernes Forsikring Assurance Agentur ApS, deres samarbejdspartnere i distributionen af forsikringer og andre rådgivere.
Det foreslås desuden, at lov om forsikringsformidling ændres, så forsikringsagentvirksomheder, administrationsselskaber, underagentvirksomheder og forsikringsdistributionsvirksomheder i forbindelse med markedsføring af en skadesforsikringsaftale skal oplyse, i hvilket forsikringsselskab forsikringen tegnes, forsikringsselskabets hjemland, om forsikringsselskabet er omfattet af en garantiordning, der dækker kundens krav i tilfælde af forsikringsselskabets konkurs, og navnet på denne garantiordning.
Oplysningerne skal gives til kunden senest samtidig med indgåelsen af en konkret forsikringsaftale.
Disse virksomheder skal endelig på deres hjemmeside oplyse om omfanget af en garantiordning.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
