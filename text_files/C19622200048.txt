 Efter indstilling fra fællesudvalget for butikslærlinge fastsætter  

 lærlingerådet herved i medfør af § 24, stk. 5, i lov nr. 261 af 2. oktober  

 1956 om lærlingeforhold nedenstående uddannelsesregler, som angiver  

 mindstemålet for uddannelse af butikslærlinge inden for  

 blomsterhandlerbranchen, og som er bindende for fagets læremestre.
 Lærlingen skal oplæres i faget så fuldkomment, som den pågældende  

 forretnings omfang og varemæssige område muliggør, og uddannes praktisk og  

 fagligt forsvarligt i følgende færdigheder:
 1. Varekundskab.
 Plantekendskab, plantenavne, kendskab til varernes oprindelse,  

 kvalitetsbedømmelse, kontrol af indgåede varer.
 2. Varebehandling.
Hensigtsmæssig behandling og afpudsning af varer.
Forsvarlig opbevaring  

 samt indpakning og emballering.
 3. Binderi.
 En forsvarlig uddannelse i alt det inden for branchen forekommende  

 binderi, herunder f.eks. kurve, almindelige buketter, brude-, rokoko- og  

 empirebuketter, kranse, kistepyntning m.m.
 4. Kundebetjening.
 Ekspedition, telefonekspedition, ekspedition af skriftlige ordrer og  

 herunder almindeligt forekommende korrespondance.
 5. Forsendelse.
 Udskrivning af nødvendige papirer til forsendelse af varer med bud, post,  

 bane, skib, luftfartøj eller fragtmand i den udstrækning, disse  

 forsendelsesmåder forekommer, udskrivning af regninger, følgesedler m.v.
 6. Vinduespyntning.
 Pyntning af vinduer, diske, montrer og udhængsskabe.
 7. Varebestilling.
 Indkøb og kalkulation.
 Lærlingerådet, den 2. april 1962.
