 Cirkulæreskrivelse om overenskomst for lægestuderende i Forsvaret og Beredskabsstyrelsen.
Generelle bemærkninger 1. Forsvarsministeriets Personalestyrelse og Foreningen af Danske Lægestuderende har d. 17. juni 2015 indgået overenskomst for lægestuderende i Forsvaret og Beredskabsstyrelsen, der erstatter overenskomsten af 28. september 2007.
 2. Nedenfor er oplistet de væsentligste ændringer i forhold til den tidligere overenskomst:
a.
Anvendelsesområdet er udvidet til Beredskabsstyrelsens område, således at overenskomsten fremover finder anvendelse i Forsvarets Sundhedsstyrelse og Beredskabsstyrelsen.
b.
Basislønnen for lægestuderende følger basisløntrin 4 i den til enhver tid gældende Overenskomst for Akademikere i staten.
c.
Overenskomstens parter kan delegere kompetencen til at afholde nylønsforhandlinger.
 3. Med mindre andet aftales, henstilles det, at den lægestuderende anvendes i mindst 2 timer, såfremt der er sket fremmøde.
4. Alle beløb er angivet i grundbeløb pr. 31. marts 2012 Ikrafttræden Cirkulæret har virkning fra 17. juni 2015.
Indholdsfortegnelse Overenskomst Kapitel 1. Overenskomstens område mv.
§ 1. Dækningsområde § 2. Ansættelse Kapitel 2. Løn mv.
§ 3. Lønsystemet § 4. Basisløn § 5. Tillæg § 6. Pension Kapitel 3. Arbejdstid § 7. Arbejdstid Kapitel 4. Fravær § 8. Sygdom § 9. Barns 1. sygedag § 10. Ferie Kapitel 5. Opsigelse og afsked § 11. Opsigelse Kapitel 6. Øvrige bestemmelser § 12. Rejser og bolig § 13. Faglitteratur § 14. Tjenestedragt § 15. Kurser Kapitel 7. Forhandlingsregler mv.
§ 16. Hovedaftale § 17. Ikrafttræden og opsigelse af aftalen Kapitel 1. Overenskomstens område mv.
§ 1. Dækningsområde Overenskomsten omfatter lægestuderende, der ansættes i underordnede civile lægestillinger i Forsvarets Sundhedstjeneste eller i Beredskabsstyrelsen.
§ 2. Ansættelse Lægestuderende skal for at kunne ansættes have afsluttet 3. semester kandidat ved et lægevidenskabeligt fakultet i Danmark.
Den lægestuderendes studiemæssige niveau skal dokumenteres ved semesterudskrift.
Stk. 2. For lægestuderende, der er indskrevet ved et udenlandsk fakultet, forudsættes, at den studerende studiemæssigt er på et niveau, der mindst svarer til at have afsluttet 3. semester kandidat ved et lægevidenskabeligt fakultet i Danmark.
Det er herunder forudsat, at den studerende har gennemført minimum 10 ugers klinisk kursus i medicin og kirurgi (klinikophold med dokumentation for opholdet) samt bestået eksamen i farmakologi.
 Stk. 3. Der kan kun ansættes lægestuderende, der er indskrevet ved et lægevidenskabeligt fakultet i Danmark eller udlandet, og som inden for de seneste 7 år har bestået de ovenfor anførte prøver/eksamener.
Stk. 4. Den lægestuderende arbejder under instruks af en overordnet læge jf.
Sundhedsstyrelsens Vejledning om ansvarsforhold ved ansættelse af lægestuderende i lægevikariater.
Stk. 5. Ansættelsen sker for et bestemt tidsrum.
Ansættelsen betragtes som ophørt uden opsigelse, når det fastsatte tidsrum er udløbet.
 Kapitel 2. Løn mv.
§ 3. Lønsystemet Lønsystemet består af en basisløn, jf. § 4, der kan suppleres med en tillægsdel.
§ 4. Basisløn Basislønnen følger basisløntrin 4 (dimittendsatsen) i den til enhver tid gældende Overenskomst for Akademikere i Staten, pr. 31. marts 2012 285.240,00 kr.
Stk. 2. Den samlede faste løn ydes som timebetaling for det faktisk præsterede antal arbejdstimer.
Timelønnen udgør 1/1924 af årslønnen.
 Stk. 3. Lønnen udbetales månedsvis bagud.
§ 5. Tillæg Der kan lokalt ved tjenestestedet indgås aftale om engangsvederlag.
Aftaler om kvalifikations- og funktionstillæg indgås mellem overenskomstens parter eller dem, til hvem kompetencen delegeres.
§ 6. Pension Lægevikarer i forsvaret er omfattet af pensionsbestemmelserne i Overenskomst for Akademikere i Staten.
 Stk. 2. Der kan ikke aftales udbetaling af pensionsbidraget.
 Stk. 3. Ansættelsesmyndigheden indbetaler pensionsbidraget til Lægernes Pensionskasse.
Kapitel 3. Arbejdstid § 7. Arbejdstid De ansatte er omfattet af den til enhver tid gældende Aftale om arbejdstid for tjenestemænd i staten.
Stk. 2. Jf.
Aftale om arbejdstid for tjenestemænd i staten § 6 udføres pålagt merarbejde efter bestemmelserne om overarbejde.
 Stk. 3. Der ydes godtgørelse for overarbejde ved tjeneste på mere end 7 timer og 24 min. pr. dag.
 Stk. 4. Overtidsbetaling beregnes pr. time som 1/1924 af den samlede faste løn uden pensionstillæg med tillæg af 50 %.
Kapitel 4. Fravær § 8. Sygdom Der ydes fuld løn, tillæg og pension under sygdom.
§ 9. Barns 1. sygedag Tjenestestedet kan give lægestuderende, der er planlagt uafbrudt beskæftiget i mindst 1 måned, hel eller delvis tjenestefrihed med løn til pasning af sygt barn, når:
1) Det er barnets første sygedag 2) Hensynet til barnets forhold gør dette nødvendigt, 3) Forholdene på tjenestestedet tillader det, 4) Barnet er under 18 år, og 5) Barnet er hjemmeværende Stk. 2. Ordningen kan inddrages fra den enkelte ved misbrug.
§ 10. Ferie Aftale om ferie og særlige feriedage (Ferieaftalen) for personale ansat i staten er gældende, bortset fra aftalens §§ 4 og 13 om ferie med løn og særlig feriegodtgørelse (Ferievejledningen kap. 6.2 og 6.3). I stedet for Ferieaftalens §§ 4 og 13 gælder aftalens bestemmelser om ferie med feriegodtgørelse (Ferievejledningen kap. 6.1 og 8.4).
Kapitel 5. Opsigelse og afsked § 11. Opsigelse Ansættelsen kan gensidigt bringes til ophør ved opsigelse med 14 dages varsel, dog tidligst til 14 dage efter tiltrædelsesdagen.
Dog skal der ved opsigelse fra forsvarets side gives 1 måneds varsel, når ansættelsen har varet eller er aftalt at vare ud over 3 måneder.
Kapitel 6. Øvrige bestemmelser § 12. Rejser og bolig Lægestuderende modtager godtgørelse for rejsen fra hjemmet til tjenestestedet ved første møde samt hjemrejsen efter endt tjeneste.
Rejsegodtgørelsen udgør udgiften til 2. klasse med tog, færge eller bus.
Såfremt eget befordringsmiddel benyttes, ydes en godtgørelse af samme størrelse som godtgørelse for anvendelse af tog, færge eller bus for samme strækning.
Stk. 2. Lægestuderende, hvis uafbrudte ansættelse varer ud over en måned, godtgøres en hjem- og tilbagerejse hver 4. uge.
Rejsegodtgørelse sker i henhold til stk. 1.
Stk. 3. Tjenestestedet stiller møbleret indkvartering med adgang til bad til rådighed.
Den ansatte betaler månedligt 655,33 kr. (31. marts 2012) herfor.
Evt. yderligere lejeudgifter afregnes af tjenestestedet.
 Stk. 4. Rejser, som foretages fra tjenestestedet til fx kurser, øvelser eller andre infirmerier, er tjenesterejser og gennemføres i henhold til tjenesterejseaftalen.
§ 13. Faglitteratur Lægestuderende gives adgang til relevant faglitteratur på tjenestestedet.
§ 14. Tjenestedragt Tjenestestedet stiller tjenestedragt til rådighed for lægestuderende.
§ 15. Kurser Lægestuderende kan på tjenestestedets foranledning deltage i relevante kurser samt øvelser afholdt af fx Forsvarets Sundhedstjeneste.
Arbejdstid iht. § 5.
Stk. 2. Såfremt lægestuderende anvendes til undervisning af andet personel fx sygepassere, bør tjenestestedet give adgang til deltagelse i relevante kurser i fx undervisningsteknik, ledelse, eller formidling afholdt af fx Forsvarsakademiet.
Eventuel forberedelse til undervisningen sker i arbejdstiden.
 Kapitel 7. Forhandlingsregler mv.
§ 16. Hovedaftale For overenskomsten gælder den til enhver tid gældende Hovedaftale mellem Finansministeriet, Studenterundervisernes Landsforbund og Foreningen af Danske Lægestuderende.
§ 17. Ikrafttræden og opsigelse af aftalen Overenskomsten har virkning fra den 1. april 2015 og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2018. Samtidig ophæves overenskomst af 28. september 2007.
København, den 17. juni 2015 Foreningen af  danske lægestuderende p.f.v Lui Koch Formand for Lægevikargruppen Forsvarsministeriets Personalestyrelse e.b.
