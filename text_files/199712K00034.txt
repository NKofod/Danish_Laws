Nr LSF 34 Forslag til Lov om ændring af lov om folkeskolen (Demokratisering af  

 folkeskolens styrelse) Fremsat af Bruno Jerup (EL) Jette Gottlieb (EL) den 22. oktober 1997 § 1 I lov om folkeskolen, jf. lovbekendtgørelse nr. 561 af 25. juni 1997,  

 foretages følgende ændringer:
 1. § 24, stk. 3, affattes således:
»Stk. 3. Kommunalbestyrelsen træffer beslutning om  

 nedlæggelse af en selvstændig skole, jf. dog stk. 4. Beslutning om  

 skolenedlæggelse skal være truffet senest den 1. december året forud for  

 begyndelsen af det skoleår, hvori skolenedlæggelsen forventes at finde  

 sted.« 2. I § 24 indsættes efter stk. 3 som nyt stykke:
»Stk. 4. Har en kommunalbestyrelse besluttet at nedlægge en  

 skole, skal dette bekendtgøres i et eller flere af de lokale blade.  

 Fremsætter mindst 50 pct. af de beboere i det pågældende skoledistrikt, der  

 har valgret til kommunalbestyrelsen, inden 4 uger efter bekendtgørelsen  

 skriftlig begæring herom, skal kommunalbestyrelsen afholde en afstemning om  

 skolens nedlæggelse.
Stemmeberettigede ved afstemningen er de beboere i  

 skoledistriktet, der har valgret til kommunalbestyrelsen.
Bliver resultatet  

 af afstemningen, at mindst 60 pct. af de stemmeberettigede ønsker skolen  

 opretholdt, kan den først nedlægges efter udløbet af den følgende valgperiode  

 og da kun, hvis kommunalbestyrelsen på ny træffer beslutning herom.
Undtaget  

 fra disse regler er nedlæggelse af skoler, der ligger mindre end 1,5 km fra  

 den eller de skoler, hvortil den overvejende del af eleverne  

 overflyttes.« 3. I § 40, stk. 1, indsættes efter 2. pkt. som nyt punktum:
»Kommunalbestyrelsen lader sig repræsentere i det fælles forum til  

 drøftelse af skolevæsenets vilkår og udvikling, jf. § 46, stk. 4.« 4. I § 40, stk. 2, nr. 3, indsættes i 2. pkt. efter  

 »de berørte skoler« ordene: », jf. dog § 24, stk. 4«.
 5. § 41, stk. 1, nr. 4, affattes således:
»4) Sammensætning af fælles rådgivende organer for kommunens  

 skolevæsen.« 6. § 42, stk. 1, affattes således:
 »Ved hver selvstændig skole oprettes en skolebestyrelse, der består  

 af:
 1) 3 repræsentanter for forældrene valgt af og blandt de personer, der har  

 forældremyndigheden over børn, der er indskrevet i skolen, jf. dog § 43, stk.  

 1.
 2) 3 repræsentanter for lærerne og de øvrige medarbejdere valgt af og  

 blandt skolens medarbejdere.
3) 3 repræsentanter for eleverne valgt af og blandt skolens elever, jf.  

 dog stk. 2.« 7. § 42, stk. 5, affattes således:
»Stk. 5. Bestyrelsen vælger en formand.« 8. § 42, stk. 8, 2. pkt., affattes således:
micro »De øvrige medlemmers valgperiode er 2 år.« 9. § 43, stk. 3, affattes således:
»Stk. 3. Kommunalbestyrelsen yder forældre- og  

 elevrepræsentanter vederlag og erstatning for dokumenterede merudgifter i  

 forbindelse med varetagelsen af medlemskab af skolebestyrelsen.  

 Undervisningsministeren fastsætter nærmere regler herom.« 10 . § 44, stk. 3, affattes således:
»Stk. 3. Skolebestyrelsen godkender inden for de økonomiske  

 rammer, der er fastlagt for skolen, skolens budget.
Skolebestyrelsen  

 godkender skolens regnskab.« 11. § 44, stk. 11, affattes således:
micro »Stk. 11. Skolebestyrelsen er ansvarlig for at  

 informere forældre og elever om bestyrelsens arbejde og beslutninger og  

 afgiver en årlig beretning.« 12. § 44, stk. 12, affattes således:
»Stk. 12. Skolebestyrelsen indkalder mindst 2 gange om året  

 forældrene til et fælles møde til drøftelse af skolens virksomhed.
På et af  

 disse møder behandles årsberetningen, jf. stk. 11. Skolebestyrelsen  

 organiserer ligeledes drøftelser blandt eleverne.« 13. § 45, stk. 5, affattes således:
»Stk. 5. Skolens leder inddrager skolens elever i ethvert  

 spørgsmål vedrørende elevernes sikkerhed og sundhed.
Dette kan naturligt ske  

 gennem elevrådet, hvor et sådan forefindes.« 14. I § 46 indsættes efter stk. 2 som nyt stykke:
»Stk. 3. Undervisningsministeren fastsætter nærmere  

 retningslinjer for henholdsvis elevråds og pædagogiske råds kompetence.  

 Undervisningsministeren fastsætter ligeledes regler for tildeling af  

 økonomiske midler til elevrådenes arbejde.« 15. I § 46 indsættes efter stk. 2 som nyt stykke:
»Stk. 4. Til drøftelse af spørgsmål om det lokale skolevæsens  

 vilkår og udvikling dannes et fælles forum med deltagelse af bl.a.  

 repræsentanter for skolebestyrelserne og medlemmer af kommunalbestyrelsen,  

 jf. § 40, stk. 1, og § 41, stk. 1, nr. 4.« 16. § 46 a udgår.
§ 2 Loven træder i kraft den 1. august 1998.
Bemærkninger til lovforslaget Almindelige bemærkninger På årets møde i Sorø satte undervisningsministeren demokratiet på den  

 uddannelsespolitiske dagsorden, og også i udspillet til regeringens  

 ungdomspolitik er demokratiet sat i centrum.
I »Regeringens nye  

 ungdomspolitiske initiativer« hedder det således:
 »Der gennemføres en handlingsplan for demokrati i skole og  

 uddannelse.
Baggrunden er ønsket om at styrke unges aktive deltagelse i demokratiet  

 gennem øget fokusering på sammenhængen mellem uddannelse og demokrati.
Skal  

 en uddannelse forberede til demokrati, må den selv være demokratisk  

 indrettet.« Regeringen annoncerer i det ungdomspolitiske udspil 3 konkrete initiativer  

 på uddannelsesområdet: Økonomisk støtte til initiativer, der vil styrke  

 demokrati i skole og uddannelse, en redegørelse til Folketinget om demokrati  

 i uddannelserne og planer for oprettelsen af et Internationalt Akademi for  

 Uddannelse og Demokrati.
 De konkrete initiativer indbefatter således ikke ændringer på de nuværende  

 styrelsesregler for uddannelsesinstitutionerne, herunder folkeskolen, selv om  

 man på denne måde for alvor kunne gøre noget for at fremme demokratiet i  

 uddannelsessystemet.
En lang række elev- og studenterorganisationer fra Danmarks  

 Elevorganisation og Folkeskoleelevernes Landsorganisation til  

 Landssammenslutningen af Moderate Studenter og Danske Studerendes Fællesråd  

 udgav juli 1997 pjecen »Demokrati i uddannelsessystemet«.
På trods  

 af politiske forskelle mellem organisationerne er de enige om, at der er brug  

 for større demokrati i uddannelsessystemet.
Den melding bør Folketinget tage  

 alvorligt.
 I folkeskolens formålsparagraf hedder det: »Skolens undervisning og  

 hele dagligliv må derfor bygge på åndsfrihed, ligeværd og demokrati«.  

 Eleverne skal ikke blot lære om demokrati i timerne - de skal leve i  

 demokrati, hvis formålsparagraffen skal tages alvorligt.
 Lovforslaget lægger på den baggrund op til en kraftig styrkelse af  

 elevernes indflydelse i folkeskolen, ligesom også de ansattes indflydelse  

 præciseres.
For det første ændres skolebestyrelsens sammensætning, så elever, forældre  

 og ansatte får lige mange pladser i skolebestyrelsen.
I dag har forældrene  

 altid flertallet i skolebestyrelserne og eneret til formandsposten, men som  

 der står i »Demokrati i uddannelsessystemet«: »...forældrene  

 sidder stadig med et absolut flertal imod de reelle brugere af systemet.
Er  

 det demokrati, at nogle pr. lov får flertallet?» For det andet styrkes elevrådene gennem en bemyndigelse til  

 undervisningsministeren, der pålægges at give elevråd og pædagogisk råd nogle  

 minimumsrettigheder i forhold til skolens ledelse.
 For det tredje præciseres skolelederens pligt til at inddrage skolens  

 elever i ethvert spørgsmål vedrørende elevernes sikkerhed og sundhed.
Lovforslaget styrker også skolebestyrelserne.
Dels får forældre- og  

 elevrepræsentanter ret til vederlag og erstatning for tabt  

 arbejdsfortjeneste, dels skal skolebestyrelserne ikke blot godkende skolens  

 budget, men også skolens regnskab, og endelig bliver det obligatorisk for  

 kommunen at oprette et fælles rådgivende organ for kommunens skolevæsen.
 Samtidig præciseres skolebestyrelsens ansvar for, at der blandt elever og  

 forældre skabes en bred debat om skolens forhold.
Det vigtigste spørgsmål for den enkelte skoles elever og deres forældre er  

 skolens eksistens.
Hver gang der lukkes en folkeskole, skaber det problemer  

 for de elever, der rammes.
Frem til 1990 havde vælgerne i et skoledistrikt  

 mulighed for at sikre den lokale skole gennem en lokal folkeafstemning, selv  

 om kommunalbestyrelsen mente, skolen skulle lukkes.
Kravene for at iværksætte  

 folkeafstemningen og gennemtrumfe en bevarelse var skrappe - 50 pct. af  

 skoledistriktets vælgere skulle skrive under på kravet om afstemning.  

 Derefter skulle 60 pct. af alle stemmeberettigede stemme for en bevarelse.
 Genindførelse af folkeafstemninger vil være et vigtigt demokratisk skridt.
 Derfor stilles forslaget om at genindføre muligheden for lokale  

 folkeafstemninger, når kommunalbestyrelsen vil lukke den lokale skole.
Bemærkninger til lovforslagets enkelte bestemmelser Til nr. 1 og 2 Med forslaget genindføres muligheden for lokale folkeafstemninger i  

 forbindelse med skolelukninger.
Der er i de sidste år blevet lukket små  

 skoler rundt i landet, først og fremmest i landområderne.
Nedlæggelse af den  

 lokale skole kan være dødsstødet for et landsbysamfund.
Med den nuværende  

 lovgivning har lokalsamfundet ingen reelle muligheder for at påvirke den  

 politiske proces.
Der er generelt behov for at styrke det lokale demokrati  

 gennem muligheden for folkeafstemning, hvor der er let adgang til at  

 iværksætte afstemningen, og hvor vedtagelser sker ved almindeligt flertal.  

 Forslaget genindfører som et første skridt de principper, som var gældende  

 indtil vedtagelsen af lov nr. 826 af 21. december 1988.
Til nr. 3, 5 og 15 Folkeskolen befinder sig i et spændingsfelt mellem det decentraliserede  

 ansvar på den enkelte skole og kommunalbestyrelsens beslutninger på  

 skoleområdet.
På den baggrund er det vigtigt, at der overalt i landet er  

 mulighed for kontakt mellem kommunalbestyrelsen og den enkelte skoles  

 skolebestyrelse og mellem skolebestyrelserne indbyrdes.
Forslaget gør det obligatorisk for kommunerne at oprette et fælles organ  

 for kommunens skolevæsen.
Dette forum kan sikre en koordinering af  

 skolepolitiske synspunkter og fremme dialogen mellem de forskellige  

 interessenter.
Skolebestyrelserne ved kommunens skoler udgør det centrale led  

 i det fælles rådgivende organ, og samtlige skolebestyrelser skal være  

 repræsenteret.
Til nr. 4 Ændringsforslaget er en konsekvens af ændringsforslaget i nr. 2.
Til nr. 6, 7 og 8 Med forslagene får først og fremmest eleverne, men også skolens ansatte  

 større indflydelse i skolebestyrelsen.
Lige mange elever, forældre og ansatte  

 i skolebestyrelsen vil fremme et samarbejde til fordel for skolens brugere.
 Forslaget åbner mulighed for, at også andre end forældrerepræsentanter kan  

 vælges som formand for skolebestyrelsen.
 Endelig forlænges valgperioden for repræsentanterne for ansatte og elever  

 fra 1 til 2 år for at styrke kontinuiteten i arbejdet.
Til nr. 9 Da forældrenes deltagelse i skolebestyrelsens arbejde er et borgerligt  

 ombud, bør der ydes vederlag og erstatning for dokumenterede merudgifter på  

 linje med andre borgerlige ombud.
 På linje hermed bør elevrepræsentanterne holdes skadesløse for eventuelle  

 merudgifter i forbindelse med skolebestyrelsesarbejdet.
Til nr. 10 Forslaget indfører skolebestyrelsens godkendelse af skolens regnskab  

 parallelt med skolebestyrelsens godkendelse af budgettet.
Der er en logisk  

 sammenhæng mellem budget og regnskab, og derfor bør skolebestyrelsen godkende  

 dem begge.
Til nr. 11 og 12 Forslagene præciserer skolebestyrelsens pligt til at informere både elever  

 og forældre.
Samtidig udvides skolebestyrelsens pligt til at inddrage elever  

 og forældre i drøftelser om skolens forhold.
Til nr. 13 Ændringsforslaget skærper skolelederens pligt til at inddrage eleverne i  

 alle spørgsmål vedrørende elevernes sikkerhed og sundhed.
Elevrådet kan  

 spille en vigtig rolle, når det gælder om at tilgodese elevernes sikkerhed og  

 sundhed på skolen.
Det kræver imidlertid, at skolens ledelse ikke blot  

 formelt, men også reelt inddrager dem i beslutninger vedrørende sikkerhed og  

 sundhed, f.eks. ved at eleverne repræsenteres i de udvalg, der beskæftiger  

 sig med områder, der har sikkerheds- og sundhedsmæssige aspekter.
Til nr. 14 Interessen for arbejdet i elevråd og pædagogisk råd hænger uløseligt  

 sammen med den indflydelse, der tildeles rådene.
Mange steder er interessen  

 for arbejdet ikke stor.
Den manglende interesse kan let føre til en ond  

 cirkel, hvor den manglende interesse fører til, at skolens ledelse ikke  

 lægger vægt på rådenes holdninger.
En sådan negligering fører så igen til  

 mindsket interesse fra elevers og læreres side.
 På den baggrund er der brug for retningslinjer fra  

 undervisningsministeren, der beskriver, hvilken kompetence (herunder  

 høringsret og indstillingsret) der som minimum tillægges elevråd og  

 pædagogisk råd.
 Ligeledes er der behov for et centralt fastsat minimumsbeløb (et  

 kronebeløb pr. elev), som elevrådene kan råde over til uddannelse,  

 rejseomkostninger til regionale eller landsdækkende elevmøder m.v.
Til nr. 16 Ændringsforslaget er en konsekvens af ændringsforslagene i nr. 4, 5 og 15.
 Som konsekvens af, at alle kommuner skal oprette et fælles forum, ophæves  

 bestemmelsen om et minimum af mødeaktivitetet på kommunalt niveau.
Til § 2 Loven foreslås at træde i kraft den 1. august 1998, således at de nye  

 ændringer får virkning fra skoleårets start Skriftlig fremsættelse (22. oktober 1997) Bruno Jerup (EL):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om folkeskolen. (Demokratisering af  

 folkeskolens styrelse) .
(Lovforslag nr.
L 34).
Formålet med lovforslaget er at forbedre demokratiet i og omkring  

 folkeskolen.
Lovforslagets primære sigte er at styrke elevernes indflydelse  

 på skolens forhold.
Derudover styrkes ansattes/pædagogisk råds indflydelse,  

 der skabes bedre rammer for skolebestyrelsernes arbejde, ligesom  

 lokalsamfundets mulighed for gennem en folkeafstemning at bevare en  

 lukningstruet skole genetableres.
For det første ændres skolebestyrelsens sammensætning, så elever, forældre  

 og ansatte får lige mange pladser i skolebestyrelsen, og det bliver op til  

 skolebestyrelsen selv at vælge en formand blandt bestyrelsens medlemmer.
I  

 dag har forældrene altid flertallet i skolebestyrelserne og eneret til  

 formandsposten.
 For det andet styrkes elevrådene gennem en bemyndigelse til  

 undervisningsministeren, der pålægges at give elevråd og pædagogisk råd nogle  

 minimumsrettigheder i forhold til skolens ledelse.
 For det tredje præciseres skolelederens pligt til at inddrage skolens  

 elever i ethvert spørgsmål vedrørende elevernes sikkerhed og sundhed.
 Lovforslaget styrker også på flere områder skolebestyrelsernes arbejde.  

 Dels får forældre- og elevrepræsentanter ret til vederlag og erstatning for  

 tabt arbejdsfortjeneste, dels skal skolebestyrelserne ikke blot godkende  

 skolens budget, men også skolens regnskab, og endelig bliver det obligatorisk  

 for kommunen at oprette et fælles rådgivende organ for kommunens skolevæsen.
 Samtidig præciseres skolebestyrelsens ansvar for, at der blandt elever og  

 forældre skabes en bred debat om skolens forhold.
 Endelig genindfører lovforslaget muligheden for en lokal folkeafstemning,  

 når kommunen agter at lukke en folkeskole.
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
