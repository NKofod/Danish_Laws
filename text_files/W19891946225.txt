 Ikke udelukket at der i konkrete tilfælde var hjemmel til at afslå  

 samtykke efter bistandslovens § 47 med henvisning til, at den hidtidige  

 lejlighed kunne have været istandsat.
 I den konkrete sag var B kommune forpligtet til at give samtykke i  

 henhold til bistandslovens § 47 til A kommune i forbindelse med flytning af  

 et samboende par, der var HIV-positive.
 Der blev lagt vægt på, at der var tale om flytning til en sundere  

 bolig og fra et hårdt belastet miljø omkring den hidtidige bolig.
(* 1) REDEGØRELSE FOR SAGEN:
Et samboende par, der begge var HIV-positive, modtog kontanthjælp med  

 almindelig grundydelse.
De var tilknyttet en behandlingsinstitution for  

 stofmisbrugere og var begge i metadonbehandling.
 Parret boede i A kommune i en dårlig to-værelses lejlighed, der var for  

 kold og usund for dem, idet de helst skulle undgå infektionssygdomme.
 A kommune anmodede B kommune om flyttetilsagn i henhold til bistandslovens  

 § 47, stk. 2, til flytning til en to-værelses lejlighed i B kommune.
 A kommune begrundede anmodningen med, at ikke andet end en gennemgribende  

 renovering af parrets tidligere bolig ville kunne afværge de sundhedsmæssige  

 risici, der forelå for de pågældende.
 A kommune henviste endvidere til, at også et miljøskifte var  

 hensigtsmæssigt for den behandlingsmæssige indsats overfor parret.
 B kommune anså ikke parrets flytning til B kommune for at være en  

 boligmæssig forbedring i henhold til bistandslovens § 47, stk. 1, da A  

 kommune ved ydelse af et beskedent beløb til forsatsrude og opsætning af  

 el-varmepanel kunne gøre boligen anvendelig uden sundhedsmæssig gene.
 AFGØRELSEN, DER KLAGES OVER:
 Amtsankenævnet tiltrådte B kommunes afslag på at meddele samtykke til  

 parrets flytning til B kommune.
 Nævnet fandt således ikke betingelserne i bistandslovens § 47, stk. 1, var  

 opfyldt, idet de rent boligmæssige problemer ville kunne afhjælpes ved  

 udbedring af den hidtidige bolig i A kommune.
 Nævnet fandt, at det var andre hensyn end de rent boligmæssige, der var  

 tungtvejende for A kommunes beslutning om at yde hjælpen til flytningen til B  

 kommune.
 KLAGEN TIL ANKESTYRELSEN:
 Sagen blev anket af A kommune, der bestred, at parrets boligmæssige  

 problemer kunne afhjælpes ved en udbedring af den hidtidige bolig.
 A kommune fandt ikke, der var hjemmel i bistandslovens § 47 til at stille  

 krav om en omfattende kostbar istandsættelse af den eksisterende usunde  

 bolig.
 SUPPLERENDE OPLYSNINGER EFTER ANKEN:
 Amtsankenævnet anførte ved oversendelsen af sagen til Ankestyrelsen, at  

 nævnet ikke fandt det sandsynliggjort, at udgifterne til istandsættelse og  

 udbedring af den hidtidige bolig i A kommune ville have været mere omfattende  

 og kostbar end udgifterne forbundet med parrets flytning til B kommune.
 Antaget til principiel behandling:
 Ankestyrelsen antog sagen til principiel behandling til afklaring af, om  

 en anmodning om refusion kan afslås med den begrundelse, at den hidtidige  

 bolig kunne have været istandsat.
 LOVGRUNDLAG:
 Bistandslovens § 47.
 ANKESTYRELSENS AFGØRELSE:
 Betingelserne for ydelse af flyttehjælp efter bistandslovens § 47 var  

 opfyldt.
 Ankestyrelsen lagde herved vægt på, at der var tale om flytning til en  

 sundere bolig og fra et hårdt belastet miljø omkring den hidtidige bolig, jf.  

 Ankestyrelsens SM 0-26-85.
 Ankestyrelsen ændrede således amtsankenævnets afgørelse.
 Ankestyrelsen tilføjede, at det ikke kunne udelukkes, at der i konkrete  

 tilfælde var hjemmel til at afslå samtykke efter bistandslovens § 47 med  

 henvisning til, at den hidtidige lejlighed kunne have været istandsat.
 (* 1) Se tillige SM 0-26-85.
