Betænkning afgivet af Retsudvalget den  

 11. maj 2000 Betænkning over Forslag til lov om ændring af lov om  

 visse forbrugeraftaler, markedsføringsloven og visse andre love (Gennemførelse af EU-regler om fjernsalg, uanmodet  

 markedsføring m.v. og metoden til beregning af årlige  

 omkostninger i procent samt gennemførelse af protokoller om  

 Domstolens fortolkningskompetence vedrørende konventionen om,  

 hvilken lov der skal anvendes på kontraktlige forpligtelser m.v.) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Et af udvalgets spørgsmål til  

 justitsministeren og dennes svar herpå er optrykt som bilag til  

 betænkningen.
 Endvidere har udvalget modtaget skriftlige henvendelser  

 fra Danske Dagblades Forening og Realkreditrådet.
I forbindelse med udvalgets behandling af lovforslaget  

 blev der den 28. marts 2000 afholdt en teknisk gennemgang af lovforslaget i  

 Justitsministeriet.
Lovforslaget skal ses i sammenhæng med lovforslag  

 nr.
L 147 (Forslag til lov om behandling af personoplysninger), og der  

 henvises i den forbindelse til det notat om sammenhængen mellem forslag  

 til lov om behandling af personoplysninger og andre lovforslag, der er  

 optrykt som bilag til Retsudvalgets betænkning af 11. maj 2000 over  

 lovforslag nr.
L 147.
 Der er af justitsministeren stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med  

 undtagelse af Det Konservative Folkepartis og Frihed 2000 s medlemmer)  

 lovforslaget til vedtagelse med de stillede ændringsforslag.
Et mindretal inden for flertallet (Dansk Folkepartis  

  medlem af udvalget) støtter lovforslaget, som i udgangspunktet  

 medfører en udvidelse af forbrugerbeskyttelsen.
Det er godt, at  

 lovforslaget tager hånd om de realiteter, der er opstået som  

 følge af en større udbredelse af fjernsalg, bl.a.  

 forårsaget af den øgede handel på Internettet.
Under  

 førstebehandlingen af lovforslaget samt under udvalgsbehandlingen har  

 Dansk Folkeparti stillet spørgsmål om, hvorvidt der er  

 områder i lovforslaget, hvor forbrugerbeskyttelsen bliver ringere, end  

 den er med den nuværende lovgivning.
På baggrund af  

 justitsministerens svar på spørgsmål herom bemærker  

 Dansk Folkeparti, at partiet ikke håber, at det enkelte punkt, hvor der  

 umiddelbart kan rejses spørgsmål om, hvorvidt lovforslaget  

 medfører en forringelse for forbrugerne, vil få nogen reel  

 betydning efter lovforslagets vedtagelse.
Der henvises til  

 spørgsmål nr. 1 og svar herpå, der er optrykt som bilag  

 til betænkningen.
Herudover har Dansk Folkeparti en bekymring i forhold til,  

 at EF-Domstolen er det forum, hvor tvister skal afgøres.
Specielt  

 når man ved, at Domstolen har et integrationsøjemed i sine  

 afgørelser og ikke, som Dansk Folkeparti hellere havde set, et  

 frihedsøjemed i forhold til de enkelte nationalstater og borgerne.
 Ud fra en samlet vurdering kan Dansk Folkeparti dog  

 støtte hovedlinjerne i lovforslaget, og under hensyn til  

 ovennævnte bemærkninger indstiller Dansk Folkeparti derfor  

 lovforslaget til vedtagelse.
 Et mindretal (Det Konservative Folkepartis og  

 Frihed 2000 s medlemmer af udvalget) indstiller lovforslaget til  

forkastelse ved 3. behandling, men vil stemme for de stillede  

 ændringsforslag.
 Et flertal inden for mindretallet (Det Konservative  

 Folkepartis medlemmer af udvalget) anfører følgende:
I følge regeringens erhvervsstrategi - dk21 - er  

 det afgørende, hvis Danmark fortsat skal være et land med  

 høj velstand og velfærd, at erhvervslivet forbedrer og fornyr  

 sin konkurrenceevne.
Det pointeres også, at det er et samfundsansvar at  

 give virksomhederne det rette med- og modspil til at stå stærkere  

 i den nye konkurrence.
Der skal være en klar erhvervsstrategi, og nogle  

 af de vigtigste områder at sætte ind over for er innovation,  

 kompetence, risikovillighed og velfungerende markeder.
Den konkrete udmøntning af lovforslaget  

 sætter ambitionen i dk21 på prøve.
Afgørende for en  

 handelstransaktion er reglerne for markedsføring og de  

 køberetlige betingelser.
Om implementeringen af de nye regler er  

 vellykket, afgøres af, om resultatet giver gode rammer for det nye  

 marked, der lige nu konkretiserer sig.
 Helt overordnet er problemet med lovforslaget, at der  

 på visse områder lægges op til en detaljeret implementering  

 på et niveau, der er højere end i andre lande og i  

 direktivet.
Lovforslaget indebærer, at der skal gives 14 dages  

 fortrydelsesret til kunder, der indgår aftale via fjernkommunikation og  

 i handelsforhold, der indgås uden for den erhvervsdrivendes faste  

 forretningssted.
De 14 dage, der lægges op til i lovforslaget,  

 står i modsætning til direktivets formulering om 7 hverdage.
 En sådan særregel vil være  

 konkurrenceforvridende, omkostningsfyldt og medføre administrative  

 byrder for danske virksomheder.
I den internationaliserede verden har det afgørende  

 betydning, at danske virksomheder ikke skal agere efter strammere regler end  

 virksomhederne i de lande, som der konkurreres med.
Hertil kommer, at det er  

 vigtigt, at der er tryghed i de handelsforhold, der skabes.
Forskellige  

 regler inden for EU vil være med til at skabe forvirring og usikkerhed  

 såvel i virksomhederne som hos forbrugerne.
På det nye marked er virksomhederne lige så  

 interesserede i at udbygge og opretholde en god relation til kunderne, som  

 kunderne er til virksomhederne.
Virksomhederne er i stigende grad bevidste  

 om, at opretholdelsen af en god relation til kunderne er selve fundamentet  

 for succes på markedet.
Det indbefatter, at virksomheden  

 selvfølgelig stadig gerne vil have lov til at gøre kunderne  

 bevidste om de varer eller serviceydelser, som forhandles, men ikke i en grad  

 og en form, der vækker irritation hos kunden   det vil bare virke  

 modsat hensigten og give virksomheden et dårligt image.
I forhold til lovforslaget er det acceptabelt, at der  

 indføres en »Robinsonliste«, men  

 det er utilfredsstillende, at sammenhængen med kravet om et samtykkes  

 mulige indhold om at kunne modtage markedsføringstilbud er så  

 uklar.
Helt konkret kan man forestille sig, at en forbruger har givet sit  

 samtykke til at modtage tilbud på rejser til Bali.
Forbrugeren har i  

 den situation i øvrigt markeret sig på »Robinsonlisten«.
Rejsebureauet finder nu ud af, at folk, der holder af Bali,  

 typisk også finder det interessant at rejse til Vietnam.
Fordi  

 forbrugeren har markeret sig på »Robinsonlisten«,  

 må rejsebureauet ikke engang spørge forbrugeren, om det  

 også må sende tilbud på rejser til Vietnam.
 Et andet problem med lovforslaget er, at det nu  

 indfører et lovforbud på opt in-basis mod at kunne sende  

 uanmodede e-mails.
Den kommende mærkningsordning for e-handel er  

 et forbilledligt eksempel på, at detailregulering af  

 forbrugerbeskyttelsen ikke i fremtiden bør hvile på  

 lovregulering og offentlig kontrol.
Derfor er det unødvendigt og  

 ærgerligt, at lovgivningsmagten alligevel parallelt vil ind og lovgive  

 herom.
På trods af at virksomheder og forbrugere har forhandlet sig  

 frem til en enighed om, hvorledes forbrugerbeskyttelsen på Internettet  

 skal se ud.
Borgernes rettigheder sikres bedst i den ny internationale  

 økonomi ved at skabe internationale løsninger.
Når  

 danskere i lighed med andre europæere i stadig stigende omfang spreder  

 deres indkøb på tværs af landegrænser, opstår  

 der et naturligt behov for at kende de rettigheder og pligter, som  

 henholdsvis borgere og virksomheder har i forbindelse med det konkrete  

 køb.
Det eneste, som til fulde kan tilgodese såvel  

 forbrugernes som virksomhedernes ønsker, er en øget  

 harmonisering i Europa af de køberetlige og aftaleretlige regler, som  

 gælder ved grænseoverskridende handler.
Målet skal  

 være et samlet regelsæt, som kan fjerne aftaleparternes  

 usikkerhed.
Det er muligt, at den bedste løsning vil være en  

 fælleseuropæisk forbrugerkøbelov, evt. i første  

 omgang afgrænset til e-handel.
Ændringsforslag Af	justitsministeren, tiltrådt af udvalget:
Til § 1 1) I det under nr. 6 foreslåede § 11 a, stk.  

 1, ændres »§ 11, stk. 2,  

 nr. 1-6« til: » § 11, stk. 1, nr. 1-6«.
Til § 5 2) Stk. 1 udgår og i stedet indsættes:
 »Stk. 1.
 Stk. 2. Lovens § 2 træder i kraft den 1. juli  

 2000.
 Stk. 3. Lovens § 3 træder i kraft den 1. juni 2000.  

 For så vidt angår aftaler om kredit, der sikres ved pant i fast  

 ejendom, træder bestemmelsen dog først i kraft den 8. februar  

 2001. 2. pkt. gælder ikke ved markedsføring af de  

 pågældende aftaler, i det omfang kreditaftalelovens regler om  

 beregning af årlige omkostninger i procent skal anvendes i forbindelse  

 hermed.
Stk. 4. Justitsministeren fastsætter tidspunktet  

 for ikrafttræden af lovens § 4.« Stk. 2 og 3 bliver herefter stk. 5 og 6.
Bemærkninger Til nr. 1 Ændringen er redaktionel.
Til nr. 2 Ændringsforslaget indebærer, at  

 ikrafttrædelsen af lovforslagets § 2 om ændring af  

 markedsføringsloven udskydes til den 1. juli 2000.  Baggrunden for  

 forslaget er, at den foreslåede ordning med »Robinsonlister«  

 m.v. af tekniske grunde formentlig først kan være klar den 1.  

 juli 2000.
Ændringsforslaget indebærer endvidere, at  

 ikrafttrædelsen af lovforslagets § 3 om ændring af  

 kreditaftalelovens regler om metoden til beregning af årlige  

 omkostninger i procent udskydes til den 8. februar 2001, for så vidt  

 angår realkreditlån og andre kreditaftaler, der sikres ved pant i  

 fast ejendom.
Ikrafttrædelsen vil med denne udskydelse ske samtidig  

 med, at den såkaldte rentekonvention på obligationsmarkedet  

 ændres.
Ved markedsføring af kreditaftaler skal der i  

 medfør af regler i prismærkningslovgivningen i visse  

 tilfælde (ved nogle beregningseksempler) gives oplysning om de  

 årlige omkostninger i procent i overensstemmelse med kreditaftalelovens  

 regler om beregningsmetoden.
Efter ændringsforslaget skal de  

 foreslåede ændringer af beregningsmetoden i disse tilfælde  

 anvendes med virkning fra den 1. juni 2000, selv om der er tale om  

 markedsføring af realkreditlån og andre kreditaftaler, der  

 sikres ved pant i fast ejendom.
Dorte Bennedsen (S)  

  Lissa Mathiasen (S) fmd.  Per Kaalund (S)  

  Else Marie Mortensen (S)  Jan Petersen (S)  

  Anne Baastrup (SF) nfmd.
Sonja Albrink (CD)  

  Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  Karen Rønde (V)  

 Tom Behnke (FRI)  Helge Adam Møller (KF)  

  Jens Heimburger (KF)  Peter Skaarup (DF)  

  Jann Sjursen (KRF) Bilag Et af udvalgets spørgsmål til  

 justitsministeren og dennes svar herpå Spørgsmål nr. 1:
 Kan ministeren garantere, at der ikke i medfør af  

 lovforslaget vil være områder, hvor forbrugerbeskyttelsen bliver  

 ringere, end den er i dag? I benægtende fald bedes det oplyst, hvilke  

 områder der er tale om.
 Svar:
 Lovforslaget medfører samlet set en betydelig  

 udvidelse af forbrugerbeskyttelsen, navnlig på grund af  

 ændringerne af forbrugeraftaleloven (lovforslagets § 1) og  

 ændringen af markedsføringsloven (lovforslagets § 2).
De foreslåede ændringer i forbrugeraftaleloven  

 medfører bl.a. en væsentlig udvidelse af  

 anvendelsesområdet for lovens regler om fjernsalg.
Der indføres  

 nye regler om en omfattende oplysningspligt for den erhvervsdrivende og om  

 bl.a. frister for den erhvervsdrivendes opfyldelse af aftalen.
Endvidere  

 forlænges fortrydelsesfristen både ved fjernsalg og ved aftaler  

 indgået uden for den erhvervsdrivendes faste forretningssted.
 Med den foreslåede ændring af  

 markedsføringsloven indføres der helt nye regler om beskyttelse  

 af bl.a. forbrugerne mod uønsket markedsføring.
Lovforslagets regler om betingelserne for at fortryde en  

 aftale om fjernsalg er på nogle punkter under hensyn til  

 fjernsalgsdirektivet udformet teknisk anderledes end de gældende  

 regler.
Efter Justitsministeriets opfattelse vil disse ændringer ikke i  

 praksis forringe forbrugerbeskyttelsen.
På et enkelt punkt kan der umiddelbart rejses  

 spørgsmål om, hvorvidt forslaget medfører en forringelse  

 for forbrugerne.
Det gælder bestemmelserne om, at fortrydelsesfristen  

 ikke begynder at løbe, før den erhvervsdrivende opfylder sin  

 pligt til at give en række oplysninger på et varigt medium, dog  

 således, at fortrydelsesretten ophører senest 3 måneder  

 efter, at forbrugeren har modtaget varen m.v., henholdsvis har fået  

 underretning om, at der er indgået en aftale (de foreslåede §§ 12  

 a, stk. 1 og 2, og 12 b, stk. 1 og 2, i forbrugeraftaleloven).
 Efter den gældende lov er aftalen ikke bindende for  

 forbrugeren, hvis den erhvervsdrivende ikke opfylder sin pligt til at  

 fremsende skriftlig oplysning om fortrydelsesretten senest ved fremsendelsen  

 af varen til forbrugeren eller - ved aftaler om avis- eller Falckabonnement  

 m.v., som indgås ved en uanmodet telefonisk henvendelse - 3 dage efter  

 den telefoniske bestilling.
 Den foreslåede bestemmelse er baseret på  

 fjernsalgsdirektivet og skal også ses i sammenhæng med, at  

 lovforslaget som nævnt medfører en betydelig udvidelse af  

 reglernes anvendelsesområde og af den erhvervsdrivendes  

 oplysningspligt.
Som anført i lovforslagets bemærkninger vil  

 det over for de erhvervsdrivende kunne fremstå som en meget hård  

 regel, hvis der gælder en generel ugyldighedssanktion i ethvert  

 tilfælde, hvor den foreslåede oplysningspligt ikke opfyldes fuldt  

 ud.
Samtidig ville det efter Justitsministeriets opfattelse være en  

 upraktisk og unødigt kompliceret ordning, hvis der skulle gælde  

 en 3-måneders frist i nogle tilfælde og ugyldighed i andre  

 tilfælde - også fordi det i praksis ofte vil være  

 hensigtsmæssigt for den erhvervsdrivende at give de foreskrevne  

 oplysninger samlet.
Hertil kommer det væsentlige forhold, at de  

 foreslåede regler næppe vil medføre betydelige  

 ændringer i praksis.
Det skyldes navnlig, at forbrugeren efter  

 almindelige regler kan anses for at have givet afkald på at gøre  

 en ugyldighedsindsigelse gældende ved passivitet gennem længere  

 tid eller på anden måde - f.eks. ved at råde således  

 over en vare, at den ikke kan tilbagegives i væsentlig samme stand.
 Som anført i lovforslagets bemærkninger, vil  

 den foreslåede 3-måneders frist for brug af fortrydelsesretten  

 således i et vist omfang kunne medføre en klarere retsstilling i  

 tilfælde, hvor forbrugeren har forholdt sig passiv.
